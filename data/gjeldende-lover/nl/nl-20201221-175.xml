<!DOCTYPE html><html lang="no"><head><title>Lov om midlertidig tilskuddsordning for foretak med utgifter til innreisekarantene ved bruk av arbeidskraft fra utlandet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2020-12-21-175</dd><dt class="dokid">DokumentID</dt><dd class="dokid">NL/lov/2020-12-21-175</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="dateInForce">I kraft fra</dt><dd class="dateInForce">2020-12-21</dd><dt class="legalArea">Rettsområde</dt><dd class="legalArea"><ul><li><a href="legal-areas/23" title="Næringsrett">Næringsrett</a></li></ul></dd><dt class="dateOfPublication">Kunngjort</dt><dd class="dateOfPublication">2020-12-21 12:00</dd><dt class="titleShort">Korttittel</dt><dd class="titleShort">Lov om midl. tilskudd for innreisekarantene</dd><dt class="title">Tittel</dt><dd class="title">Lov om midlertidig tilskuddsordning for foretak med utgifter til innreisekarantene ved bruk av arbeidskraft fra utlandet</dd><dt class="refid">RefID</dt><dd class="refid">lov/2020-12-21-175</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om midlertidig tilskuddsordning for foretak med utgifter til innreisekarantene ved bruk av arbeidskraft fra utlandet</a><ul class="tocSubUl"><li><a href="#paragraf-1">§ 1. Lovens formål</a></li><li><a href="#paragraf-2">§ 2. Virkeområde</a></li><li><a href="#paragraf-3">§ 3. Forvalting av ordningen og forholdet til forvaltningsloven</a></li><li><a href="#paragraf-4">§ 4. Søknad om tilskudd, bekreftelse og opplysningsplikt</a></li><li><a href="#paragraf-5">§ 5. Vilkår for tilskudd</a></li><li><a href="#paragraf-6">§ 6. Tilskuddets størrelse</a></li><li><a href="#paragraf-7">§ 7. Innhenting av opplysninger</a></li><li><a href="#paragraf-8">§ 8. Vedtak om tilskudd og utbetaling</a></li><li><a href="#paragraf-9">§ 9. Offentliggjøring av opplysninger</a></li><li><a href="#paragraf-10">§ 10. Overtredelsesgebyr</a></li><li><a href="#paragraf-11">§ 11. Tilbakebetaling og innkreving</a></li><li><a href="#paragraf-12">§ 12. Lovens ikrafttredelse og overgangsbestemmelser</a></li></ul></li></ul></dd></dl></header><main class="documentBody" data-lovdata-URL="NL/lov/2020-12-21-175" id="dokument"><h1>Lov om midlertidig tilskuddsordning for foretak med utgifter til innreisekarantene ved bruk av arbeidskraft fra utlandet</h1><article class="legalArticle" data-lovdata-URL="NL/lov/2020-12-21-175/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Lovens formål</span></h2><article class="numberedLegalP" data-numerator="1" id="paragraf-1-nummer-1">(1) Formålet med loven er å etablere en midlertidig ordning for tilskudd til foretak med merkostnader som følge av innreisekarantene i forbindelse med covid-19.</article></article><article class="legalArticle" data-lovdata-URL="NL/lov/2020-12-21-175/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="numberedLegalP" data-numerator="1" id="paragraf-2-nummer-1">(1) Loven gjelder på norsk territorium, herunder på Svalbard. Departementet fastsetter i forskrift særlige vilkår for at foretak på Svalbard kommer inn under ordningen.</article><article class="numberedLegalP" data-numerator="2" id="paragraf-2-nummer-2">(2) Tilskuddsordningen gjelder perioden fra 1. november 2020 til 28. februar 2021. Departementet kan i forskrift forlenge ordningens varighet.</article></article><article class="legalArticle" data-lovdata-URL="NL/lov/2020-12-21-175/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Forvalting av ordningen og forholdet til forvaltningsloven</span></h2><article class="numberedLegalP" data-numerator="1" id="paragraf-3-nummer-1">(1) <a href="lov/1967-02-10">Forvaltningsloven</a> gjelder for behandling av saker etter loven.</article><article class="numberedLegalP" data-numerator="2" id="paragraf-3-nummer-2">(2) Brønnøysundregistrene er tilskuddsmyndighet, og departementet er klageinstans.</article><article class="numberedLegalP" data-numerator="3" id="paragraf-3-nummer-3">(3) Departementet kan gi forskrift om saksbehandlingen i saker etter loven, herunder utfylle og fravike bestemmelsene i <a href="lov/1967-02-10">forvaltningsloven</a>.</article></article><article class="legalArticle" data-lovdata-URL="NL/lov/2020-12-21-175/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Søknad om tilskudd, bekreftelse og opplysningsplikt</span></h2><article class="numberedLegalP" data-numerator="1" id="paragraf-4-nummer-1">(1) Tilskudd etter denne loven gis etter søknad.</article><article class="numberedLegalP" data-numerator="2" id="paragraf-4-nummer-2">(2) Den som søker om tilskudd etter denne loven, skal gi riktige og fullstendige opplysninger. Søkeren skal opptre aktsomt og lojalt, og skal varsle tilskuddsmyndigheten om eventuelle feil.</article><article class="numberedLegalP" data-numerator="3" id="paragraf-4-nummer-3">(3) Departementet gir forskrift om krav til søknaden, herunder om hvordan opplysninger skal gis, nærmere vilkår for leveringsmåte og format, hvilke opplysninger søknaden skal inneholde, om frister, om krav til dokumentasjon for søker, om bekreftelse av opplysninger fra revisor eller regnskapsfører og om opplysningsplikt for den som har mottatt tilskudd.</article></article><article class="legalArticle" data-lovdata-URL="NL/lov/2020-12-21-175/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Vilkår for tilskudd</span></h2><article class="numberedLegalP" data-numerator="1" id="paragraf-5-nummer-1">(1) Foretak som oppfyller følgende vilkår, kan få tilskudd:<ol class="defaultList" type="a"><li data-name="a." value="1"><article class="listArticle" id="paragraf-5-nummer-1-punkt-1"><article class="legalP" id="paragraf-5-nummer-1-punkt-1-ledd-1">Foretaket må være registrert i Foretaksregisteret med hjemmel i <a href="lov/1985-06-21-78/§2-1">foretaksregisterloven § 2-1</a>, og enkeltpersonforetak registrert i Enhetsregisteret.</article></article></li><li data-name="b." value="2"><article class="listArticle" id="paragraf-5-nummer-1-punkt-2"><article class="legalP" id="paragraf-5-nummer-1-punkt-2-ledd-1">Foretaket må være skattepliktig til Norge, jf. <a href="lov/1999-03-26-14/§2-2">skatteloven § 2-2</a> første ledd, eller deltakerne i foretaket må være skattepliktig til Norge for selskapets inntekter, jf. <a href="lov/1999-03-26-14/§2-2">skatteloven § 2-2</a> tredje ledd. Ordningen omfatter også tilfeller der foretaket eller foretakets eier skattlegges i Norge for virksomhet her etter <a href="lov/1999-03-26-14/§2-3">skatteloven § 2-3</a> første ledd bokstav b.</article></article></li><li data-name="c." value="3"><article class="listArticle" id="paragraf-5-nummer-1-punkt-3"><article class="legalP" id="paragraf-5-nummer-1-punkt-3-ledd-1">Foretaket har ansatte. Dette vilkåret gjelder ikke for enkeltpersonforetak og ansvarlige selskap der foretakets inntekt er innehavers eller minst en av deltagernes hovedinntekt.</article></article></li><li data-name="d." value="4"><article class="listArticle" id="paragraf-5-nummer-1-punkt-4"><article class="legalP" id="paragraf-5-nummer-1-punkt-4-ledd-1">Foretaket må oppfylle følgende vilkår i, eller i medhold av, <a href="lov/1994-08-05-55">smittevernloven</a>: <ol class="defaultList" type="i"><li data-name="i." value="1"><article class="listArticle" id="paragraf-5-nummer-1-punkt-4-ledd-1-punkt-1"><article class="legalP" id="paragraf-5-nummer-1-punkt-4-ledd-1-punkt-1-ledd-1">Foretaket har i perioden som det søkes tilskudd for, hatt arbeids- eller oppdragstakere som var underlagt krav om innreisekarantene.</article></article></li><li data-name="ii." value="2"><article class="listArticle" id="paragraf-5-nummer-1-punkt-4-ledd-1-punkt-2"><article class="legalP" id="paragraf-5-nummer-1-punkt-4-ledd-1-punkt-2-ledd-1">Arbeids- eller oppdragstaker som nevnt i bokstav d i) gjennomførte ikke karanteneoppholdet på karantenehotell.</article></article></li><li data-name="iii." value="3"><article class="listArticle" id="paragraf-5-nummer-1-punkt-4-ledd-1-punkt-3"><article class="legalP" id="paragraf-5-nummer-1-punkt-4-ledd-1-punkt-3-ledd-1">Foretaket som arbeids- eller oppdragsgiver var ansvarlig for gjennomføringen av karanteneoppholdet på egnet oppholdssted.</article></article></li></ol></article></article></li><li data-name="e." value="5"><article class="listArticle" id="paragraf-5-nummer-1-punkt-5"><article class="legalP" id="paragraf-5-nummer-1-punkt-5-ledd-1">Foretaket har i perioden det søkes tilskudd for hatt merkostnader knyttet til krav om innreisekarantene i, eller i medhold av, <a href="lov/1994-08-05-55">smittevernloven</a>.</article></article></li><li data-name="f." value="6"><article class="listArticle" id="paragraf-5-nummer-1-punkt-6"><article class="legalP" id="paragraf-5-nummer-1-punkt-6-ledd-1">Foretaket utøver lovlig aktivitet.</article></article></li><li data-name="g." value="7"><article class="listArticle" id="paragraf-5-nummer-1-punkt-7"><article class="legalP" id="paragraf-5-nummer-1-punkt-7-ledd-1">Foretaket er ikke under konkursbehandling, besluttet avviklet eller besluttet tvangsoppløst etter reglene i <a href="lov/1997-06-13-44/kap16">kapittel 16 i aksjeloven</a> eller <a href="lov/1997-06-13-45">allmennaksjeloven</a>.</article></article></li></ol></article><article class="numberedLegalP" data-numerator="2" id="paragraf-5-nummer-2">(2) Departementet gir forskrift til utfylling av denne paragrafen og fastsetter nærmere vilkår for tilskudd, herunder krav til innreisekarantene i, eller i medhold av, <a href="lov/1994-08-05-55">smittevernloven</a>, krav til gjennomføring av karanteneoppholdet, definisjon og beregning av merkostnader til innreisekarantene i, eller i medhold av, <a href="lov/1994-08-05-55">smittevernloven</a>.</article></article><article class="legalArticle" data-lovdata-URL="NL/lov/2020-12-21-175/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilskuddets størrelse</span></h2><article class="numberedLegalP" data-numerator="1" id="paragraf-6-nummer-1">(1) Tilskudd beregnes etter antall arbeidstakere eller oppdragstakere under innreisekarantene som omfattes av § 5 (1) bokstav d. Tilskuddet kan ikke overstige foretakets merkostnader knyttet til krav om innreisekarantene etter <a href="lov/1994-08-05-55">smittevernloven</a> eller forskrift med hjemmel i <a href="lov/1994-08-05-55">smittevernloven</a>.</article><article class="numberedLegalP" data-numerator="2" id="paragraf-6-nummer-2">(2) Tilskudd ytes etter en fast dagsats per arbeids- eller oppdragstaker, men avkortes i tråd med foretakets merkostnader.</article><article class="numberedLegalP" data-numerator="3" id="paragraf-6-nummer-3">(3) Departementet gir forskrift til utfylling og gjennomføring av denne paragraf, herunder regler om beregningen av tilskuddet, hvilke kostnader som omfattes, og beregning av merkostnader.</article></article><article class="legalArticle" data-lovdata-URL="NL/lov/2020-12-21-175/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Innhenting av opplysninger</span></h2><article class="numberedLegalP" data-numerator="1" id="paragraf-7-nummer-1">(1) Tilskuddsmyndigheten kan pålegge offentlige myndigheter og private rettssubjekter, uten hinder av taushetsplikt, å gi opplysninger som er nødvendige for fastsetting av tilskudd etter denne loven og kontrollen av dette.</article><article class="numberedLegalP" data-numerator="2" id="paragraf-7-nummer-2">(2) Departementet kan gi forskrift om innhenting av opplysninger etter første ledd, herunder om hvem tilskuddsmyndigheten kan innhente opplysninger fra, overleveringsformat og hvilke opplysninger som kan innhentes.</article></article><article class="legalArticle" data-lovdata-URL="NL/lov/2020-12-21-175/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Vedtak om tilskudd og utbetaling</span></h2><article class="numberedLegalP" data-numerator="1" id="paragraf-8-nummer-1">(1) Tilskuddsmyndigheten treffer vedtak om fastsetting av tilskudd etter denne loven. Tilskuddsmyndigheten kan treffe vedtak basert på helautomatisert saksbehandling.</article><article class="numberedLegalP" data-numerator="2" id="paragraf-8-nummer-2">(2) Departementet kan gi forskrift om utbetaling av tilskudd etter denne loven.</article></article><article class="legalArticle" data-lovdata-URL="NL/lov/2020-12-21-175/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Offentliggjøring av opplysninger</span></h2><article class="numberedLegalP" data-numerator="1" id="paragraf-9-nummer-1">(1) Tilskuddsmyndigheten kan, uten hinder av taushetsplikt, gjøre opplysninger om tilskudd, herunder beregningsgrunnlag og tilskuddets størrelse, tilgjengelig på internett til alminnelig ettersyn. Opplysningene skal gis i søkbar form slik tilskuddsmyndigheten bestemmer.</article><article class="numberedLegalP" data-numerator="2" id="paragraf-9-nummer-2">(2) Departementet kan gi forskrift om offentliggjøring av opplysninger etter første ledd og at det kan gjøres unntak fra innsyn for dokumenter i saker om tilskuddssøknad etter denne loven.</article></article><article class="legalArticle" data-lovdata-URL="NL/lov/2020-12-21-175/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Overtredelsesgebyr</span></h2><article class="numberedLegalP" data-numerator="1" id="paragraf-10-nummer-1">(1) Overtredelsesgebyr ilegges tilskuddsmottaker som forsettlig eller grovt uaktsomt gir tilskuddsmyndigheten uriktig eller ufullstendig opplysning, eller unnlater å gi pliktig opplysning, når vedkommende forstår eller bør forstå at det kan føre til uberettigede økonomiske fordeler.</article><article class="numberedLegalP" data-numerator="2" id="paragraf-10-nummer-2">(2) Fristen for å ilegge overtredelsesgebyr er fem år etter utløpet av den perioden vedtaket om tilskudd gjelder.</article><article class="numberedLegalP" data-numerator="3" id="paragraf-10-nummer-3">(3) Overtredelsesgebyr beregnes, avhengig av overtredelsens alvorlighetsgrad, med 30 eller 60 prosent av tilskuddet som tilskuddsmottakeren uberettiget har mottatt.</article><article class="numberedLegalP" data-numerator="4" id="paragraf-10-nummer-4">(4) Departementet kan i forskrift gi nærmere regler om overtredelsesgebyr, herunder utmåling.</article></article><article class="legalArticle" data-lovdata-URL="NL/lov/2020-12-21-175/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Tilbakebetaling og innkreving</span></h2><article class="numberedLegalP" data-numerator="1" id="paragraf-11-nummer-1">(1) Departementet kan gi forskrift om krav på tilbakebetaling og innkreving av utbetalt tilskudd og om renter og administrative sanksjoner. Departementet kan også gi forskrift om hvem som er kravsmyndighet.</article><article class="numberedLegalP" data-numerator="2" id="paragraf-11-nummer-2">(2) Krav på tilbakebetaling av tilskudd er tvangsgrunnlag for utlegg.</article></article><article class="legalArticle" data-lovdata-URL="NL/lov/2020-12-21-175/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Lovens ikrafttredelse og overgangsbestemmelser</span></h2><article class="numberedLegalP" data-numerator="1" id="paragraf-12-nummer-1">(1) Loven trer i kraft straks.</article><article class="numberedLegalP" data-numerator="2" id="paragraf-12-nummer-2">(2) Departementet kan gi forskrift om overgangsbestemmelser.</article></article></main></body></html>