<!DOCTYPE html><html lang="no"><head><title>Lov om god handelsskikk i dagligvarekjeden</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2020-04-17-29</dd><dt class="dokid">DokumentID</dt><dd class="dokid">NL/lov/2020-04-17-29</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="dateInForce">I kraft fra</dt><dd class="dateInForce">2021-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2022-06-22</dd><dt class="lastChangedBy">Sist endret ved</dt><dd class="lastChangedBy"><a href="lov/2022-03-04-7">lov/2022-03-04-7</a> fra 2022-06-22</dd><dt class="legalArea">Rettsområde</dt><dd class="legalArea"><ul><li><a href="legal-areas/01" title="Anskaffelser, avtaler, bygg og entrepriser">Anskaffelser, avtaler, bygg og entrepriser</a> &gt; <a href="legal-areas/01.02" title="Avtaler">Avtaler</a></li></ul></dd><dt class="dateOfPublication">Kunngjort</dt><dd class="dateOfPublication">2020-04-17 12:10</dd><dt class="titleShort">Korttittel</dt><dd class="titleShort">Lov om god handelsskikk i dagligvarekjeden</dd><dt class="title">Tittel</dt><dd class="title">Lov om god handelsskikk i dagligvarekjeden</dd><dt class="refid">RefID</dt><dd class="refid">lov/2020-04-17-29</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om god handelsskikk i dagligvarekjeden</a><ul class="tocSubUl"><li><a href="#kapittel-1" data-child-interval="§§ 1 – 2">Kapittel 1 Innledende bestemmelser</a><ul class="tocSubUl"><li><a href="#kapittel-1-paragraf-1">§ 1. Formål</a></li><li><a href="#kapittel-1-paragraf-2">§ 2. Virkeområde</a></li></ul></li><li><a href="#kapittel-2" data-child-interval="§§ 3 – 10">Kapittel 2 God handelsskikk</a><ul class="tocSubUl"><li><a href="#kapittel-2-paragraf-1">§ 3. God handelsskikk</a></li><li><a href="#kapittel-2-paragraf-2">§ 4. Krav på opplysninger</a></li><li><a href="#kapittel-2-paragraf-3">§ 5. Beskyttelse av partenes investeringer</a></li><li><a href="#kapittel-2-paragraf-4">§ 6. Skriftlighet og klarhet</a></li><li><a href="#kapittel-2-paragraf-5">§ 7. Ansvar for svinn og kundereklamasjoner</a></li><li><a href="#kapittel-2-paragraf-6">§ 8. Delisting og oppsigelse</a></li><li><a href="#kapittel-2-paragraf-7">§ 9. Vern mot etterligninger</a></li><li><a href="#kapittel-2-paragraf-8">§ 10. Trusler</a></li></ul></li><li><a href="#kapittel-3" data-child-interval="§§ 11 – 19">Kapittel 3 Tilsyn, håndheving og overprøving</a><ul class="tocSubUl"><li><a href="#kapittel-3-paragraf-1">§ 11. Dagligvaretilsynets organisasjon og oppgaver</a></li><li><a href="#kapittel-3-paragraf-2">§ 12. Opplysningsplikt</a></li><li><a href="#kapittel-3-paragraf-3">§ 13. Taushetsplikt og beskyttelse av kilder</a></li><li><a href="#kapittel-3-paragraf-4">§ 14. Veiledning og dialog</a></li><li><a href="#kapittel-3-paragraf-5">§ 15. Vedtak om overtredelse av §§ 3 til 10</a></li><li><a href="#kapittel-3-paragraf-6">§ 16. Tvangsmulkt</a></li><li><a href="#kapittel-3-paragraf-7">§ 17. Vedtak om overtredelsesgebyr</a></li><li><a href="#kapittel-3-paragraf-8">§ 18. Markedsrådets kompetanse</a></li><li><a href="#kapittel-3-paragraf-9">§ 19. Domstolsprøving</a></li></ul></li><li><a href="#kapittel-4" data-child-interval="§§ 20 – 21">Kapittel 4 Avsluttende bestemmelser</a><ul class="tocSubUl"><li><a href="#kapittel-4-paragraf-1">§ 20. Forskrifter</a></li><li><a href="#kapittel-4-paragraf-2">§ 21. Ikrafttredelse og overgangsregler</a></li></ul></li></ul></li></ul></dd></dl></header><main class="documentBody" data-lovdata-URL="NL/lov/2020-04-17-29" id="dokument"><h1>Lov om god handelsskikk i dagligvarekjeden</h1><section class="section" data-name="kap1" id="kapittel-1" data-lovdata-URL="NL/lov/2020-04-17-29/KAPITTEL_1"><h2>Kapittel 1 Innledende bestemmelser</h2><article class="legalArticle" data-lovdata-URL="NL/lov/2020-04-17-29/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Loven skal bidra til effektiv bruk av samfunnets ressurser og ivareta forbrukernes interesser ved å fremme redelighet, forutberegnelighet og lojalitet i kontraktsforhold mellom næringsdrivende i dagligvarebransjen.</article></article><article class="legalArticle" data-lovdata-URL="NL/lov/2020-04-17-29/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Loven gjelder for forhandlinger og avtaler om leveranser av dagligvarer<ol class="defaultList" type="a"><li data-name="a." value="1"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">som er ment for videresalg til forbrukere gjennom utsalgssteder som har salg av dagligvarer som en vesentlig del av sin virksomhet, eller</article></article></li><li data-name="b." value="2"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">for salg til storhusholdning gjennom en part som også leverer dagligvarer til utsalgssteder som nevnt i bokstav a.</article></article></li></ol></article><article class="legalP" id="kapittel-1-paragraf-2-ledd-2">Loven gjelder ikke salg til forbrukere. Loven gjelder heller ikke forhandlinger og avtaler mellom primærprodusenter og industriaktører.</article><article class="legalP" id="kapittel-1-paragraf-2-ledd-3">Loven gjelder for forhandlinger og avtaler som foretas, har virkning eller er egnet til å ha virkning her i riket.</article></article></section><section class="section" data-name="kap2" id="kapittel-2" data-lovdata-URL="NL/lov/2020-04-17-29/KAPITTEL_2"><h2>Kapittel 2 God handelsskikk</h2><article class="legalArticle" data-lovdata-URL="NL/lov/2020-04-17-29/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">God handelsskikk</span></h3><article class="legalP" id="kapittel-2-paragraf-1-ledd-1">I forretningsforhold mellom næringsdrivende i dagligvarebransjen skal det ikke foretas handlinger som strider mot god handelsskikk. God handelsskikk skal være basert på redelighet, forutberegnelighet og lojalitet.</article></article><article class="legalArticle" data-lovdata-URL="NL/lov/2020-04-17-29/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Krav på opplysninger</span></h3><article class="legalP" id="kapittel-2-paragraf-2-ledd-1">Ved forhandlinger og gjennomføring av avtaler om leveranser av dagligvarer skal hver av partene legge frem opplysninger som de kjenner til, og som de har grunn til å tro er av betydning for den annen part. Dette gjelder ikke informasjon som partene har berettiget grunn til å holde hemmelig.</article></article><article class="legalArticle" data-lovdata-URL="NL/lov/2020-04-17-29/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Beskyttelse av partenes investeringer</span></h3><article class="legalP" id="kapittel-2-paragraf-3-ledd-1">Dersom den ene parten i god tro har foretatt investeringer eller andre tiltak i forståelse med den andre parten, må sistnevnte ikke opptre på en måte som er i strid med de berettigede forventningene som har oppstått.</article></article><article class="legalArticle" data-lovdata-URL="NL/lov/2020-04-17-29/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Skriftlighet og klarhet</span></h3><article class="legalP" id="kapittel-2-paragraf-4-ledd-1">Avtaler skal inngås skriftlig og klart beskrive hvilke ytelser partene er forpliktet til å levere. En part kan ikke ensidig endre avtalen.</article></article><article class="legalArticle" data-lovdata-URL="NL/lov/2020-04-17-29/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Ansvar for svinn og kundereklamasjoner</span></h3><article class="legalP" id="kapittel-2-paragraf-5-ledd-1">Avtalen skal regulere ansvar for svinn og kundereklamasjoner.</article></article><article class="legalArticle" data-lovdata-URL="NL/lov/2020-04-17-29/§8" data-name="§8" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Delisting og oppsigelse</span></h3><article class="legalP" id="kapittel-2-paragraf-6-ledd-1">Avtalen skal inneholde frister for varsling av delisting av produkter og for oppsigelse av avtaleforholdet. Delisting skal varsles selv om avtalen ellers fastsetter tidsrom for når delisting kan finne sted. Delisting krever saklig grunn. Delisting skal begrunnes skriftlig når en avtalepart krever det.</article></article><article class="legalArticle" data-lovdata-URL="NL/lov/2020-04-17-29/§9" data-name="§9" id="kapittel-2-paragraf-7"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Vern mot etterligninger</span></h3><article class="legalP" id="kapittel-2-paragraf-7-ledd-1">Næringsdrivende i dagligvarebransjen må ikke anvende etterlignende kjennetegn, produkter, kataloger, reklamemidler eller andre frambringelser på slik måte og under slike omstendigheter at det må anses som en urimelig utnyttelse av en annens innsats eller resultater og fører med seg fare for forveksling.</article></article><article class="legalArticle" data-lovdata-URL="NL/lov/2020-04-17-29/§10" data-name="§10" id="kapittel-2-paragraf-8"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Trusler</span></h3><article class="legalP" id="kapittel-2-paragraf-8-ledd-1">Næringsdrivende i dagligvarebransjen må ikke benytte ord og handlinger som er egnet til å fremkalle alvorlig frykt, for eksempel trusler om utilbørlige represalier eller spredning av usann informasjon.</article></article></section><section class="section" data-name="kap3" id="kapittel-3" data-lovdata-URL="NL/lov/2020-04-17-29/KAPITTEL_3"><h2>Kapittel 3 Tilsyn, håndheving og overprøving</h2><article class="legalArticle" data-lovdata-URL="NL/lov/2020-04-17-29/§11" data-name="§11" id="kapittel-3-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Dagligvaretilsynets organisasjon og oppgaver</span></h3><article class="legalP" id="kapittel-3-paragraf-1-ledd-1">Dagligvaretilsynet fører tilsyn med at bestemmelsene i denne loven overholdes. Det gir veiledning og informasjon om loven og kontrollerer at lovens påbud og forbud overholdes.</article><article class="legalP" id="kapittel-3-paragraf-1-ledd-2">Dagligvaretilsynet kan gi pålegg etter <a href="lov/2020-04-17-29/§12">§ 12</a> og treffe vedtak etter <a href="lov/2020-04-17-29/§15">§§ 15</a> til <a href="lov/2020-04-17-29/§17">17</a>, som kan påklages til Markedsrådet etter <a href="lov/2020-04-17-29/§18">§ 18</a>.</article><article class="legalP" id="kapittel-3-paragraf-1-ledd-3">Dagligvaretilsynet skal legge vekt på hensynet til forbrukerne ved håndhevingen av loven.</article><article class="legalP" id="kapittel-3-paragraf-1-ledd-4">Dagligvaretilsynet er et uavhengig forvaltningsorgan som er administrativt underordnet departementet. Dagligvaretilsynet ledes av en direktør utnevnt av Kongen i statsråd.</article><article class="legalP" id="kapittel-3-paragraf-1-ledd-5">Dagligvaretilsynet kan ikke instrueres om behandlingen av enkeltsaker eller gis generelle instrukser om hvordan myndighet etter loven skal utøves.</article><article class="legalP" id="kapittel-3-paragraf-1-ledd-6">Kongen eller departementet kan ikke omgjøre Dagligvaretilsynets vedtak.</article></article><article class="legalArticle" data-lovdata-URL="NL/lov/2020-04-17-29/§12" data-name="§12" id="kapittel-3-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Opplysningsplikt</span></h3><article class="legalP" id="kapittel-3-paragraf-2-ledd-1">Enhver har plikt til å gi Dagligvaretilsynet og Markedsrådet de opplysninger som disse myndigheter krever for å kunne utføre sine gjøremål etter loven. Opplysningene kan kreves gitt skriftlig eller muntlig innen en fastsatt frist, og kan nedtegnes og lagres som lydopptak. Dagligvaretilsynet og Markedsrådet kan også kreve utlevert alle typer informasjon og bærere av slik informasjon for gransking.</article><article class="legalP" id="kapittel-3-paragraf-2-ledd-2">Taushetsplikten som følger av lov, pålegg eller avtale, er ikke til hinder for opplysningsplikten eller retten til å foreta gransking etter første ledd. Dette gjelder likevel ikke opplysninger, informasjon eller bærere av informasjon som er omfattet av taushetsplikten som nevnt i <a href="lov/1981-05-22-25/§117">straffeprosessloven §§ 117</a> til <a href="lov/1981-05-22-25/§120">120</a>.</article></article><article class="legalArticle" data-lovdata-URL="NL/lov/2020-04-17-29/§13" data-name="§13" id="kapittel-3-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Taushetsplikt og beskyttelse av kilder</span></h3><article class="legalP" id="kapittel-3-paragraf-3-ledd-1">Enhver som utfører tjeneste eller arbeid for Dagligvaretilsynet eller Markedsrådet, plikter å hindre at andre får adgang eller kjennskap til det vedkommende i forbindelse med tjenesten eller arbeidet får vite om identiteten til den som gir tips om overtredelse av <a href="lov/2020-04-17-29/§3">§§ 3</a> til <a href="lov/2020-04-17-29/§10">10</a> og tilhørende forskrifter.</article><article class="legalP" id="kapittel-3-paragraf-3-ledd-2">Taushetsplikten gjelder også overfor sakens parter og deres representanter.</article></article><article class="legalArticle" data-lovdata-URL="NL/lov/2020-04-17-29/§14" data-name="§14" id="kapittel-3-paragraf-4"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Veiledning og dialog</span></h3><article class="legalP" id="kapittel-3-paragraf-4-ledd-1">Dagligvaretilsynet skal gi informasjon om loven og veiledning i enkeltsaker.</article><article class="legalP" id="kapittel-3-paragraf-4-ledd-2">Tilsynet skal av eget tiltak, eller etter henvendelse, søke å påvirke næringsdrivende til å innrette seg etter loven.</article><article class="legalP" id="kapittel-3-paragraf-4-ledd-3">Hvis Dagligvaretilsynet finner at en eller flere av bestemmelsene i <a href="lov/2020-04-17-29/§3">§§ 3</a> til <a href="lov/2020-04-17-29/§10">10</a> eller tilhørende forskrifter er overtrådt, kan det kreve en skriftlig bekreftelse på at det ulovlige forholdet skal opphøre eller treffe vedtak etter <a href="lov/2020-04-17-29/§15">§ 15</a>.</article></article><article class="legalArticle" data-lovdata-URL="NL/lov/2020-04-17-29/§15" data-name="§15" id="kapittel-3-paragraf-5"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Vedtak om overtredelse av <a href="lov/2020-04-17-29/§3">§§ 3</a> til <a href="lov/2020-04-17-29/§10">10</a></span></h3><article class="legalP" id="kapittel-3-paragraf-5-ledd-1">Dersom tiltak etter <a href="lov/2020-04-17-29/§14">§ 14</a> annet ledd ikke er tilstrekkelig for å sikre at en eller flere av bestemmelsene i <a href="lov/2020-04-17-29/§3">§§ 3</a> til <a href="lov/2020-04-17-29/§10">10</a> overholdes, kan Dagligvaretilsynet treffe vedtak om påbud og forbud som er nødvendige for å sikre overholdelse.</article><article class="legalP" id="kapittel-3-paragraf-5-ledd-2">Dagligvaretilsynet kan også treffe vedtak som stadfester at det har skjedd en overtredelse av en eller flere av bestemmelsene i <a href="lov/2020-04-17-29/§3">§§ 3</a> til <a href="lov/2020-04-17-29/§10">10</a>.</article></article><article class="legalArticle" data-lovdata-URL="NL/lov/2020-04-17-29/§16" data-name="§16" id="kapittel-3-paragraf-6"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Tvangsmulkt</span></h3><article class="legalP" id="kapittel-3-paragraf-6-ledd-1">For å sikre at pålegg etter <a href="lov/2020-04-17-29/§12">§ 12</a> eller vedtak etter <a href="lov/2020-04-17-29/§15">§ 15</a> første ledd overholdes, kan det fastsettes tvangsmulkt til staten inntil forholdet er rettet.</article><article class="legalP" id="kapittel-3-paragraf-6-ledd-2">Endelig vedtak om betaling av tvangsmulkt er tvangsgrunnlag for utlegg.</article><article class="changesToParent">Endret ved lov <a href="lov/2022-03-04-7">4 mars 2022 nr. 7</a> (i kraft 22 juni 2022 iflg. <a href="forskrift/2022-06-22-1143">res. 22 juni 2022 nr. 1143</a>).</article></article><article class="legalArticle" data-lovdata-URL="NL/lov/2020-04-17-29/§17" data-name="§17" id="kapittel-3-paragraf-7"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Vedtak om overtredelsesgebyr</span></h3><article class="legalP" id="kapittel-3-paragraf-7-ledd-1">Dagligvaretilsynet kan ilegge overtredelsesgebyr ved overtredelse av vedtak etter <a href="lov/1979-05-18-18/§15">§ 15</a> første ledd.</article><article class="legalP" id="kapittel-3-paragraf-7-ledd-2">Ved avgjørelsen av om det skal ilegges overtredelsesgebyr og ved utmålingen av dette, gjelder <a href="lov/1967-02-10/§46">forvaltningsloven § 46</a>. I tillegg skal tilsynet legge vekt på mulige skadevirkninger for forbrukerne.</article><article class="legalP" id="kapittel-3-paragraf-7-ledd-3">Endelig vedtak om overtredelsesgebyr er tvangsgrunnlag for utlegg.</article><article class="changesToParent">Endret ved lov <a href="lov/2022-03-04-7">4 mars 2022 nr. 7</a> (i kraft 22 juni 2022 iflg. <a href="forskrift/2022-06-22-1143">res. 22 juni 2022 nr. 1143</a>).</article></article><article class="legalArticle" data-lovdata-URL="NL/lov/2020-04-17-29/§18" data-name="§18" id="kapittel-3-paragraf-8"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Markedsrådets kompetanse</span></h3><article class="legalP" id="kapittel-3-paragraf-8-ledd-1">Klager over vedtak etter <a href="lov/2020-04-17-29/§15">§§ 15</a>, <a href="lov/2020-04-17-29/§16">16</a> og <a href="lov/2020-04-17-29/§17">17</a> samt andre avgjørelser som kan påklages etter forvaltningsloven og offentleglova, behandles av Markedsrådet.</article><article class="legalP" id="kapittel-3-paragraf-8-ledd-2">Markedsrådet kan ikke av eget tiltak omgjøre Dagligvaretilsynets vedtak. Markedsrådet kan kun omgjøre egne vedtak som må anses ugyldige.</article></article><article class="legalArticle" data-lovdata-URL="NL/lov/2020-04-17-29/§19" data-name="§19" id="kapittel-3-paragraf-9"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Domstolsprøving</span></h3><article class="legalP" id="kapittel-3-paragraf-9-ledd-1">Søksmål om Dagligvaretilsynets eller Markedsrådets vedtak skal rettes mot staten ved Dagligvaretilsynet. Søksmålet må reises innen tre måneder etter at underretning om vedtaket er mottatt eller fra vedkommende fikk eller burde ha fått kunnskap om vedtaket.</article></article></section><section class="section" data-name="kap4" id="kapittel-4" data-lovdata-URL="NL/lov/2020-04-17-29/KAPITTEL_4"><h2>Kapittel 4 Avsluttende bestemmelser</h2><article class="legalArticle" data-lovdata-URL="NL/lov/2020-04-17-29/§20" data-name="§20" id="kapittel-4-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Forskrifter</span></h3><article class="legalP" id="kapittel-4-paragraf-1-ledd-1">Kongen kan gi forskrifter om<ol class="defaultList" type="a"><li data-name="a." value="1"><article class="listArticle" id="kapittel-4-paragraf-1-ledd-1-punkt-1"><article class="legalP" id="kapittel-4-paragraf-1-ledd-1-punkt-1-ledd-1">lovens anvendelse på Svalbard, og fastsette særlige regler av hensyn til de stedlige forholdene,</article></article></li><li data-name="b." value="2"><article class="listArticle" id="kapittel-4-paragraf-1-ledd-1-punkt-2"><article class="legalP" id="kapittel-4-paragraf-1-ledd-1-punkt-2-ledd-1">avgrensning av virkeområdet og presisering av adferdsnormene i <a href="lov/2020-04-17-29/§4">§§ 4</a> til 9,</article></article></li><li data-name="c." value="3"><article class="listArticle" id="kapittel-4-paragraf-1-ledd-1-punkt-3"><article class="legalP" id="kapittel-4-paragraf-1-ledd-1-punkt-3-ledd-1">dagligvaremyndighetenes organisering og saksbehandling,</article></article></li><li data-name="d." value="4"><article class="listArticle" id="kapittel-4-paragraf-1-ledd-1-punkt-4"><article class="legalP" id="kapittel-4-paragraf-1-ledd-1-punkt-4-ledd-1">nærmere regler om opplysningsplikt og gransking,</article></article></li><li data-name="e." value="5"><article class="listArticle" id="kapittel-4-paragraf-1-ledd-1-punkt-5"><article class="legalP" id="kapittel-4-paragraf-1-ledd-1-punkt-5-ledd-1">nærmere regler om ileggelse av tvangsmulkt,</article></article></li><li data-name="f." value="6"><article class="listArticle" id="kapittel-4-paragraf-1-ledd-1-punkt-6"><article class="legalP" id="kapittel-4-paragraf-1-ledd-1-punkt-6-ledd-1">utmåling av overtredelsesgebyr, og</article></article></li><li data-name="g." value="7"><article class="listArticle" id="kapittel-4-paragraf-1-ledd-1-punkt-7"><article class="legalP" id="kapittel-4-paragraf-1-ledd-1-punkt-7-ledd-1">innføring av EØS-regelverk om forretningspraksis for dagligvarebransjen.</article></article></li></ol></article></article><article class="legalArticle" data-lovdata-URL="NL/lov/2020-04-17-29/§21" data-name="§21" id="kapittel-4-paragraf-2"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Ikrafttredelse og overgangsregler</span></h3><article class="legalP" id="kapittel-4-paragraf-2-ledd-1">Loven gjelder fra den tid<sup class="footnotereference" data-footnotereferencevalue="1" data-unique-footnote-counter="1">1</sup> Kongen bestemmer.</article><article class="legalP" id="kapittel-4-paragraf-2-ledd-2">Dagligvaretilsynet kan bare treffe vedtak om avtaler eller handlinger som har funnet sted etter at loven har trådt i kraft.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Loven trer i kraft 1. januar 2021 iflg. res. <a href="forskrift/2020-12-21-2887">21 des 2020 nr. 2887</a>.</article></footer></article></section></main></body></html>