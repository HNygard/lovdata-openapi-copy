<!DOCTYPE html><html lang="no"><head><title>Lov om utleie av små elektriske kjøretøy på offentlig grunn</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2021-06-18-139</dd><dt class="dokid">DokumentID</dt><dd class="dokid">NL/lov/2021-06-18-139</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="dateInForce">I kraft fra</dt><dd class="dateInForce">2021-06-18</dd><dt class="legalArea">Rettsområde</dt><dd class="legalArea"><ul><li><a href="legal-areas/33" title="Transport og kommunikasjoner">Transport og kommunikasjoner</a> &gt; <a href="legal-areas/33.07" title="Veitrafikk">Veitrafikk</a></li></ul></dd><dt class="dateOfPublication">Kunngjort</dt><dd class="dateOfPublication">2021-06-18 12:50</dd><dt class="titleShort">Korttittel</dt><dd class="titleShort">Lov om utleie av små elektriske kjøretøy på offentlig grunn</dd><dt class="title">Tittel</dt><dd class="title">Lov om utleie av små elektriske kjøretøy på offentlig grunn</dd><dt class="miscInformation">Annet om dokumentet</dt><dd class="miscInformation"><a href="forarbeid/representantforslag-293-202021">Dok.nr.8:293 L (2020–2021)</a>, <a href="forarbeid/inns-643-l-202021">Innst.643 L (2020–2021)</a>, <a href="forarbeid/lovvedtak-178-202021">Lovvedtak 178 (2020–2021)</a>. Stortingets første og andre gangs behandling hhv. 10. og 14. juni 2021. Fremmet av Samferdselsdepartementet</dd><dt class="refid">RefID</dt><dd class="refid">lov/2021-06-18-139</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om utleie av små elektriske kjøretøy på offentlig grunn</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Virkeområde</a></li><li><a href="#paragraf-3">§ 3. Forskrift om utleie av små elektriske kjøretøy på offentlig grunn</a></li><li><a href="#paragraf-4">§ 4. Tillatelsesordning for utleie av små elektriske kjøretøy på offentlig grunn</a></li><li><a href="#paragraf-5">§ 5. Gebyr</a></li><li><a href="#paragraf-6">§ 6. Fjerning og forvaring</a></li><li><a href="#paragraf-7">§ 7. Ikrafttredelse</a></li></ul></li></ul></dd></dl></header><main class="documentBody" data-lovdata-URL="NL/lov/2021-06-18-139" id="dokument"><h1>Lov om utleie av små elektriske kjøretøy på offentlig grunn</h1><article class="legalArticle" data-lovdata-URL="NL/lov/2021-06-18-139/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med loven er å legge til rette for at utleie av små elektriske kjøretøy på offentlig grunn bidrar til fremkommelige og trygge offentlige rom, effektiv forvaltning, klimavennlige løsninger og godt miljø og lokalmiljø.</article></article><article class="legalArticle" data-lovdata-URL="NL/lov/2021-06-18-139/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Denne loven gjelder utleie av små elektriske kjøretøy. Det som er regulert for små elektriske kjøretøy, gjelder tilsvarende for sykkel med hjelpemotor (elsykkel). Departementet kan i forskrift gi nærmere bestemmelser om hva som skal anses som små elektriske kjøretøy og sykkel med hjelpemotor (elsykkel).</article></article><article class="legalArticle" data-lovdata-URL="NL/lov/2021-06-18-139/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Forskrift om utleie av små elektriske kjøretøy på offentlig grunn</span></h2><article class="legalP" id="paragraf-3-ledd-1">Kommunen kan gi forskrift om bruk av offentlig grunn for utleie av små elektriske kjøretøy. Forskriften kan blant annet gi bestemmelser om:<ol class="defaultList" type="1"><li data-name="1." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">steder eller soner på offentlig grunn for utplassering eller parkering av små elektriske kjøretøy</article></article></li><li data-name="2." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">områder på offentlig grunn der det innføres bruksreguleringer slik som hastighetsbegrensninger og bruksforbud</article></article></li><li data-name="3." value="3"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">tidsperioder når utleie kan skje</article></article></li><li data-name="4." value="4"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">at små elektriske kjøretøy skal oppfylle nærmere angitte standarder som krav til batteritid og miljømessige batterityper</article></article></li><li data-name="5." value="5"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">at små elektriske kjøretøy er utrustet med teknologi som kan sikre oppfyllelse av krav fastsatt i nr. 1-3, for eksempel geofencing mv.</article></article></li><li data-name="6." value="6"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1">tilgjengeliggjøring av data, som for eksempel utlevering av anonyme opplysninger om bruken av små elektriske kjøretøy.</article></article></li></ol></article></article><article class="legalArticle" data-lovdata-URL="NL/lov/2021-06-18-139/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tillatelsesordning for utleie av små elektriske kjøretøy på offentlig grunn</span></h2><article class="legalP" id="paragraf-4-ledd-1">Kommunen kan gi forskrift om at utleie av små elektriske kjøretøy på offentlig grunn bare kan gjøres med tillatelse fra kommunen.</article><article class="legalP" id="paragraf-4-ledd-2">Forskriften kan ha bestemmelser om tillatelsens varighet, hvor mange kjøretøy som maksimalt kan plasseres på offentlig grunn for utleie, om hvor mange utleiere som maksimalt skal få tillatelse, og andre vilkår for tillatelsen.</article><article class="legalP" id="paragraf-4-ledd-3">Forskriften kan gi saksbehandlingsregler for tillatelsesordningen. Ved gjentatte eller grove overtredelser av kommunens forskrift eller vilkår stilt i tillatelsen, kan kommunen trekke tilbake tillatelsen.</article><article class="legalP" id="paragraf-4-ledd-4">Forskriften kan gi nærmere bestemmelser om dette.</article></article><article class="legalArticle" data-lovdata-URL="NL/lov/2021-06-18-139/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Gebyr</span></h2><article class="legalP" id="paragraf-5-ledd-1">Kommunen kan gi forskrift om gebyr for å dekke kommunens utgifter i forbindelse med administrasjon og tilrettelegging for, samt utgifter til tilsyn og kontroll med, utleievirksomhet regulert i denne loven.</article></article><article class="legalArticle" data-lovdata-URL="NL/lov/2021-06-18-139/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Fjerning og forvaring</span></h2><article class="legalP" id="paragraf-6-ledd-1">Små elektriske kjøretøy som er plassert ut for utleie eller parkert i strid med forskrift gitt i medhold av <a href="lov/2021-06-18-139/§3">§ 3</a>, eller i strid med tillatelse etter <a href="lov/2021-06-18-139/§4">§ 4</a>, kan om nødvendig fjernes og tas i forvaring av kommunen. I kommuner som har tillatelsesordning etter <a href="lov/2021-06-18-139/§4">§ 4</a>, kan små elektriske kjøretøy som er plassert ut eller parkert uten at utleier har tillatelse etter <a href="lov/2021-06-18-139/§4">§ 4</a>, fjernes eller tas i forvaring av kommunen. Små elektriske kjøretøy som er tatt i forvaring, står for utleiers regning og risiko. Tilbakelevering kan skje når utleieren har betalt utgiftene som kommunen har hatt i forbindelse med fjerningen og forvaringen. <a href="lov/1965-06-18-4/§37">Vegtrafikkloven § 37</a> femte og sjette ledd gjelder tilsvarende for salg av kjøretøy tatt i forvaring etter denne paragrafen.</article></article><article class="legalArticle" data-lovdata-URL="NL/lov/2021-06-18-139/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse</span></h2><article class="legalP" id="paragraf-7-ledd-1">Loven trer i kraft straks.</article></article></main></body></html>