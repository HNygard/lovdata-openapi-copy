<!DOCTYPE html><html lang="no"><head><title>Lov om gjennomføring av EUs forordning om elektronisk identifikasjon og tillitstjenester for elektroniske transaksjoner i det indre marked (lov om elektroniske tillitstjenester)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2018-06-15-44</dd><dt class="dokid">DokumentID</dt><dd class="dokid">NL/lov/2018-06-15-44</dd><dt class="ministry">Departement</dt><dd class="ministry"><ul><li>Digitaliserings- og forvaltningsdepartementet</li></ul></dd><dt class="dateInForce">I kraft fra</dt><dd class="dateInForce">2018-06-15</dd><dt class="lastChangeInForce">Ikrafttredelse av siste endring</dt><dd class="lastChangeInForce">2024-06-21</dd><dt class="lastChangedBy">Sist endret ved</dt><dd class="lastChangedBy"><a href="lov/2024-06-21-39">lov/2024-06-21-39</a></dd><dt class="changesToDocuments">Endrer</dt><dd class="changesToDocuments"><ul><li><a href="lov/2001-06-15-81">lov/2001-06-15-81</a></li></ul></dd><dt class="legalArea">Rettsområde</dt><dd class="legalArea"><ul><li><a href="legal-areas/15" title="IKT- og medierett">IKT- og medierett</a> &gt; <a href="legal-areas/15.01" title="Elektronisk handel. E-signatur">Elektronisk handel. E-signatur</a></li> <li><a href="legal-areas/15" title="IKT- og medierett">IKT- og medierett</a> &gt; <a href="legal-areas/15.04" title="Personopplysninger">Personopplysninger</a></li> <li><a href="legal-areas/15" title="IKT- og medierett">IKT- og medierett</a> &gt; <a href="legal-areas/15.06" title="Telekommunikasjon">Telekommunikasjon</a></li></ul></dd><dt class="dateOfPublication">Kunngjort</dt><dd class="dateOfPublication">2018-06-15</dd><dt class="lastupdated">Rettet</dt><dd class="lastupdated">2024-01-01 (ansvarlig departement)</dd><dt class="eeaReferences">EØS-henvisning</dt><dd class="eeaReferences"><a href="avtale/avt-1992-05-02-1-v11">EØS-avtalen vedlegg XI</a> <br />nr. 5l (forordning <a href="eu/32014r0910">(EU) nr. 910/2014</a>).</dd><dt class="titleShort">Korttittel</dt><dd class="titleShort">Lov om elektroniske tillitstjenester</dd><dt class="title">Tittel</dt><dd class="title">Lov om gjennomføring av EUs forordning om elektronisk identifikasjon og tillitstjenester for elektroniske transaksjoner i det indre marked (lov om elektroniske tillitstjenester)</dd><dt class="miscInformation">Annet om dokumentet</dt><dd class="miscInformation">Jf. <i>tidligere</i> <a href="lov/2001-06-15-81">lov 15. juni 2001 nr. 81</a>.</dd><dt class="refid">RefID</dt><dd class="refid">lov/2018-06-15-44</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om gjennomføring av EUs forordning om elektronisk identifikasjon og tillitstjenester for elektroniske transaksjoner i det indre marked (lov om elektroniske tillitstjenester)</a><ul class="tocSubUl"><li><a href="#paragraf-1">§ 1. eID og elektroniske tillitstjenester i EØS</a></li><li><a href="#paragraf-2">§ 1 a. Innhenting av opplysninger fra Folkeregisteret</a></li><li><a href="#paragraf-3">§ 2. Etablering av frivillige sertifiseringsordninger, godkjenningsordninger eller selvdeklarasjonsordninger</a></li><li><a href="#paragraf-4">§ 3. Tilsyn</a></li><li><a href="#paragraf-5">§ 4. Tvangsmulkt</a></li><li><a href="#paragraf-6">§ 5. Straff</a></li><li><a href="#paragraf-7">§ 6. Klageadgang</a></li><li><a href="#paragraf-8">§ 7. Avgift</a></li><li><a href="#paragraf-9">§ 8. Anvendelse på Svalbard og Jan Mayen</a></li><li><a href="#paragraf-10">§ 9. Ikrafttredelse</a></li><li><a href="#paragraf-11">§ 10. Overgangsregler</a></li></ul></li></ul></dd></dl></header><main class="documentBody" data-lovdata-URL="NL/lov/2018-06-15-44" id="dokument"><h1>Lov om gjennomføring av EUs forordning om elektronisk identifikasjon og tillitstjenester for elektroniske transaksjoner i det indre marked (lov om elektroniske tillitstjenester)</h1><article class="legalArticle" data-lovdata-URL="NL/lov/2018-06-15-44/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">eID og elektroniske tillitstjenester i EØS</span></h2><article class="legalP" id="paragraf-1-ledd-1"><a href="avtale/avt-1992-05-02-1-v11">EØS-avtalen vedlegg XI</a> Elektronisk kommunikasjon, audiovisuelle tjenester og informasjonssamfunnstjenester (forordning <a href="eu/32014r0910">(EU) nr. 910/2014</a>) om elektronisk identifikasjon og tillitstjenester for elektroniske transaksjoner i det indre marked gjelder som lov med de tilpasninger som følger av vedlegg XI, protokoll 1 til avtalen og avtalen for øvrig.</article><article class="legalP" id="paragraf-1-ledd-2">Kongen kan gi forskrift om myndighetssamarbeid, etablering av et felles tillitsmerke, fastsettelse av sikkerhetsnivåer, etablering av rammeverk for sikring av notifiserte nasjonale eID-løsningers interoperabilitet, tillitslister, om akkreditering av samsvarsvurderingsorganer, utforming av samsvarsrevisjonsrapport og regler for gjennomføring av samsvarsrevisjoner, om krav til og sertifisering av kvalifiserte elektroniske signatur- og seglfremstillingssystemer, om kvalifiserte valideringstjenester for elektronisk signatur og elektronisk segl, om referanseformater m.m. for avansert elektronisk signatur og avansert elektronisk segl i offentlig sektor og om fastsettelse av minstekrav til erstatningsansvaret for eID-er som skal brukes i offentlig sektor.</article><article class="legalP" id="paragraf-1-ledd-3">Kongen fastsetter hvilket organ som skal være meldingsmyndighet overfor Europakommisjonen.</article><article class="legalP" id="paragraf-1-ledd-4">Kongen fastsetter hvilket organ som skal opprette, ajourføre og offentliggjøre en tillitsliste.</article><article class="legalP" id="paragraf-1-ledd-5">Kongen fastsetter hvilket organ som skal godkjenne kvalifiserte elektroniske signaturfremstillingssystemer.</article></article><article class="legalArticle" data-lovdata-URL="NL/lov/2018-06-15-44/§1a" data-name="§1a" id="paragraf-2"><h2 class="legalArticleHeader"><span class="legalArticleValue">§ 1 a</span>. <span class="legalArticleTitle">Innhenting av opplysninger fra Folkeregisteret</span></h2><article class="legalP" id="paragraf-2-ledd-1">Utstedere av elektroniske identitetsbevis kan uten hinder av taushetsplikt innhente opplysninger fra Folkeregisteret når det er nødvendig for å utføre oppgaver etter denne loven.</article><article class="legalP" id="paragraf-2-ledd-2">Departementet gir forskrift om hvilke opplysninger som kan innhentes.</article><article class="changesToParent">Tilføyd ved lov <a href="lov/2024-06-21-39">21 juni 2024 nr. 39</a>.</article></article><article class="legalArticle" data-lovdata-URL="NL/lov/2018-06-15-44/§2" data-name="§2" id="paragraf-3"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Etablering av frivillige sertifiseringsordninger, godkjenningsordninger eller selvdeklarasjonsordninger</span></h2><article class="legalP" id="paragraf-3-ledd-1">I de tilfellene der det ikke allerede er et krav om det etter <a href="lov/2018-06-15-44/§1">§ 1</a>, kan departementet for å høyne nivået for og øke tilliten til bruk av elektroniske tillitstjenester gi forskrift om frivillige sertifiserings-, godkjennings- eller selvdeklarasjonsordninger, herunder hvilke krav som stilles for slike frivillige ordninger.</article><article class="legalP" id="paragraf-3-ledd-2">Departementet fastsetter hvilket organ som skal godkjenne og føre tilsyn med de frivillige ordningene.</article></article><article class="legalArticle" data-lovdata-URL="NL/lov/2018-06-15-44/§3" data-name="§3" id="paragraf-4"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tilsyn</span></h2><article class="legalP" id="paragraf-4-ledd-1">Kongen fastsetter hvilket organ som skal føre tilsyn med at bestemmelsene gitt i eller i medhold av loven, blir oppfylt.</article><article class="legalP" id="paragraf-4-ledd-2">Som ledd i tilsynsvirksomheten kan tilsynsorganet gjennomføre kontroll hos virksomhetene, kreve de opplysninger og dokumenter som er nødvendige for å utføre tilsynet, og fastsette en tidsfrist for å sende dem inn.</article><article class="legalP" id="paragraf-4-ledd-3">Den som blir kontrollert, plikter å gi tilsynsorganet uhindret adgang til virksomheten, lokaler, utstyr og dokumentasjon og til å gi opplysninger og ellers medvirke til gjennomføringen av kontrollen.</article><article class="legalP" id="paragraf-4-ledd-4">Tilsynsorganet kan gi påbud om at forhold som er i strid med bestemmelser gitt i eller i medhold av denne loven, skal opphøre, og kan stille vilkår som må oppfylles for at virksomheten skal være i samsvar med loven.</article><article class="legalP" id="paragraf-4-ledd-5">Kongen kan gi forskrift om tilsynets virksomhet.</article><article class="legalP" id="paragraf-4-ledd-6">Kongen kan i forskrift bestemme at tjenestetilbydere som er registreringspliktige etter <a href="lov/2018-06-15-44/§1">§ 1</a>, skal betale avgift. Avgiftene må ikke overstige kostnadene ved tilsynets virksomhet.</article></article><article class="legalArticle" data-lovdata-URL="NL/lov/2018-06-15-44/§4" data-name="§4" id="paragraf-5"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tvangsmulkt</span></h2><article class="legalP" id="paragraf-5-ledd-1">For å sikre at bestemmelser gitt i eller i medhold av denne loven overholdes kan tilsynsorganet bestemme at en kvalifisert tjenestetilbyder skal betale en daglig løpende mulkt til staten inntil lovstridig virksomhet er opphørt eller pålegg og vilkår gitt med hjemmel i loven er etterkommet. Adgangen til å ilegge tvangsmulkt gjelder tilsvarende for tilsynsmyndigheten for frivillige ordninger regulert i forskrift gitt med hjemmel i <a href="lov/2018-06-15-44/§2">§ 2</a>.</article><article class="legalP" id="paragraf-5-ledd-2">Mulkten løper ikke før klagefristen er ute. Påklages vedtaket om tvangsmulkt, løper ingen tvangsmulkt før klagesaken er avgjort, med mindre klageorganet bestemmer noe annet.</article><article class="legalP" id="paragraf-5-ledd-3">Tilsynet kan frafalle påløpt tvangsmulkt.</article></article><article class="legalArticle" data-lovdata-URL="NL/lov/2018-06-15-44/§5" data-name="§5" id="paragraf-6"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Straff</span></h2><article class="legalP" id="paragraf-6-ledd-1">Med bøter straffes den som forsettlig eller grovt uaktsomt<ol class="defaultList" type="a"><li data-name="a." value="1"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">opptrer som utsteder av kvalifisert tillitstjeneste uten å være registrert som dette etter loven</article></article></li><li data-name="b." value="2"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">unnlater å gi opplysninger etter <a href="lov/2018-06-15-44/§3">§ 3</a>,</article></article></li><li data-name="c." value="3"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">gir uriktige eller villedende opplysninger til tilsynet.</article></article></li></ol></article></article><article class="legalArticle" data-lovdata-URL="NL/lov/2018-06-15-44/§6" data-name="§6" id="paragraf-7"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Klageadgang</span></h2><article class="legalP" id="paragraf-7-ledd-1">Tilsynets avgjørelser etter bestemmelser gitt i eller i medhold av denne loven, kan påklages til det organ Kongen utpeker.</article></article><article class="legalArticle" data-lovdata-URL="NL/lov/2018-06-15-44/§7" data-name="§7" id="paragraf-8"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Avgift</span></h2><article class="legalP" id="paragraf-8-ledd-1">Kongen kan gi forskrift om at tjenestetilbydere som er registreringspliktig etter loven eller etter forskrift gitt med hjemmel i <a href="lov/2018-06-15-44/§2">§ 2</a>, skal betale avgift. Avgiften må ikke overstige kostnadene ved tilsynets virksomhet.</article></article><article class="legalArticle" data-lovdata-URL="NL/lov/2018-06-15-44/§8" data-name="§8" id="paragraf-9"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Anvendelse på Svalbard og Jan Mayen</span></h2><article class="legalP" id="paragraf-9-ledd-1">Kongen kan gi forskrift om lovens anvendelse på Svalbard og Jan Mayen og fastsette særlige regler under hensyn til de stedlige forhold.</article></article><article class="legalArticle" data-lovdata-URL="NL/lov/2018-06-15-44/§9" data-name="§9" id="paragraf-10"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Loven gjelder fra den tid<sup class="footnotereference" data-footnotereferencevalue="1" data-unique-footnote-counter="1">1</sup> Kongen bestemmer. Fra samme tidspunkt oppheves <a href="lov/2001-06-15-81">lov 15. juni 2001 nr. 81</a> om elektronisk signatur.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Fra 15 juni 2018 iflg. <a href="forskrift/2018-06-15-873">res. 15 juni 2018 nr. 873</a>.</article></footer></article><article class="legalArticle" data-lovdata-URL="NL/lov/2018-06-15-44/§10" data-name="§10" id="paragraf-11"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Overgangsregler</span></h2><article class="legalP" id="paragraf-11-ledd-1">Forskrifter og enkeltvedtak gitt i medhold av <a href="lov/2001-06-15-81">lov 15. juni 2001 nr. 81</a> om elektronisk signatur, gjelder inntil de blir opphevet. Det samme gjelder utpeking av tilsynsmyndighet og klageorgan samt eventuelle idømte erstatningskrav med hjemmel i samme lov.</article></article></main></body></html>