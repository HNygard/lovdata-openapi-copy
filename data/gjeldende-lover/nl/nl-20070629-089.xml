<!DOCTYPE html><html lang="nn"><head><title>Lov om offentlege styresmakters ansvar for kulturverksemd (kulturlova)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2007-06-29-89</dd><dt class="dokid">DokumentID</dt><dd class="dokid">NL/lov/2007-06-29-89</dd><dt class="ministry">Departement</dt><dd class="ministry"><ul><li>Kultur- og likestillingsdepartementet</li></ul></dd><dt class="dateInForce">I kraft frå</dt><dd class="dateInForce">2007-08-01</dd><dt class="lastChangeInForce">Ikrafttreding av siste endring</dt><dd class="lastChangeInForce">2025-07-01</dd><dt class="lastChangedBy">Sist endra ved</dt><dd class="lastChangedBy"><a href="lov/2025-05-09-14">lov/2025-05-09-14</a> fra 2025-07-01</dd><dt class="legalArea">Rettsområde</dt><dd class="legalArea"><ul><li><a href="legal-areas/11" title="Forvaltnings- og kommunalrett">Forvaltnings- og kommunalrett</a> &gt; <a href="legal-areas/11.01" title="Kommuner og fylkeskommuner">Kommuner og fylkeskommuner</a></li> <li><a href="legal-areas/19" title="Kultur, idrett og underholdning">Kultur, idrett og underholdning</a> &gt; <a href="legal-areas/19.03" title="Film">Film</a></li> <li><a href="legal-areas/19" title="Kultur, idrett og underholdning">Kultur, idrett og underholdning</a> &gt; <a href="legal-areas/19.06" title="Kunst">Kunst</a></li> <li><a href="legal-areas/19" title="Kultur, idrett og underholdning">Kultur, idrett og underholdning</a> &gt; <a href="legal-areas/19.08" title="Musikk og teater">Musikk og teater</a></li></ul></dd><dt class="dateOfPublication">Kunngjort</dt><dd class="dateOfPublication">2007-06-29</dd><dt class="lastupdated">Rettet</dt><dd class="lastupdated">2021-09-27 (faglige fotnoter fjernet)</dd><dt class="titleShort">Korttittel</dt><dd class="titleShort">Kulturlova</dd><dt class="title">Tittel</dt><dd class="title">Lov om offentlege styresmakters ansvar for kulturverksemd (kulturlova)</dd><dt class="miscInformation">Anna om dokumentet</dt><dd class="miscInformation">Jf. <a href="lov/2013-06-07-31">lov 7 juni 2013 nr. 31</a>.</dd><dt class="refid">RefID</dt><dd class="refid">lov/2007-06-29-89</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om offentlege styresmakters ansvar for kulturverksemd (kulturlova)</a><ul class="tocSubUl"><li><a href="#paragraf-1">§ 1. Føremål</a></li><li><a href="#paragraf-2">§ 2. Definisjonar</a></li><li><a href="#paragraf-3">§ 2 a. Avstand til politiske styresmakter</a></li><li><a href="#paragraf-4">§ 3. Statens oppgåver</a></li><li><a href="#paragraf-5">§ 4. Fylkeskommunens og kommunens oppgåver</a></li><li><a href="#paragraf-6">§ 5. Felles oppgåver</a></li><li><a href="#paragraf-7">§ 6. Ikraftsetjing</a></li></ul></li></ul></dd></dl></header><main class="documentBody" data-lovdata-URL="NL/lov/2007-06-29-89" id="dokument"><h1>Lov om offentlege styresmakters ansvar for kulturverksemd (kulturlova)</h1><article class="legalArticle" data-lovdata-URL="NL/lov/2007-06-29-89/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Føremål</span></h2><article class="legalP" id="paragraf-1-ledd-1">Lova skal leggja til rette for eit ope og opplyst offentleg ordskifte gjennom å fastleggja offentlege styresmakters ansvar for å fremja og leggja til rette for eit breitt spekter av kulturverksemd i tråd med prinsippet om armlengds avstand, slik at alle kan få høve til å delta i kulturaktivitetar og oppleva eit mangfald av kulturuttrykk.</article><article class="changesToParent">Endra ved lov <a href="lov/2025-05-09-14">9 mai 2025 nr. 14</a> (i kraft 1 juli 2025 iflg. <a href="forskrift/2025-05-09-754">res. 9 mai 2025 nr. 754</a>).</article></article><article class="legalArticle" data-lovdata-URL="NL/lov/2007-06-29-89/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjonar</span></h2><article class="legalP" id="paragraf-2-ledd-1">Med kulturverksemd meiner ein i denne lova å<ol class="defaultList" type="a"><li data-name="a." value="1"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">skapa, produsera, utøva, formidla og distribuera kunst- og andre kulturuttrykk,</article></article></li><li data-name="b." value="2"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">verna om, fremja innsikt i og vidareføra kulturarv,</article></article></li><li data-name="c." value="3"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">delta i kulturaktivitet,</article></article></li><li data-name="d." value="4"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">utvikla kulturfagleg kunnskap og kompetanse.</article></article></li></ol></article></article><article class="legalArticle" data-lovdata-URL="NL/lov/2007-06-29-89/§2a" data-name="§2a" id="paragraf-3"><h2 class="legalArticleHeader"><span class="legalArticleValue">§ 2 a</span>. <span class="legalArticleTitle">Avstand til politiske styresmakter</span></h2><article class="legalP" id="paragraf-3-ledd-1">Avgjerder som i hovudsak skal baserast på kunstnarleg eller kulturfagleg skjønn, skal treffast av personar med relevant fagkompetanse. Politiske styresmakter kan ikkje overprøva eller instruera om innhaldet i slike avgjerder. Dette er ikkje til hinder for overordna styring gjennom økonomiske og juridiske rammer og generelle mål.</article><article class="legalP" id="paragraf-3-ledd-2">Første leddet gjeld ikkje<ol class="defaultList" type="a"><li data-name="a." value="1"><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">avgjerder basert på kulturmiljøfagleg skjønn, inkludert avgjerder om tildeling av tilskot til tiltak knytte til kulturmiljø, eller til ivaretaking av tradisjonshandverk når tilskotet har samanheng med slike tiltak</article></article></li><li data-name="b." value="2"><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">ved behandling av klage etter <a href="lov/1967-02-10/§28">forvaltningslova § 28</a> andre leddet.</article></article></li></ol></article><article class="changesToParent">Tilføyd ved lov <a href="lov/2025-05-09-14">9 mai 2025 nr. 14</a> (i kraft 1 juli 2025 iflg. <a href="forskrift/2025-05-09-754">res. 9 mai 2025 nr. 754</a>).</article></article><article class="legalArticle" data-lovdata-URL="NL/lov/2007-06-29-89/§3" data-name="§3" id="paragraf-4"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Statens oppgåver</span></h2><article class="legalP" id="paragraf-4-ledd-1">Staten skal fremja og leggja til rette for eit breitt spekter av kulturverksemd over heile landet gjennom rettslege, økonomiske, organisatoriske, informerande og andre relevante verkemiddel og tiltak.</article><article class="legalP" id="paragraf-4-ledd-2">Staten skal utforma verkemiddel og gjennomføra tiltak for å fremja og verna eit mangfald av kulturuttrykk i samsvar med internasjonale rettar og plikter.</article></article><article class="legalArticle" data-lovdata-URL="NL/lov/2007-06-29-89/§4" data-name="§4" id="paragraf-5"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Fylkeskommunens og kommunens oppgåver</span></h2><article class="legalP" id="paragraf-5-ledd-1">Fylkeskommunen og kommunen skal syta for økonomiske, organisatoriske, informerande og andre relevante verkemiddel og tiltak som fremjar og legg til rette for eit breitt spekter av kulturverksemd regionalt og lokalt.</article><article class="legalP" id="paragraf-5-ledd-2">Fylkeskommunen og kommunen skal ha ei skriftleg oversikt over status og utviklingsbehov på kulturfeltet og fastsetja overordna mål og strategiar for dette feltet i arbeidet med planar etter <a href="lov/2008-06-27-71/kap8">plan- og bygningslova kapittel 8</a> og <a href="lov/2008-06-27-71/kap11">11</a>. Måla og strategiane bør vera eigna til å møta dei utfordringane som går fram i den skriftlege oversikta.</article><article class="changesToParent">Endra ved lov <a href="lov/2025-05-09-14">9 mai 2025 nr. 14</a> (i kraft 1 juli 2025 iflg. <a href="forskrift/2025-05-09-754">res. 9 mai 2025 nr. 754</a>).</article></article><article class="legalArticle" data-lovdata-URL="NL/lov/2007-06-29-89/§5" data-name="§5" id="paragraf-6"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Felles oppgåver</span></h2><article class="legalP" id="paragraf-6-ledd-1">Staten, fylkeskommunen og kommunen skal syta for<ol class="defaultList" type="a"><li data-name="a." value="1"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">at kulturlivet har føreseielege utviklingskår,</article></article></li><li data-name="b." value="2"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">å fremja profesjonalitet og kvalitet i kulturtilbodet og leggja til rette for deltaking i kulturaktivitetar,</article></article></li><li data-name="c." value="3"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">at personar, organisasjonar og institusjonar har tilgang til informasjon om ordningar med økonomisk støtte og om andre verkemiddel og tiltak.</article></article></li></ol></article></article><article class="legalArticle" data-lovdata-URL="NL/lov/2007-06-29-89/§6" data-name="§6" id="paragraf-7"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikraftsetjing</span></h2><article class="legalP" id="paragraf-7-ledd-1">Kongen fastset når<sup class="footnotereference" data-footnotereferencevalue="1" data-unique-footnote-counter="1">1</sup> lova skal ta til å gjelda.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Frå 1 aug 2007 iflg. <a href="forskrift/2007-06-29-905">res. 29 juni 2007 nr. 905</a>.</article></footer></article></main></body></html>