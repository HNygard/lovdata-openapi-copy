<!DOCTYPE html><html lang="no"><head><title>Lov om landslott [landslottloven]</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-1930-03-14</dd><dt class="dokid">DokumentID</dt><dd class="dokid">NL/lov/1930-03-14</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="dateInForce">I kraft fra</dt><dd class="dateInForce">1930-06-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2022-12-20</dd><dt class="lastChangedBy">Sist endret ved</dt><dd class="lastChangedBy"><a href="lov/2022-12-20-122">lov/2022-12-20-122</a></dd><dt class="legalArea">Rettsområde</dt><dd class="legalArea"><ul><li><a href="legal-areas/09" title="Fiskeri- og fangstrett og havbruk">Fiskeri- og fangstrett og havbruk</a> &gt; <a href="legal-areas/09.02" title="Fangst">Fangst</a></li></ul></dd><dt class="lastupdated">Rettet</dt><dd class="lastupdated">2021-09-09 (faglige fotnoter fjernet, struktur)</dd><dt class="titleShort">Korttittel</dt><dd class="titleShort">Landslottloven</dd><dt class="title">Tittel</dt><dd class="title">Lov om landslott [landslottloven]</dd><dt class="miscInformation">Annet om dokumentet</dt><dd class="miscInformation">Jf. <i>tidligere</i> forordning 21 des 1792 § 3, reskript 27 mars 1795, 18 des 1798, plakat 10 nov 1801, lover 7 aug 1827, 14 juli 1842, 24 sep 1851 § 36, 28 aug 1854 § 2 og 23 mai 1863 med tilleggslov 6 juni 1891 nr. 4.</dd><dt class="refid">RefID</dt><dd class="refid">lov/1930-03-14</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om landslott [landslottloven]</a><ul class="tocSubUl"><li><a href="#paragraf-1">§ 1.</a></li><li><a href="#paragraf-2">§ 2.</a></li><li><a href="#paragraf-3">§ 3.</a></li><li><a href="#paragraf-4">§ 4.</a></li><li><a href="#paragraf-5">§ 5.</a></li><li><a href="#paragraf-6">§ 6.</a></li><li><a href="#paragraf-7">§ 7.</a></li><li><a href="#paragraf-8">§ 8.</a></li><li><a href="#paragraf-9">§ 9.</a></li><li><a href="#paragraf-10">§ 10.</a></li><li><a href="#paragraf-11">§ 11.</a></li><li><a href="#paragraf-12">§ 12.</a></li></ul></li></ul></dd></dl></header><main class="documentBody" data-lovdata-URL="NL/lov/1930-03-14" id="dokument"><h1>Lov om landslott [landslottloven]</h1><article class="legalArticle" data-lovdata-URL="NL/lov/1930-03-14/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" id="paragraf-1-ledd-1">Når land benyttes under saltvannsfiske med kastenot (herunder medregnet snurpenot og ethvert redskap når det brukes som landnot), svares landslott av fiskefangsten.</article><article class="legalP" id="paragraf-1-ledd-2">Landslott skal også svares av fangst som gjøres ved bruk av kunstig lys, når fartøy, hvor slikt lys benyttes har fortøyning i land.</article><article class="legalP" id="paragraf-1-ledd-3">Undtatt fra landslott er dog fangst av lodde.</article><article class="legalP" id="paragraf-1-ledd-4">Er verdien av et kast, beregnet på den i <a href="lov/1930-03-14/§2">§ 2</a> nevnte måte, under 100 kroner, kan landslott ikke kreves av kastet. Flere kast dratt sammen til ett, regnes i denne forbindelse for ett kast.</article><article class="changesToParent">Endret ved lover 19 mai 1933 nr. 4, 13 des 1946 nr. 8.</article></article><article class="legalArticle" data-lovdata-URL="NL/lov/1930-03-14/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" id="paragraf-2-ledd-1">Landslotten er 3 procent av fangsten og erlegges av det bruttobeløp som fangsten blir utbragt til, alene med fradrag av omkostninger foranlediget ved avsetningen. Blir fangsten ikke solgt, beregnes landslotten av den optatte mengde efter prisen på fangststedet umiddelbart efter at fangsten er gjort.</article><article class="legalP" id="paragraf-2-ledd-2">For fangst som gjøres ved bruk av kunstig lys etter <a href="lov/1930-03-14/§1">§ 1</a> annet ledd og når hele fangsten opptas av sjøen umiddelbart etter og i forbindelse med kastningen (stengningen) svares 1 1/2 – en og en halv – prosent landslott, ellers svares 3 – tre – prosent.</article><article class="legalP" id="paragraf-2-ledd-3">Landslotten erlegges i penger, medmindre den berettigede samtykker i å motta fisk.</article><article class="changesToParent">Endret ved lov 13 des 1946 nr. 8.</article></article><article class="legalArticle" data-lovdata-URL="NL/lov/1930-03-14/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" id="paragraf-3-ledd-1">Berettiget til landslott er det land som er benyttet under utsetning, fortøining eller landdragning av noten eller under optagning av fangsten, eller som har dannet stengsel for denne.</article><article class="legalP" id="paragraf-3-ledd-2">Dersom fangst etter <a href="lov/1930-03-14/§1">§ 1</a> bortslepes og settes i steng (lås) ved land tilhørende annen eier (gårdsnummer) enn hvor fangsten er gjort, kan der i alt ikke kreves mer enn 3 – tre – prosent landslott, som blir å dele etter <a href="lov/1930-03-14/§4">§ 4</a>.</article><article class="legalP" id="paragraf-3-ledd-3">For benyttelse av sjøgrunn som er overflytt ved laveste vannstand i det døgn fangsten blev gjort, erlegges ikke landslott.</article><article class="changesToParent">Endret ved lover 13 des 1946 nr. 8, <a href="lov/2022-12-20-122">20 des 2022 nr. 122</a>.</article></article><article class="legalArticle" data-lovdata-URL="NL/lov/1930-03-14/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" id="paragraf-4-ledd-1">Hvis det land som efter <a href="lov/1930-03-14/§3">§ 3</a> er berettiget til landslott, tilhører et enkelt gårdsnummer alene, fordeles landslotten i forhold til den sist gjeldende matrikkelskyld mellem alle bruk av gårdsnummeret, selv om de ikke alle er benyttet under fangstarbeidet.</article><article class="legalP" id="paragraf-4-ledd-2">Tilhører det berettigede land flere gårdsnummer, blir landslotten først å dele likt mellem de enkelte gårdsnummer; den landslott som efter dette tilfaller et gårdsnummer, fordeles derefter på samme måte som i foregående tilfelle nevnt.</article><article class="legalP" id="paragraf-4-ledd-3">På steder hvor den almindelige matrikkel ikke gjelder, deles landslotten likt mellem de eiendommer som er benyttet på den i <a href="lov/1930-03-14/§3">§ 3</a> nevnte måte.</article><article class="changesToParent">Endret ved <a href="lov/1978-06-23-70">lov 23 juni 1978 nr. 70</a>.</article></article><article class="legalArticle" data-lovdata-URL="NL/lov/1930-03-14/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" id="paragraf-5-ledd-1">Bruker har alene rett til den på eiendommen fallende landslott såfremt det påligger ham å utrede den eiendomsskatt, som svares av eiendommen.</article><article class="legalP" id="paragraf-5-ledd-2">For benyttelse av statens grunn erlegges ikke landslott, medmindre bruken er overlatt til en annen og denne svarer eiendomsskatt av bruket eller landslott uttrykkelig er tillagt som en rettighet.</article></article><article class="legalArticle" data-lovdata-URL="NL/lov/1930-03-14/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" id="paragraf-6-ledd-1">Landslotten forfaller til betaling når fangsten er solgt og levert. Blir fangsten ikke solgt i fersk tilstand, forfaller landslotten til betaling straks fangsten er optatt av noten.</article><article class="legalP" id="paragraf-6-ledd-2">Kvittering for den del av landslotten som ifølge <a href="lov/1930-03-14/§4">§ 4</a>, første og annet ledd, tilfaller et gårdsnummer, kan meddeles av hvilken som helst berettiget under gårdsnummeret.</article><article class="legalP" id="paragraf-6-ledd-3">Er ingen berettiget til stede for å motta landslottbeløpet, eller er det tvil angående dets betaling, kan det deponeres hos lensmannen, namsfogden eller politistasjon med sivile rettspleieoppgaver i det distrikt hvor fangsten er gjort.</article><article class="changesToParent">Endret ved lover 2 mars 1973 nr. 12, <a href="lov/2004-06-25-53">25 juni 2004 nr. 53</a> (ikr. 1 jan 2006 iflg. <a href="forskrift/2005-08-19-901">res. 19 aug 2005 nr. 901</a>) som endret ved <a href="lov/2005-06-17-84">lov 17 juni 2005 nr. 84</a>.</article></article><article class="legalArticle" data-lovdata-URL="NL/lov/1930-03-14/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" id="paragraf-7-ledd-1">Blir under sådant notfiske som omhandles i denne lov skade eller ulempe tilføiet en landslottberettiget, kan særskilt erstatning utenfor landslotten ikke kreves, medmindre der er voldt større skade eller ulempe enn fangstarbeidet i almindelighet fører med sig.</article></article><article class="legalArticle" data-lovdata-URL="NL/lov/1930-03-14/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" id="paragraf-8-ledd-1">Tvist om betaling av landslott, eller om erstatning for skade voldt under sådant notfiske som i denne lov omhandlet, kan kreves avgjort ved skjønn efter <a href="lov/1917-06-01-1">loven av 1 juni 1917</a>, første kapitel.</article><article class="legalP" id="paragraf-8-ledd-2">Skjønnet styres av lensmannen, namsfogden eller politistasjonssjef med sivile rettspleieoppgaver på det sted der fangsten eller skaden er gjort.</article><article class="legalP" id="paragraf-8-ledd-3">Skjønnet treffer bestemmelse om saksomkostninger, under særlig hensyn til hvem avgjørelsen er gått imot.</article><article class="legalP" id="paragraf-8-ledd-4">Beløp som skjønnet har pålagt en part å betale, kan drives inn efter reglene om fullbyrdelse av kjennelser.</article><article class="changesToParent">Endret ved lover 18 juni 1965 nr. 5, <a href="lov/1973-01-26-3">26 jan 1973 nr. 3</a>, <a href="lov/2004-06-25-53">25 juni 2004 nr. 53</a> (ikr. 1 jan 2006 iflg. <a href="forskrift/2005-08-19-901">res. 19 aug 2005 nr. 901</a>) som endret ved <a href="lov/2005-06-17-84">lov 17 juni 2005 nr. 84</a>.</article></article><article class="legalArticle" data-lovdata-URL="NL/lov/1930-03-14/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" id="paragraf-9-ledd-1">Søksmål om betaling eller fordeling av landslott reises i den rettskrets hvor den berettigede eiendom ligger.</article><article class="legalP" id="paragraf-9-ledd-2">Sak efter denne eller foregående paragraf kan anlegges mot notformannen og (eller) brukets eier på den landslott- eller erstatningspliktiges vegne.</article></article><article class="legalArticle" data-lovdata-URL="NL/lov/1930-03-14/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>.</h2><article class="legalP" id="paragraf-10-ledd-1">Forskriftene i <a href="lov/1930-03-14/§1">§§ 1-5</a> kommer ikke til anvendelse hvis annen bestemmelse er truffet i skylddelingsforretning eller adkomstdokument eller på annen måte.</article></article><article class="legalArticle" data-lovdata-URL="NL/lov/1930-03-14/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>.</h2><article class="legalP" id="paragraf-11-ledd-1">Denne lov gjelder ikke på Svalbard.</article></article><article class="legalArticle" data-lovdata-URL="NL/lov/1930-03-14/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>.</h2><article class="legalP" id="paragraf-12-ledd-1">Denne lov trer i kraft 1 juni 1930.</article></article></main></body></html>