<!DOCTYPE html><html lang="no"><head><title>Lov om gravplasser, kremasjon og gravferd (gravplassloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-1996-06-07-32</dd><dt class="dokid">DokumentID</dt><dd class="dokid">NL/lov/1996-06-07-32</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="dateInForce">I kraft fra</dt><dd class="dateInForce">1997-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2024-07-01</dd><dt class="lastChangedBy">Sist endret ved</dt><dd class="lastChangedBy"><a href="lov/2023-06-16-40">lov/2023-06-16-40</a> fra 2024-07-01</dd><dt class="changesToDocuments">Endrer</dt><dd class="changesToDocuments"><ul><li><a href="lov/1897-08-03-1">lov/1897-08-03-1</a></li><li><a href="lov/1913-05-03">lov/1913-05-03</a></li></ul></dd><dt class="legalArea">Rettsområde</dt><dd class="legalArea"><ul><li><a href="legal-areas/07" title="Familie-, person- og barnerett">Familie-, person- og barnerett</a> &gt; <a href="legal-areas/07.09" title="Trossamfunn. Kirken">Trossamfunn. Kirken</a></li></ul></dd><dt class="lastupdated">Rettet</dt><dd class="lastupdated">2021-08-25 (faglige fotnoter fjernet)</dd><dt class="titleShort">Korttittel</dt><dd class="titleShort">Gravplassloven</dd><dt class="title">Tittel</dt><dd class="title">Lov om gravplasser, kremasjon og gravferd (gravplassloven)</dd><dt class="miscInformation">Annet om dokumentet</dt><dd class="miscInformation">Lovens tittel endret ved lov <a href="lov/2011-08-26-40">26 aug 2011 nr. 40</a> (ikr. 1 jan 2012 iflg. <a href="forskrift/2011-08-26-866">res. 26 aug 2011 nr. 866</a>). – Jf. <i>tidligere</i> lover <a href="lov/1913-05-03">3 mai 1913</a> om likbrænding og <a href="lov/1897-08-03-1">3 aug 1897 nr. 1</a> om Kirker og Kirkegaarde. Tittelen endret ved lov <a href="lov/2020-04-24-31">24 april 2020 nr. 31</a> (ikr. 1 jan 2021 iflg. <a href="forskrift/2020-04-24-855">res. 24 april 2020 nr. 855</a>).</dd><dt class="refid">RefID</dt><dd class="refid">lov/1996-06-07-32</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om gravplasser, kremasjon og gravferd (gravplassloven)</a><ul class="tocSubUl"><li><a href="#kapittel-1" data-child-interval="§§ 1 – 8">Kapittel 1. Gravplasser og krematorier.</a><ul class="tocSubUl"><li><a href="#kapittel-1-paragraf-1">§ 1. Grunnleggende bestemmelser</a></li><li><a href="#kapittel-1-paragraf-2">§ 2. Krav til gravplasser.</a></li><li><a href="#kapittel-1-paragraf-3">§ 3. Gravplassmyndigheten og kommunens ansvar.</a></li><li><a href="#kapittel-1-paragraf-4">§ 4. Anlegg m.v. av gravplass og krematorium.</a></li><li><a href="#kapittel-1-paragraf-5">§ 5. Innvielse av ny gravplass</a></li><li><a href="#kapittel-1-paragraf-6">§ 6. Rett til grav.</a></li><li><a href="#kapittel-1-paragraf-7">§ 7. Åpning av grav og flytting av begravet.</a></li><li><a href="#kapittel-1-paragraf-8">§ 8. Fredningstid for grav og gravplass.</a></li></ul></li><li><a href="#kapittel-2" data-child-interval="§§ 9 – 13">Kapittel 2. Gravferd, kremasjon og gravlegging.</a><ul class="tocSubUl"><li><a href="#kapittel-2-paragraf-1">§ 9. Hvem som sørger for gravferden.</a></li><li><a href="#kapittel-2-paragraf-2">§ 10. Kremasjon</a></li><li><a href="#kapittel-2-paragraf-3">§ 11. Begjæring om gravlegging.</a></li><li><a href="#kapittel-2-paragraf-4">§ 12. Frist for gravlegging.</a></li><li><a href="#kapittel-2-paragraf-5">§ 13. Unntak fra reglene om frist for kremasjon og gravlegging</a></li></ul></li><li><a href="#kapittel-3" data-child-interval="§§ 14 – 19">Kapittel 3. Feste av grav og gravminner.</a><ul class="tocSubUl"><li><a href="#kapittel-3-paragraf-1">§ 14. Feste av grav.</a></li><li><a href="#kapittel-3-paragraf-2">§ 15. Festerens rettigheter og plikter.</a></li><li><a href="#kapittel-3-paragraf-3">§ 16. Overføring av feste.</a></li><li><a href="#kapittel-3-paragraf-4">§ 17. Tiltak for å forebygge skade.</a></li><li><a href="#kapittel-3-paragraf-5">§ 18. Opphør av feste.</a></li><li><a href="#kapittel-3-paragraf-6">§ 19. Regler om fri grav.</a></li></ul></li><li><a href="#kapittel-4" data-child-interval="§§ 20 – 32">Kapittel 4. Forskjellige bestemmelser.</a><ul class="tocSubUl"><li><a href="#kapittel-4-paragraf-1">§ 20. Privat gravsted og spredning av aske.</a></li><li><a href="#kapittel-4-paragraf-2">§ 21. Vedtekter og avgifter.</a></li><li><a href="#kapittel-4-paragraf-3">§ 22. Taushetsplikt</a></li><li><a href="#kapittel-4-paragraf-4">§ 23. Forvaltningsansvar.</a></li><li><a href="#kapittel-4-paragraf-5">§ 24. Klageadgang</a></li><li><a href="#kapittel-4-paragraf-6">§ 25. Digital gravferdsmelding</a></li><li><a href="#kapittel-4-paragraf-7">§ 26. Behandling av personopplysninger mv.</a></li><li><a href="#kapittel-4-paragraf-8">§ 27. Krigsgraver</a></li><li><a href="#kapittel-4-paragraf-9">§ 28. Registerføring.</a></li><li><a href="#kapittel-4-paragraf-10">§ 29. Forsøk</a></li><li><a href="#kapittel-4-paragraf-11">§ 30. Utfyllende forskrifter.</a></li><li><a href="#kapittel-4-paragraf-12">§ 31. Svalbard.</a></li><li><a href="#kapittel-4-paragraf-13">§ 32. Ikrafttredelse og opphevelse av andre lover m.v.</a></li></ul></li></ul></li></ul></dd></dl></header><main class="documentBody" data-lovdata-URL="NL/lov/1996-06-07-32" id="dokument"><h1>Lov om gravplasser, kremasjon og gravferd (gravplassloven)</h1><section class="section" data-name="kap1" id="kapittel-1" data-lovdata-URL="NL/lov/1996-06-07-32/KAPITTEL_1"><h2>Kapittel 1. Gravplasser og krematorier.</h2><article class="changesToParent">Overskriften endret ved lov <a href="lov/2011-08-26-40">26 aug 2011 nr. 40</a> (ikr. 1 jan 2012 iflg. <a href="forskrift/2011-08-26-866">res. 26 aug 2011 nr. 866</a>).</article><article class="legalArticle" data-lovdata-URL="NL/lov/1996-06-07-32/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Grunnleggende bestemmelser</span></h3><article class="legalP" id="kapittel-1-paragraf-1-ledd-1">Gravlegging skal skje med respekt for avdødes religion eller livssyn.</article><article class="legalP" id="kapittel-1-paragraf-1-ledd-2">Gravlegging skal skje på offentlig gravplass eller på gravplass anlagt av et tros- eller livssynssamfunn i henhold til tillatelse etter <a href="lov/2020-04-24-31/§21">trossamfunnsloven § 21</a>.</article><article class="legalP" id="kapittel-1-paragraf-1-ledd-3">Når en omkommet person ligger på havets bunn eller ute i naturen, utgjør dette en naturlig grav som ikke må berøres i annen hensikt enn å flytte hele legemet til gravplass etter annet ledd eller utsettes for direkte forstyrrende eller krenkende virksomhet.</article><article class="legalP" id="kapittel-1-paragraf-1-ledd-4">Gravplassene er soknets eiendom, med mindre annet følger av særskilt rettsgrunnlag. Soknene i en kommune kan i fellesskap eie gravplasser.</article><article class="changesToParent">Endret ved lover <a href="lov/2011-08-26-40">26 aug 2011 nr. 40</a> (ikr. 1 jan 2012 iflg. <a href="forskrift/2011-08-26-866">res. 26 aug 2011 nr. 866</a>), <a href="lov/2012-06-08-30">8 juni 2012 nr. 30</a> (ikr. 1 juli 2012 iflg. <a href="forskrift/2012-06-08-502">res. 8 juni 2012 nr. 502</a>), <a href="lov/2020-06-23-97">23 juni 2020 nr. 97</a> (ikr. 30 des 2020 iflg. <a href="forskrift/2020-11-27-2486">res. 27 nov 2020 nr. 2486</a>).</article></article><article class="legalArticle" data-lovdata-URL="NL/lov/1996-06-07-32/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Krav til gravplasser.</span></h3><article class="legalP" id="kapittel-1-paragraf-2-ledd-1">I hver kommune skal det være en eller flere gravplasser av slik størrelse at det til enhver tid er ledige graver for minst 3 pst av kommunens befolkning.</article><article class="legalP" id="kapittel-1-paragraf-2-ledd-2">Departementet gir regler om gravplassenes utforming og utstyr, jordbunnforhold, gravstørrelser, gravdybder, gravminner, gravregister og kartverk.</article><article class="changesToParent">Endret ved lov <a href="lov/2011-08-26-40">26 aug 2011 nr. 40</a> (ikr. 1 jan 2012 iflg. <a href="forskrift/2011-08-26-866">res. 26 aug 2011 nr. 866</a>).</article></article><article class="legalArticle" data-lovdata-URL="NL/lov/1996-06-07-32/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Gravplassmyndigheten og kommunens ansvar.</span></h3><article class="legalP" id="kapittel-1-paragraf-3-ledd-1">Gravplassmyndigheten har ansvaret for at gravplasser og bygninger på gravplasser forvaltes med orden og verdighet og i samsvar med gjeldende bestemmelser.</article><article class="legalP" id="kapittel-1-paragraf-3-ledd-2">Utgifter til anlegg, drift og forvaltning av gravplasser utredes av kommunen. Soknet fremmer budsjettforslag for kommunen så fremt statsforvalteren ikke har fastsatt at ansvaret som lokal gravplassmyndighet etter loven skal ligge til kommunen. Etter avtale med soknet kan kommunen yte tjenester i stedet for å gi tilskudd.</article><article class="legalP" id="kapittel-1-paragraf-3-ledd-3">Kommunen kan ta opp lån for å finansiere investeringer i gravplasser og tilhørende varige driftsmidler.</article><article class="changesToParent">Endret ved lover <a href="lov/2011-08-26-40">26 aug 2011 nr. 40</a> (ikr. 1 jan 2012 iflg. <a href="forskrift/2011-08-26-866">res. 26 aug 2011 nr. 866</a>), <a href="lov/2020-04-24-31">24 april 2020 nr. 31</a> (i kraft 1 jan 2021 iflg. <a href="forskrift/2020-04-24-855">res. 24 april 2020 nr. 855</a>), <a href="lov/2023-06-16-40">16 juni 2023 nr. 40</a> (i kraft 1 juli 2023 iflg. <a href="forskrift/2023-06-16-898">res. 16 juni 2023 nr. 898</a>).</article></article><article class="legalArticle" data-lovdata-URL="NL/lov/1996-06-07-32/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Anlegg m.v. av gravplass og krematorium.</span></h3><article class="legalP" id="kapittel-1-paragraf-4-ledd-1">Anlegg, utvidelse, nedleggelse eller annen vesentlig endring av gravplass og bygninger på gravplass kan ikke skje uten etter tilslutning fra kommunen og med tillatelse fra statsforvalteren. Statsforvalteren kan sette vilkår for tillatelsen.</article><article class="legalP" id="kapittel-1-paragraf-4-ledd-2">Anlegg eller vesentlig endring av krematorium kan ikke skje uten tillatelse fra departementet. Departementet kan sette vilkår for tillatelsen og ellers gi forskrifter om drift og forvaltning av krematorier.</article><article class="changesToParent">Endret ved lover <a href="lov/2011-08-26-40">26 aug 2011 nr. 40</a> (ikr. 1 jan 2012 iflg. <a href="forskrift/2011-08-26-866">res. 26 aug 2011 nr. 866</a>), <a href="lov/2020-04-24-31">24 april 2020 nr. 31</a> (i kraft 1 jan 2021 iflg. <a href="forskrift/2020-04-24-855">res. 24 april 2020 nr. 855</a>), <a href="lov/2021-05-07-34">7 mai 2021 nr. 34</a> (ikr. 1 juni 2021 iflg. <a href="forskrift/2021-05-07-1416">res. 7 mai 2021 nr. 1416</a>).</article></article><article class="legalArticle" data-lovdata-URL="NL/lov/1996-06-07-32/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Innvielse av ny gravplass</span></h3><article class="legalP" id="kapittel-1-paragraf-5-ledd-1">Tros- og livssynssamfunn som er virksomme på stedet, skal gis anledning til å gjennomføre en seremoni når en ny gravplass tas i bruk. En slik høytidelighet må ikke utformes eller gjennomføres slik at den forhåner eller på en krenkende eller sårende måte viser ringeakt for de andre tros- eller livssynssamfunnene som gravlegger sine medlemmer på den samme gravplassen.</article><article class="changesToParent">Endret ved lov <a href="lov/2011-08-26-40">26 aug 2011 nr. 40</a> (ikr. 1 jan 2012 iflg. <a href="forskrift/2011-08-26-866">res. 26 aug 2011 nr. 866</a>).</article></article><article class="legalArticle" data-lovdata-URL="NL/lov/1996-06-07-32/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Rett til grav.</span></h3><article class="legalP" id="kapittel-1-paragraf-6-ledd-1">Avdøde personer som ved dødsfallet hadde bopel i kommunen har rett til fri grav på gravplass her. Det samme gjelder dødfødte barn når moren eller faren har bopel i kommunen.</article><article class="legalP" id="kapittel-1-paragraf-6-ledd-2">Gravplassmyndigheten kan gi tillatelse til at også personer uten bopel i kommunen gravlegges på gravplass i kommunen. Det kan da kreves dekning av kostnadene ved gravferden og avgift som ved feste av grav. Ved gravlegging i grav som er særskilt tilrettelagt for å imøtekomme religiøse og livssynsmessige minoriteters behov, dekkes kostnadene av gravplassmyndigheten i hjemkommunen når denne ikke selv har anlagt slike graver.</article><article class="changesToParent">Endret ved lover <a href="lov/2011-08-26-40">26 aug 2011 nr. 40</a> (ikr. 1 jan 2012 iflg. <a href="forskrift/2011-08-26-866">res. 26 aug 2011 nr. 866</a>), <a href="lov/2020-04-24-31">24 april 2020 nr. 31</a> (i kraft 1 jan 2021 iflg. <a href="forskrift/2020-04-24-855">res. 24 april 2020 nr. 855</a>).</article></article><article class="legalArticle" data-lovdata-URL="NL/lov/1996-06-07-32/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Åpning av grav og flytting av begravet.</span></h3><article class="legalP" id="kapittel-1-paragraf-7-ledd-1">Gravplassmyndigheten tilviser og gir tillatelse til åpning av grav på gravplass.</article><article class="legalP" id="kapittel-1-paragraf-7-ledd-2">Avdødes legeme eller aske kan etter gravlegging ikke flyttes uten tillatelse fra gravplassmyndigheten. Tillatelse kan bare gis dersom sterke grunner taler for flytting og det er fastsatt hvor ny gravlegging skal finne sted. Gravplassmyndigheten kan sette vilkår for slik flytting.</article><article class="legalP" id="kapittel-1-paragraf-7-ledd-3">Ved sakkyndig likundersøkelse gjelder reglene i <a href="lov/1981-05-22-25/§228">straffeprosessloven § 228</a>.</article><article class="changesToParent">Endret ved lover <a href="lov/2001-06-15-68">15 juni 2001 nr. 68</a> (ikr. 1 juli 2001 iflg. <a href="forskrift/2001-06-15-659">res. 15 juni 2001 nr. 659</a>), <a href="lov/2011-08-26-40">26 aug 2011 nr. 40</a> (ikr. 1 jan 2012 iflg. <a href="forskrift/2011-08-26-866">res. 26 aug 2011 nr. 866</a>), <a href="lov/2020-04-24-31">24 april 2020 nr. 31</a> (i kraft 1 jan 2021 iflg. <a href="forskrift/2020-04-24-855">res. 24 april 2020 nr. 855</a>).</article></article><article class="legalArticle" data-lovdata-URL="NL/lov/1996-06-07-32/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Fredningstid for grav og gravplass.</span></h3><article class="legalP" id="kapittel-1-paragraf-8-ledd-1">En grav kan nyttes til ny gravlegging når det har gått minst 20 år siden siste gravlegging og vedtektene for gravplassen ikke fastsetter en lengre fredningstid.</article><article class="legalP" id="kapittel-1-paragraf-8-ledd-2">Urne kan likevel nedsettes i kistegrav selv om fredningstiden etter første ledd ikke er utløpt.</article><article class="legalP" id="kapittel-1-paragraf-8-ledd-3">Når en gravplass nedlegges, skal den være fredet i minst 40 år etter siste gravlegging.</article><article class="changesToParent">Endret ved lover <a href="lov/2011-08-26-40">26 aug 2011 nr. 40</a> (ikr. 1 jan 2012 iflg. <a href="forskrift/2011-08-26-866">res. 26 aug 2011 nr. 866</a>), <a href="lov/2012-06-08-30">8 juni 2012 nr. 30</a> (ikr. 1 juli 2012 iflg. <a href="forskrift/2012-06-08-502">res. 8 juni 2012 nr. 502</a>).</article></article></section><section class="section" data-name="kap2" id="kapittel-2" data-lovdata-URL="NL/lov/1996-06-07-32/KAPITTEL_2"><h2>Kapittel 2. Gravferd, kremasjon og gravlegging.</h2><article class="legalArticle" data-lovdata-URL="NL/lov/1996-06-07-32/§9" data-name="§9" id="kapittel-2-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Hvem som sørger for gravferden.</span></h3><article class="legalP" id="kapittel-2-paragraf-1-ledd-1">Den som har fylt 18 år, kan i skriftlig erklæring fastsette hvem som skal ha rett til å sørge for gravferden. Erklæringen skal være underskrevet og datert.</article><article class="legalP" id="kapittel-2-paragraf-1-ledd-2">Dersom det ikke foreligger erklæring som nevnt i første ledd, har avdødes nærmeste etterlatte over 18 år i følgende rekkefølge rett til å besørge gravferden: ektefelle, barn, foreldre, barnebarn, besteforeldre, søsken, søskens barn og foreldres søsken. Ektefelles rett etter første punktum gjelder likevel ikke dersom ektefellene på tidspunktet for dødsfallet var separert ved dom eller bevilling. Ektefelles rett etter denne bestemmelsen gjelder tilsvarende for person som levde i ekteskapsliknende samboerskap med avdøde da dødsfallet fant sted.</article><article class="legalP" id="kapittel-2-paragraf-1-ledd-3">Ved uenighet om hvem som skal sørge for gravferden, treffes nødvendig avgjørelse av kommunen på grunnlag av bestemmelsene i første og annet ledd. Avgjørelsen kan ikke påklages.</article><article class="legalP" id="kapittel-2-paragraf-1-ledd-4">Den som besørger gravferden skal gis anledning til å være ansvarlig for graven, med mindre noen etterlatte skriftlig krever spørsmålet avgjort av kommunen.</article><article class="legalP" id="kapittel-2-paragraf-1-ledd-5">Dersom ingen sørger for gravferd, skal denne besørges av kommunen hvor avdøde hadde bopel ved dødsfallet, eller om avdøde ikke hadde bopel her i landet, av den kommunen hvor dødsfallet fant sted. Kommunen kan kreve utgiftene ved gravferden dekket av dødsboet. Er boet ikke overtatt til privat skifte eller uskifte innen fristene etter <a href="lov/2019-06-14-21">arveloven</a>, og det heller ikke er åpnet offentlig skifte eller utstedt fullmakt etter <a href="lov/2019-06-14-21/§95">arveloven § 95</a>, har tingretten fullmakt til å disponere over arvelaterens eiendeler slik at kommunen får dekket sitt krav mot boet.</article><article class="changesToParent">Endret ved lover <a href="lov/2001-06-15-68">15 juni 2001 nr. 68</a> (ikr. 1 juli 2001 iflg. <a href="forskrift/2001-06-15-659">res. 15 juni 2001 nr. 659</a>), <a href="lov/2011-08-26-40">26 aug 2011 nr. 40</a> (ikr. 1 jan 2012 iflg. <a href="forskrift/2011-08-26-866">res. 26 aug 2011 nr. 866</a>), <a href="lov/2019-06-14-21">14 juni 2019 nr. 21</a> (ikr. 1 jan 2021 iflg. <a href="forskrift/2020-02-28-200">res. 28 feb 2020 nr. 200</a>) som endret ved lov <a href="lov/2020-12-18-149">18 des 2020 nr. 149</a>.</article></article><article class="legalArticle" data-lovdata-URL="NL/lov/1996-06-07-32/§10" data-name="§10" id="kapittel-2-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Kremasjon</span></h3><article class="legalP" id="kapittel-2-paragraf-2-ledd-1">Kremasjon skal skje i et godkjent krematorium. Kisten skal leveres til kremasjon senest 10 virkedager etter dødsfallet.</article><article class="legalP" id="kapittel-2-paragraf-2-ledd-2">Begjæring om kremasjon fremsettes av den som sørger for avdødes gravferd.</article><article class="legalP" id="kapittel-2-paragraf-2-ledd-3">Minst 3 dager før kremasjonen skal finne sted, skal krematoriet varsle politiet på dødsstedet om begjæringen. Fristen omfatter den dag da kremasjonen skal finne sted, men ikke den dag da varsel gis. Lørdag, helligdag og dag som etter lovgivningen er likestilt med helligdag, regnes ikke med i fristen.</article><article class="legalP" id="kapittel-2-paragraf-2-ledd-4">Politiet kan kreve kremasjonen utsatt dersom det er grunn til å tro at det vil bli besluttet sakkyndig likundersøkelse i medhold av <a href="lov/1981-05-22-25/§228">straffeprosessloven § 228</a>.</article><article class="legalP" id="kapittel-2-paragraf-2-ledd-5">Når kremasjonen har funnet sted, skal asken samles i en urne som deretter forsegles og merkes. Urnen skal oppbevares på en betryggende måte fram til gravleggingen. Urnen oppbevares av krematoriet eller gravplassmyndigheten i den kommunen hvor gravleggingen skal finne sted.</article><article class="legalP" id="kapittel-2-paragraf-2-ledd-6">For kremasjon kan det kreves avgift.</article><article class="changesToParent">Endret ved lover <a href="lov/2011-08-26-40">26 aug 2011 nr. 40</a> (ikr. 1 jan 2012 iflg. <a href="forskrift/2011-08-26-866">res. 26 aug 2011 nr. 866</a>), <a href="lov/2020-06-23-97">23 juni 2020 nr. 97</a> (ikr. 30 des 2020 iflg. <a href="forskrift/2020-11-27-2486">res. 27 nov 2020 nr. 2486</a>), <a href="lov/2023-06-16-40">16 juni 2023 nr. 40</a> (i kraft 1 juli 2023 iflg. <a href="forskrift/2023-06-16-898">res. 16 juni 2023 nr. 898</a>).</article></article><article class="legalArticle" data-lovdata-URL="NL/lov/1996-06-07-32/§11" data-name="§11" id="kapittel-2-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Begjæring om gravlegging.</span></h3><article class="legalP" id="kapittel-2-paragraf-3-ledd-1">Begjæring om gravlegging fremsettes av den som sørger for gravferden.</article><article class="changesToParent">Endret ved lov <a href="lov/2011-08-26-40">26 aug 2011 nr. 40</a> (ikr. 1 jan 2012 iflg. <a href="forskrift/2011-08-26-866">res. 26 aug 2011 nr. 866</a>).</article></article><article class="legalArticle" data-lovdata-URL="NL/lov/1996-06-07-32/§12" data-name="§12" id="kapittel-2-paragraf-4"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Frist for gravlegging.</span></h3><article class="legalP" id="kapittel-2-paragraf-4-ledd-1">Dersom avdøde ikke er blitt kremert, skal gravlegging skje senest 10 virkedager etter dødsfallet.</article><article class="legalP" id="kapittel-2-paragraf-4-ledd-2">Dersom avdøde er blitt kremert, skal gravlegging skje senest 6 måneder etter dødsfallet.</article><article class="changesToParent">Endret ved lov <a href="lov/2011-08-26-40">26 aug 2011 nr. 40</a> (ikr. 1 jan 2012 iflg. <a href="forskrift/2011-08-26-866">res. 26 aug 2011 nr. 866</a>).</article></article><article class="legalArticle" data-lovdata-URL="NL/lov/1996-06-07-32/§13" data-name="§13" id="kapittel-2-paragraf-5"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Unntak fra reglene om frist for kremasjon og gravlegging</span></h3><article class="legalP" id="kapittel-2-paragraf-5-ledd-1">Fristene i <a href="lov/1996-06-07-32/§10">§ 10</a> første ledd og <a href="lov/1996-06-07-32/§12">§ 12</a> gjelder ikke når avdødes legeme skal nyttes i samsvar med bestemmelsene i obduksjonslova eller det er besluttet sakkyndig likundersøkelse i medhold av <a href="lov/1981-05-22-25/§228">straffeprosessloven § 228</a>.</article><article class="legalP" id="kapittel-2-paragraf-5-ledd-2">Gravplassmyndigheten kan forlenge fristene i <a href="lov/1996-06-07-32/§10">§ 10</a> første ledd og <a href="lov/1996-06-07-32/§12">§ 12</a> dersom det foreligger tungtveiende grunner for det.</article><article class="legalP" id="kapittel-2-paragraf-5-ledd-3">Dersom vilkårene for oppbevaring av kiste tilsier det, skal gravplassmyndigheten forkorte fristene i <a href="lov/1996-06-07-32/§10">§ 10</a> første ledd og <a href="lov/1996-06-07-32/§12">§ 12</a>.</article><article class="legalP" id="kapittel-2-paragraf-5-ledd-4">Gravplassmyndighetens avgjørelse etter denne paragraf kan ikke påklages.</article><article class="changesToParent">Endret ved lover <a href="lov/2011-08-26-40">26 aug 2011 nr. 40</a> (ikr. 1 jan 2012 iflg. <a href="forskrift/2011-08-26-866">res. 26 aug 2011 nr. 866</a>), <a href="lov/2015-05-07-26">7 mai 2015 nr. 26</a> (ikr. 1 jan 2016 iflg. <a href="forskrift/2015-11-13-1289">res. 13 nov 2015 nr. 1289</a>), <a href="lov/2020-06-23-97">23 juni 2020 nr. 97</a> (ikr. 30 des 2020 iflg. <a href="forskrift/2020-11-27-2486">res. 27 nov 2020 nr. 2486</a>), <a href="lov/2020-04-24-31">24 april 2020 nr. 31</a> (i kraft 1 jan 2021 iflg. <a href="forskrift/2020-04-24-855">res. 24 april 2020 nr. 855</a>).</article></article></section><section class="section" data-name="kap3" id="kapittel-3" data-lovdata-URL="NL/lov/1996-06-07-32/KAPITTEL_3"><h2>Kapittel 3. Feste av grav og gravminner.</h2><article class="legalArticle" data-lovdata-URL="NL/lov/1996-06-07-32/§14" data-name="§14" id="kapittel-3-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Feste av grav.</span></h3><article class="legalP" id="kapittel-3-paragraf-1-ledd-1">Gravplassmyndigheten kan inngå avtale om feste av grav etter nærmere regler og vilkår fastsatt i gravplassens vedtekter. For feste av grav kan det kreves avgift.</article><article class="legalP" id="kapittel-3-paragraf-1-ledd-2">Festerett til grav kan bare innehas av en person.</article><article class="legalP" id="kapittel-3-paragraf-1-ledd-3">Festetiden skal ikke være lengre enn 20 år. Et feste kan fornyes dersom graven er holdt i hevd og fornyelse ikke vil vanskeliggjøre en forsvarlig drift av gravplassen.</article><article class="legalP" id="kapittel-3-paragraf-1-ledd-4">Gravplassmyndigheten skal utstede festebrev og anmerke dette i gravregisteret.</article><article class="changesToParent">Endret ved lover <a href="lov/2011-08-26-40">26 aug 2011 nr. 40</a> (ikr. 1 jan 2012 iflg. <a href="forskrift/2011-08-26-866">res. 26 aug 2011 nr. 866</a>), <a href="lov/2020-04-24-31">24 april 2020 nr. 31</a> (i kraft 1 jan 2021 iflg. <a href="forskrift/2020-04-24-855">res. 24 april 2020 nr. 855</a>).</article></article><article class="legalArticle" data-lovdata-URL="NL/lov/1996-06-07-32/§15" data-name="§15" id="kapittel-3-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Festerens rettigheter og plikter.</span></h3><article class="legalP" id="kapittel-3-paragraf-2-ledd-1">Festeren har rett til å bestemme hvem som skal gravlegges i graven og forsyne graven med gravminne samt ellers rå over den, om ikke annet følger av gjeldende bestemmelser. Festeren har plikt til å holde graven i hevd.</article><article class="legalP" id="kapittel-3-paragraf-2-ledd-2">Dersom avdøde hadde festet egen grav, kan den som etter <a href="lov/1996-06-07-32/§9">§ 9</a> har rett til å sørge for gravferden, utøve de rettighetene som er nødvendig for å gjennomføre gravferden.</article></article><article class="legalArticle" data-lovdata-URL="NL/lov/1996-06-07-32/§16" data-name="§16" id="kapittel-3-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Overføring av feste.</span></h3><article class="legalP" id="kapittel-3-paragraf-3-ledd-1">Et feste kan ikke overføres uten samtykke fra gravplassmyndigheten, og det kan ikke overføres mot noen form for vederlag.</article><article class="legalP" id="kapittel-3-paragraf-3-ledd-2">Når festeren dør, skal dødsboet gi gravplassmyndigheten melding om hvem festet ønskes overført til. Ved uenighet treffer gravplassmyndigheten avgjørelsen.</article><article class="changesToParent">Endret ved lover <a href="lov/2020-04-24-31">24 april 2020 nr. 31</a> (i kraft 1 jan 2021 iflg. <a href="forskrift/2020-04-24-855">res. 24 april 2020 nr. 855</a>), <a href="lov/2021-06-18-98">18 juni 2021 nr. 98</a>.</article></article><article class="legalArticle" data-lovdata-URL="NL/lov/1996-06-07-32/§17" data-name="§17" id="kapittel-3-paragraf-4"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Tiltak for å forebygge skade.</span></h3><article class="legalP" id="kapittel-3-paragraf-4-ledd-1">Gravplassmyndigheten har rett til å treffe de tiltak vedrørende en festet grav som er nødvendige for å forebygge skade, eller som følger av gjeldende bestemmelser.</article><article class="legalP" id="kapittel-3-paragraf-4-ledd-2">Festeren skal om mulig varsles før tiltak settes i verk.</article><article class="changesToParent">Endret ved lov <a href="lov/2020-04-24-31">24 april 2020 nr. 31</a> (i kraft 1 jan 2021 iflg. <a href="forskrift/2020-04-24-855">res. 24 april 2020 nr. 855</a>).</article></article><article class="legalArticle" data-lovdata-URL="NL/lov/1996-06-07-32/§18" data-name="§18" id="kapittel-3-paragraf-5"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Opphør av feste.</span></h3><article class="legalP" id="kapittel-3-paragraf-5-ledd-1">Et feste opphører når festetiden er ute.</article><article class="legalP" id="kapittel-3-paragraf-5-ledd-2">Når festet opphører, skal festeren om mulig gis anledning til å fjerne gravminne og lignende innretning fra gravplassen. Det som ikke er fjernet fra gravplassen innen seks måneder etter festets opphør, tilfaller gravplassen.</article><article class="legalP" id="kapittel-3-paragraf-5-ledd-3">Gravminne av kunstnerisk eller kulturhistorisk verdi skal om mulig bli stående på gravplassen.</article><article class="changesToParent">Endret ved lov <a href="lov/2011-08-26-40">26 aug 2011 nr. 40</a> (ikr. 1 jan 2012 iflg. <a href="forskrift/2011-08-26-866">res. 26 aug 2011 nr. 866</a>).</article></article><article class="legalArticle" data-lovdata-URL="NL/lov/1996-06-07-32/§19" data-name="§19" id="kapittel-3-paragraf-6"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Regler om fri grav.</span></h3><article class="legalP" id="kapittel-3-paragraf-6-ledd-1">Dersom det er en ansvarlig for graven, kan en fri grav forsynes med gravminne i samsvar med gjeldende bestemmelser. Den ansvarlige har plikt til å holde graven i hevd. Bestemmelsene i <a href="lov/1996-06-07-32/§17">§§ 17</a> og <a href="lov/1996-06-07-32/§18">18</a> gjelder tilsvarende, men slik at den ansvarlige trer i stedet for festeren.</article><article class="legalP" id="kapittel-3-paragraf-6-ledd-2">En fri grav kan nyttes til ny gravlegging og festes når fredningstiden er ute.</article></article></section><section class="section" data-name="kap4" id="kapittel-4" data-lovdata-URL="NL/lov/1996-06-07-32/KAPITTEL_4"><h2>Kapittel 4. Forskjellige bestemmelser.</h2><article class="legalArticle" data-lovdata-URL="NL/lov/1996-06-07-32/§20" data-name="§20" id="kapittel-4-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Privat gravsted og spredning av aske.</span></h3><article class="legalP" id="kapittel-4-paragraf-1-ledd-1">Når særlige grunner foreligger, kan statsforvalteren gi tillatelse til at private får anlegge gravsted for gravlegging av askeurne på egnet sted. Statsforvalteren kan sette vilkår for tillatelsen.</article><article class="legalP" id="kapittel-4-paragraf-1-ledd-2">Statsforvalteren kan etter søknad fra person som har fylt 15 år, gi tillatelse til at den som skal sørge for vedkommendes gravferd sprer asken for vinden. Tillatelse kan også gis etter vedkommendes død når det godtgjøres at avdøde ønsket askespredning. Slik tillatelse kan også gis for aske etter barn når nærmeste etterlatte ønsker det. Statsforvalteren kan sette vilkår for tillatelsen.</article><article class="changesToParent">Endret ved lover <a href="lov/2001-06-15-68">15 juni 2001 nr. 68</a> (ikr. 1 juli 2001 iflg. <a href="forskrift/2001-06-15-659">res. 15 juni 2001 nr. 659</a>), <a href="lov/2011-08-26-40">26 aug 2011 nr. 40</a> (ikr. 1 jan 2012 iflg. <a href="forskrift/2011-08-26-866">res. 26 aug 2011 nr. 866</a>), <a href="lov/2012-06-08-30">8 juni 2012 nr. 30</a> (ikr. 1 juli 2012 iflg. <a href="forskrift/2012-06-08-502">res. 8 juni 2012 nr. 502</a>), <a href="lov/2021-05-07-34">7 mai 2021 nr. 34</a> (ikr. 1 juni 2021 iflg. <a href="forskrift/2021-05-07-1416">res. 7 mai 2021 nr. 1416</a>).</article></article><article class="legalArticle" data-lovdata-URL="NL/lov/1996-06-07-32/§21" data-name="§21" id="kapittel-4-paragraf-2"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Vedtekter og avgifter.</span></h3><article class="legalP" id="kapittel-4-paragraf-2-ledd-1">Gravplassmyndigheten fastsetter vedtektene for gravplasser. Vedtektene skal godkjennes av statsforvalteren.</article><article class="legalP" id="kapittel-4-paragraf-2-ledd-2">Avgifter for bruk av gravkapell, anonym minnelund, navnet minnelund, urnevegg, kremasjon og feste av grav fastsettes av kommunen etter forslag fra gravplassmyndigheten.</article><article class="changesToParent">Endret ved lover <a href="lov/2011-08-26-40">26 aug 2011 nr. 40</a> (ikr. 1 jan 2012 iflg. <a href="forskrift/2011-08-26-866">res. 26 aug 2011 nr. 866</a>), <a href="lov/2020-06-23-97">23 juni 2020 nr. 97</a> (ikr. 30 des 2020 iflg. <a href="forskrift/2020-11-27-2486">res. 27 nov 2020 nr. 2486</a>), <a href="lov/2020-04-24-31">24 april 2020 nr. 31</a> (i kraft 1 jan 2021 iflg. <a href="forskrift/2020-04-24-855">res. 24 april 2020 nr. 855</a>), <a href="lov/2021-05-07-34">7 mai 2021 nr. 34</a> (ikr. 1 juni 2021 iflg. <a href="forskrift/2021-05-07-1416">res. 7 mai 2021 nr. 1416</a>).</article></article><article class="legalArticle" data-lovdata-URL="NL/lov/1996-06-07-32/§22" data-name="§22" id="kapittel-4-paragraf-3"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Taushetsplikt</span></h3><article class="legalP" id="kapittel-4-paragraf-3-ledd-1">Enhver som utfører tjeneste eller arbeid etter loven her, har taushetsplikt etter <a href="lov/1967-02-10/§13">forvaltningsloven §§ 13</a> til <a href="lov/1967-02-10/§13e">13 e</a> og <a href="lov/1967-02-10/§13g">13 g</a>. Taushetsplikten omfatter også opplysninger om plasseringen av anonyme graver. Gravplassen og gravfeltet for en anonym grav kan oppgis.</article><article class="changesToParent">Endret ved lover <a href="lov/2011-08-26-40">26 aug 2011 nr. 40</a> (ikr. 1 jan 2012 iflg. <a href="forskrift/2011-08-26-866">res. 26 aug 2011 nr. 866</a>), <a href="lov/2022-06-17-46">17 juni 2022 nr. 46</a> (i kraft 1 juli 2022 iflg. <a href="forskrift/2022-06-17-1036">res. 17 juni 2022 nr. 1036</a>).</article></article><article class="legalArticle" data-lovdata-URL="NL/lov/1996-06-07-32/§23" data-name="§23" id="kapittel-4-paragraf-4"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Forvaltningsansvar.</span></h3><article class="legalP" id="kapittel-4-paragraf-4-ledd-1">Det organet som etter Kirkemøtets beslutning opptrer på soknets vegne i saker som gjelder drift og forvaltning av gravplasser, er lokal gravplassmyndighet etter denne loven.</article><article class="legalP" id="kapittel-4-paragraf-4-ledd-2">Etter søknad fra kommunen kan statsforvalteren fastsette at ansvaret som lokal gravplassmyndighet etter loven skal ligge til kommunen.</article><article class="legalP" id="kapittel-4-paragraf-4-ledd-3">Den som har forvaltningsansvaret for gravlegging i kommunen, innbyr minst en gang i året de tros- og livssynssamfunn som er virksomme på stedet, til et møte for å drøfte hvordan tros- og livssynssamfunnenes behov ved gravferd kan ivaretas. Møtet kan avholdes som et felles møte for flere kommuner.</article><article class="legalP" id="kapittel-4-paragraf-4-ledd-4">Gravplassmyndigheten, kommunen, statsforvalteren og eiere av godkjente krematorier kan uten hinder av taushetsplikt innhente opplysninger fra Folkeregisteret når det er nødvendig for å løse oppgaver etter loven her.</article><article class="legalP" id="kapittel-4-paragraf-4-ledd-5">Lokal gravplassmyndighet, krematorium eller i særlige tilfeller annen virksomhet med oppgaver etter loven, skal skaffe til veie opplysninger og gi slik uttalelse som departementet ber om.</article><article class="legalP" id="kapittel-4-paragraf-4-ledd-6"><a href="lov/1992-12-04-126">Arkivlova</a> gjelder for gravplassmyndighetens og krematoriets oppgaver etter loven her.</article><article class="changesToParent">Endret ved lover <a href="lov/2011-08-26-40">26 aug 2011 nr. 40</a> (ikr. 1 jan 2012 iflg. <a href="forskrift/2011-08-26-866">res. 26 aug 2011 nr. 866</a>), <a href="lov/2018-06-22-54">22 juni 2018 nr. 54</a> (ikr. 1 okt 2018), <a href="lov/2020-06-23-97">23 juni 2020 nr. 97</a> (ikr. 30 des 2020 iflg. <a href="forskrift/2020-11-27-2486">res. 27 nov 2020 nr. 2486</a>), <a href="lov/2020-04-24-31">24 april 2020 nr. 31</a> (i kraft 1 jan 2021 iflg. <a href="forskrift/2020-04-24-855">res. 24 april 2020 nr. 855</a>), <a href="lov/2021-05-07-34">7 mai 2021 nr. 34</a> (ikr. 1 juni 2021 iflg. <a href="forskrift/2021-05-07-1416">res. 7 mai 2021 nr. 1416</a>), <a href="lov/2022-06-17-46">17 juni 2022 nr. 46</a> (i kraft 1 juli 2022 iflg. <a href="forskrift/2022-06-17-1036">res. 17 juni 2022 nr. 1036</a>), <a href="lov/2023-06-16-40">16 juni 2023 nr. 40</a> (i kraft 1 juli 2023 iflg. <a href="forskrift/2023-06-16-898">res. 16 juni 2023 nr. 898</a>).</article></article><article class="legalArticle" data-lovdata-URL="NL/lov/1996-06-07-32/§24" data-name="§24" id="kapittel-4-paragraf-5"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Klageadgang</span></h3><article class="legalP" id="kapittel-4-paragraf-5-ledd-1">Enkeltvedtak som er truffet av gravplassmyndigheten eller kommunen etter loven eller etter regler i medhold av loven, kan påklages til statsforvalteren.</article><article class="legalP" id="kapittel-4-paragraf-5-ledd-2">Enkeltvedtak som er truffet av statsforvalteren etter loven eller etter regler i medhold av loven, kan påklages til departementet.</article><article class="changesToParent">Endret ved lov <a href="lov/2020-04-24-31">24 april 2020 nr. 31</a> (i kraft 1 jan 2021 iflg. <a href="forskrift/2020-04-24-855">res. 24 april 2020 nr. 855</a>), <a href="lov/2021-05-07-34">7 mai 2021 nr. 34</a> (ikr. 1 juni 2021 iflg. <a href="forskrift/2021-05-07-1416">res. 7 mai 2021 nr. 1416</a>).</article></article><article class="legalArticle" data-lovdata-URL="NL/lov/1996-06-07-32/§25" data-name="§25" id="kapittel-4-paragraf-6"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Digital gravferdsmelding</span></h3><article class="legalP" id="kapittel-4-paragraf-6-ledd-1">Statsforvalteren kan legge til rette for at etterlattes oppgaver og valg etter loven her, samt valg om gjennomføring av gravferdsseremoni, kan løses digitalt. Departementet kan gi forskrift om digital gravferdsmelding, bruk av infrastruktur og innhenting av opplysninger på vegne av brukeren.</article><article class="changesToParent">Tilføyd ved lov <a href="lov/2023-06-16-40">16 juni 2023 nr. 40</a> (i kraft 1 juli 2024 iflg. <a href="forskrift/2024-06-14-955">res. 14 juni 2024 nr. 955</a>).</article></article><article class="legalArticle" data-lovdata-URL="NL/lov/1996-06-07-32/§26" data-name="§26" id="kapittel-4-paragraf-7"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Behandling av personopplysninger mv.</span></h3><article class="legalP" id="kapittel-4-paragraf-7-ledd-1">Gravplassmyndigheten, godkjente krematorier, statsforvalteren og kommunen kan behandle personopplysninger, også personopplysninger som nevnt i <a href="lov/2018-06-15-38/gdpr/a9">personvernforordningen artikkel 9</a>, når dette er nødvendig for å utøve myndighet eller utføre andre oppgaver etter loven her eller for å ivareta etterlattes valg av tros- eller livssynssamfunn til å gjennomføre gravferdsseremonien. Departementet kan gi forskrift om behandlingen, blant annet om formålet med behandlingen, behandlingsansvar, hvilke personopplysninger som kan behandles, hvem det kan behandles personopplysninger om, bruk av automatiserte avgjørelser, og om adgangen til viderebehandling, retting og sletting.</article><article class="legalP" id="kapittel-4-paragraf-7-ledd-2">Så langt det er nødvendig for å utøve myndighet eller utføre andre oppgaver etter loven her eller for å ivareta etterlattes valg av tros- eller livssynssamfunn til å gjennomføre gravferdsseremonien, kan offentlige og private virksomheter, domstolene og forvaltningsorganer dele opplysninger uten hinder av taushetsplikt. Departementet kan gi forskrift om<ol class="defaultList" type="a"><li data-name="a." value="1"><article class="listArticle" id="kapittel-4-paragraf-7-ledd-2-punkt-1"><article class="legalP" id="kapittel-4-paragraf-7-ledd-2-punkt-1-ledd-1">plikt til å dele opplysninger uten hinder av taushetsplikt</article></article></li><li data-name="b." value="2"><article class="listArticle" id="kapittel-4-paragraf-7-ledd-2-punkt-2"><article class="legalP" id="kapittel-4-paragraf-7-ledd-2-punkt-2-ledd-1">hvilke private virksomheter som er omfattet av delingsadgangen etter første punktum</article></article></li><li data-name="c." value="3"><article class="listArticle" id="kapittel-4-paragraf-7-ledd-2-punkt-3"><article class="legalP" id="kapittel-4-paragraf-7-ledd-2-punkt-3-ledd-1">at enkelte opplysninger ikke skal kunne deles etter første punktum</article></article></li><li data-name="d." value="4"><article class="listArticle" id="kapittel-4-paragraf-7-ledd-2-punkt-4"><article class="legalP" id="kapittel-4-paragraf-7-ledd-2-punkt-4-ledd-1">vilkår for deling av opplysninger etter første punktum.</article></article></li></ol></article><article class="changesToParent">Tilføyd ved lov <a href="lov/2023-06-16-40">16 juni 2023 nr. 40</a> (i kraft 1 juli 2024 iflg. <a href="forskrift/2024-06-14-955">res. 14 juni 2024 nr. 955</a>).</article></article><article class="legalArticle" data-lovdata-URL="NL/lov/1996-06-07-32/§27" data-name="§27" id="kapittel-4-paragraf-8"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Krigsgraver</span></h3><article class="legalP" id="kapittel-4-paragraf-8-ledd-1">Graver for utenlandske soldater og krigsfanger (krigsgraver) fra første og andre verdenskrig skal være fredet uten tidsbegrensning, holdes i hevd og forvaltes med den verdighet som deres egenart tilsier.</article><article class="legalP" id="kapittel-4-paragraf-8-ledd-2">Departementet kan gi nærmere regler om forvaltning og vedlikehold av krigsgraver, krigsgravplasser og krigsminnesmerker.</article><article class="changesToParent">Tilføyd ved lov <a href="lov/2011-08-26-40">26 aug 2011 nr. 40</a> (ikr. 1 jan 2012 iflg. <a href="forskrift/2011-08-26-866">res. 26 aug 2011 nr. 866</a>), endret ved lover <a href="lov/2012-06-08-30">8 juni 2012 nr. 30</a> (ikr. 1 juli 2012 iflg. <a href="forskrift/2012-06-08-502">res. 8 juni 2012 nr. 502</a>), <a href="lov/2023-06-16-40">16 juni 2023 nr. 40</a> (i kraft 1 juli 2024 iflg. <a href="forskrift/2024-06-14-955">res. 14 juni 2024 nr. 955</a>, tidligere § 23a).</article></article><article class="legalArticle" data-lovdata-URL="NL/lov/1996-06-07-32/§28" data-name="§28" id="kapittel-4-paragraf-9"><h3 class="legalArticleHeader"><span class="legalArticleValue" data-legalArea="11.04">§ 28</span>. <span class="legalArticleTitle">Registerføring.</span></h3><article class="legalP" id="kapittel-4-paragraf-9-ledd-1">Det skal for hvert krematorium føres register over avdøde som blir kremert.</article><article class="legalP" id="kapittel-4-paragraf-9-ledd-2">For gravplassene skal det føres register over gravlagte med nødvendige opplysninger om ansvarlige eller fester til den enkelte grav.</article><article class="legalP" id="kapittel-4-paragraf-9-ledd-3">Nærmere regler om registerføringen gis av departementet.</article><article class="changesToParent">Endret ved lover <a href="lov/2011-08-26-40">26 aug 2011 nr. 40</a> (ikr. 1 jan 2012 iflg. <a href="forskrift/2011-08-26-866">res. 26 aug 2011 nr. 866</a>) <a href="lov/2023-06-16-40">16 juni 2023 nr. 40</a> (i kraft 1 juli 2024 iflg. <a href="forskrift/2024-06-14-955">res. 14 juni 2024 nr. 955</a>, tidligere § 25).</article></article><article class="legalArticle" data-lovdata-URL="NL/lov/1996-06-07-32/§29" data-name="§29" id="kapittel-4-paragraf-10"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Forsøk</span></h3><article class="legalP" id="kapittel-4-paragraf-10-ledd-1">Departementet kan etter søknad fra en gravplassmyndighet gi forskrift som tillater tidsbegrensede avvik fra regler gitt i eller i medhold av loven her. Forsøket kan ikke stride mot <a href="lov/1996-06-07-32/§1">§ 1</a> første ledd eller mot hensynet til gravplassenes orden og verdighet.</article><article class="changesToParent">Tilføyd ved lov <a href="lov/2022-06-17-46">17 juni 2022 nr. 46</a> (i kraft 1 juli 2022 iflg. <a href="forskrift/2022-06-17-1036">res. 17 juni 2022 nr. 1036</a>), endret ved lov <a href="lov/2023-06-16-40">16 juni 2023 nr. 40</a> (i kraft 1 juli 2024 iflg. <a href="forskrift/2024-06-14-955">res. 14 juni 2024 nr. 955</a>, tidligere § 26a).</article></article><article class="legalArticle" data-lovdata-URL="NL/lov/1996-06-07-32/§30" data-name="§30" id="kapittel-4-paragraf-11"><h3 class="legalArticleHeader"><span class="legalArticleValue">§ 30</span>. <span class="legalArticleTitle">Utfyllende forskrifter.</span></h3><article class="legalP" id="kapittel-4-paragraf-11-ledd-1">Departementet kan gi forskrifter til gjennomføring og utfylling av bestemmelsene i loven.</article><article class="changesToParent">Endret ved lov <a href="lov/2023-06-16-40">16 juni 2023 nr. 40</a> (i kraft 1 juli 2024 iflg. <a href="forskrift/2024-06-14-955">res. 14 juni 2024 nr. 955</a>, tidligere § 26).</article></article><article class="legalArticle" data-lovdata-URL="NL/lov/1996-06-07-32/§31" data-name="§31" id="kapittel-4-paragraf-12"><h3 class="legalArticleHeader"><span class="legalArticleValue">§ 31</span>. <span class="legalArticleTitle">Svalbard.</span></h3><article class="legalP" id="kapittel-4-paragraf-12-ledd-1">Loven gjelder ikke for Svalbard.</article><article class="changesToParent">Endret ved lov <a href="lov/2023-06-16-40">16 juni 2023 nr. 40</a> (i kraft 1 juli 2024 iflg. <a href="forskrift/2024-06-14-955">res. 14 juni 2024 nr. 955</a>, tidligere § 27).</article></article><article class="legalArticle" data-lovdata-URL="NL/lov/1996-06-07-32/§32" data-name="§32" id="kapittel-4-paragraf-13"><h3 class="legalArticleHeader"><span class="legalArticleValue">§ 32</span>. <span class="legalArticleTitle">Ikrafttredelse og opphevelse av andre lover m.v.</span></h3><article class="legalP" id="kapittel-4-paragraf-13-ledd-1">Loven trer i kraft fra den tid Kongen bestemmer.</article><article class="legalP" id="kapittel-4-paragraf-13-ledd-2">Fra den tid<sup class="footnotereference" data-footnotereferencevalue="1" data-unique-footnote-counter="1">1</sup> loven trer i kraft, oppheves:<ol class="defaultList" type="1"><li data-name="1." value="1"><article class="listArticle" id="kapittel-4-paragraf-13-ledd-2-punkt-1"><article class="legalP" id="kapittel-4-paragraf-13-ledd-2-punkt-1-ledd-1"><a href="lov/1897-08-03-1">Lov 3. august 1897 nr 1 om Kirker og Kirkegaarde</a> §§ 33-43 og</article></article></li><li data-name="2." value="2"><article class="listArticle" id="kapittel-4-paragraf-13-ledd-2-punkt-2"><article class="legalP" id="kapittel-4-paragraf-13-ledd-2-punkt-2-ledd-1"><a href="lov/1913-05-03">Lov 3. mai 1913</a> om likbrænding.</article></article></li></ol></article><article class="defaultP">– – –</article><article class="changesToParent">Endret ved lov <a href="lov/2023-06-16-40">16 juni 2023 nr. 40</a> (i kraft 1 juli 2024 iflg. <a href="forskrift/2024-06-14-955">res. 14 juni 2024 nr. 955</a>, tidligere § 28).</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Fra 1 jan 1997 iflg. <a href="forskrift/1996-06-07-529">res. 7 juni 1996 nr. 529</a>.</article></footer></article></section></main></body></html>