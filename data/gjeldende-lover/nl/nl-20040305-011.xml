<!DOCTYPE html><html lang="no"><head><title>Lov om gjennomføring og kontroll av EØS-avtalens konkurranseregler mv. (EØS-konkurranseloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2004-03-05-11</dd><dt class="dokid">DokumentID</dt><dd class="dokid">NL/lov/2004-03-05-11</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="dateInForce">I kraft fra</dt><dd class="dateInForce">2005-05-19</dd><dt class="lastChangeInForce">Ikrafttredelse av siste endring</dt><dd class="lastChangeInForce">2014-01-01</dd><dt class="lastChangedBy">Sist endret ved</dt><dd class="lastChangedBy"><a href="lov/2013-06-14-35">lov/2013-06-14-35</a> fra 2014-01-01</dd><dt class="changesToDocuments">Endrer</dt><dd class="changesToDocuments"><ul><li><a href="lov/1992-11-27-110">lov/1992-11-27-110</a></li></ul></dd><dt class="legalArea">Rettsområde</dt><dd class="legalArea"><ul><li><a href="legal-areas/06" title="EU/EØS-rett">EU/EØS-rett</a> &gt; <a href="legal-areas/06.13" title="Konkurranse og statsstøtte">Konkurranse og statsstøtte</a></li> <li><a href="legal-areas/10" title="Forbruker-, kjøps- og konkurranserett">Forbruker-, kjøps- og konkurranserett</a> &gt; <a href="legal-areas/10.03" title="Konkurranse">Konkurranse</a></li> <li><a href="legal-areas/23" title="Næringsrett">Næringsrett</a> &gt; <a href="legal-areas/23.02" title="Handel og tjenester">Handel og tjenester</a></li></ul></dd><dt class="lastupdated">Rettet</dt><dd class="lastupdated">2025-01-09 (fotnoter fjernet)</dd><dt class="titleShort">Korttittel</dt><dd class="titleShort">EØS-konkurranseloven</dd><dt class="title">Tittel</dt><dd class="title">Lov om gjennomføring og kontroll av EØS-avtalens konkurranseregler mv. (EØS-konkurranseloven)</dd><dt class="miscInformation">Annet om dokumentet</dt><dd class="miscInformation">Jf. <i>tidligere</i> <a href="lov/1992-11-27-110">lov 27 nov 1992 nr. 110</a> – Jf. <a href="lov/1992-11-27-109/eøsl/a53">EØS-avtalen artikkel 53</a>, <a href="lov/1992-11-27-109/eøsl/a54">54</a>, <a href="lov/1992-11-27-109/eøsl/a55">55</a>, <a href="lov/1992-11-27-109/eøsl/a56">56</a>, <a href="lov/1992-11-27-109/eøsl/a57">57</a>, <a href="lov/1992-11-27-109/eøsl/a58">58</a> og <a href="avtale/avt-1992-05-02-1-v14">vedlegg XIV</a>, ODA, herunder særlig protokoll 4. Jf. <a href="lov/1992-11-27-109">lov av 27 nov 1992 nr. 109</a> om gjennomføring i norsk rett av hoveddelen i Avtale om Det europeiske samarbeidsområde (EØS) m.v. <a href="lov/1992-11-27-109/§2">§ 2</a>.</dd><dt class="refid">RefID</dt><dd class="refid">lov/2004-03-05-11</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om gjennomføring og kontroll av EØS-avtalens konkurranseregler mv. (EØS-konkurranseloven)</a><ul class="tocSubUl"><li><a href="#paragraf-1">§ 1. Håndheving av EØS-avtalens konkurranseregler</a></li><li><a href="#paragraf-2">§ 2. Opplysningsplikt og unntak fra taushetsplikt</a></li><li><a href="#paragraf-3">§ 3. Kontroll foretatt av EFTAs overvåkningsorgan</a></li><li><a href="#paragraf-4">§ 4. Sivilrettslige bøter og tvangsmulkt</a></li><li><a href="#paragraf-5">§ 5. Forskrifter</a></li><li><a href="#paragraf-6">§ 6. Norske konkurransemyndigheters håndheving av EØS-avtalen artikkel 53 og 54</a></li><li><a href="#paragraf-7">§ 7. Forholdet mellom norsk konkurranselovgivning og EØS-avtalen artikkel 53 og 54</a></li><li><a href="#paragraf-8">§ 7a. Overføring av saker om foretakssammenslutninger til Kommisjonen</a></li><li><a href="#paragraf-9">§ 8. Domstolenes avgjørelser etter EØS-avtalen artikkel 53 og 54</a></li><li><a href="#paragraf-10">§ 9. Innleggsrett overfor domstolene</a></li><li><a href="#paragraf-11">§ 10. Ikrafttredelse</a></li><li><a href="#paragraf-12">§ 11. Overgangsbestemmelser</a></li><li><a href="#paragraf-13">§ 12. Endringer i andre lover</a></li></ul></li></ul></dd></dl></header><main class="documentBody" data-lovdata-URL="NL/lov/2004-03-05-11" id="dokument"><h1>Lov om gjennomføring og kontroll av EØS-avtalens konkurranseregler mv. (EØS-konkurranseloven)</h1><article class="legalArticle" data-lovdata-URL="NL/lov/2004-03-05-11/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Håndheving av EØS-avtalens konkurranseregler</span></h2><article class="legalP" id="paragraf-1-ledd-1">EFTAs overvåkningsorgan og EFTA-domstolen håndhever EØS-avtalens konkurranseregler i samsvar med denne lovens <a href="lov/2004-03-05-11/§2">§§ 2</a> til <a href="lov/2004-03-05-11/§5">5</a> og 9 med forskrifter. Norske konkurransemyndigheter og domstoler håndhever EØS-avtalen artikkel 53 og 54 i samsvar med denne lovens <a href="lov/2004-03-05-11/§6">§§ 6</a> til <a href="lov/2004-03-05-11/§9">9</a>.</article></article><article class="legalArticle" data-lovdata-URL="NL/lov/2004-03-05-11/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Opplysningsplikt og unntak fra taushetsplikt</span></h2><article class="legalP" id="paragraf-2-ledd-1">Enhver plikter uten hinder av taushetsplikt å gi EFTAs overvåkningsorgan og EFTA-domstolen de opplysninger organene kan kreve i henhold til EØS-avtalen, Avtale mellom EFTA-statene om opprettelse av et overvåkningsorgan og en domstol eller forskrifter gitt i medhold av <a href="lov/2004-03-05-11/§5">§ 5</a>. Det kan settes tidsfrist for når opplysninger skal gis.</article><article class="legalP" id="paragraf-2-ledd-2">Konkurransetilsynet kan etter anmodning fra EFTAs overvåkningsorgan kreve tilsvarende opplysninger.</article><article class="legalP" id="paragraf-2-ledd-3">Enhver skal uten hinder av taushetsplikt, innenfor de rammer EØS-avtalen gir, ha rett til å besvare henvendelser fra Europa-kommisjonen og EF-domstolen.</article><article class="legalP" id="paragraf-2-ledd-4">Uten hinder av lovbestemt taushetsplikt kan norske myndigheter gi EFTAs overvåkningsorgan og Kommisjonen alle opplysninger som er nødvendige for å håndheve konkurransereglene i EØS-avtalen.</article></article><article class="legalArticle" data-lovdata-URL="NL/lov/2004-03-05-11/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Kontroll foretatt av EFTAs overvåkningsorgan</span></h2><article class="legalP" id="paragraf-3-ledd-1">Ved kontroll som foretas av EFTAs overvåkningsorgan eller Konkurransetilsynet etter anmodning fra EFTAs overvåkningsorgan i henhold til forskrifter gitt i medhold av <a href="lov/2004-03-05-11/§5">§ 5</a>, gjelder <a href="lov/2004-03-05-12/§24">konkurranseloven §§ 24</a> og <a href="lov/2004-03-05-12/§25">25</a> tilsvarende.</article><article class="legalP" id="paragraf-3-ledd-2">Når tingretten prøver en begjæring om bevissikring etter <a href="lov/2004-03-05-12/§25">konkurranseloven § 25</a> annet ledd, er rettens prøvelsesrett regulert av reglene i tredje til syvende ledd.</article><article class="legalP" id="paragraf-3-ledd-3">Ved begjæring om bevissikring som gjelder adgang til lokaler, eiendommer og transportmidler som tilhører foretak eller sammenslutninger av foretak, prøver retten om EFTAs overvåkningsorgans vedtak er autentisk og at de planlagte tvangsmidlene verken er vilkårlige eller går for langt i forhold til kontrollens gjenstand.</article><article class="legalP" id="paragraf-3-ledd-4">Når retten ved begjæring om bevissikring ved mistanke om overtredelse av EØS-avtalen artikkel 53 eller artikkel 54 prøver om tvangsmidlene er forholdsmessige, kan den direkte eller gjennom Konkurransetilsynet anmode EFTAs overvåkningsorgan om nærmere forklaringer, særlig om hvilke grunner EFTAs overvåkningsorgan har til å mistenke at det foreligger en overtredelse av EØS-avtalen artikkel 53 eller artikkel 54, hvor alvorlig den antatte overtredelsen er og på hvilken måte det berørte foretaket har medvirket.</article><article class="legalP" id="paragraf-3-ledd-5">Ved begjæring om bevissikring ved mistanke om overtredelse av EØS-avtalen artikkel 53 eller artikkel 54 som gjelder adgang til andre lokaler, eiendommer og transportmidler enn nevnt i tredje ledd, herunder private hjem, prøver retten om vedtaket fra EFTAs overvåkningsorgan er autentisk og at de planlagte tvangsmidlene verken er vilkårlige eller går for langt, særlig i forhold til hvor alvorlig den antatte overtredelsen er, betydningen av det ønskede bevismaterialet, det berørte foretakets medvirkning og den rimelige sannsynligheten for at bøker og forretningsdokumenter som gjelder kontrollens gjenstand, oppbevares i lokalene det er anmodet om tillatelse for. Retten kan direkte eller gjennom Konkurransetilsynet anmode EFTAs overvåkningsorgan om nærmere forklaringer om de forhold den må ha kjennskap til for at den skal kunne prøve om de planlagte tvangsmidlene er forholdsmessige.</article><article class="legalP" id="paragraf-3-ledd-6">Når retten ved begjæring om bevissikring etter EØS-avtalens bestemmelser om fusjonskontroll prøver om tvangsmidlene er forholdsmessige, kan den direkte eller gjennom Konkurransetilsynet anmode EFTAs overvåkningsorgan om nærmere forklaringer om kontrollens gjenstand.</article><article class="legalP" id="paragraf-3-ledd-7">Retten kan likevel etter tredje til sjette ledd verken prøve nødvendigheten av kontrollen eller kreve å få de opplysninger som finnes i EFTAs overvåkningsorgans saksdokumenter. Det er EFTA-domstolens oppgave å prøve lovligheten av vedtaket fra EFTAs overvåkningsorgan.</article><article class="legalP" id="paragraf-3-ledd-8">EFTAs overvåkningsorgan og Kommisjonen kan være til stede ved og delta i kontroll som foretas av Konkurransetilsynet innenfor de rammer EØS-avtalen gir.</article><article class="legalP" id="paragraf-3-ledd-9">Konkurransetilsynet og Kommisjonen kan være til stede ved og delta i kontroll som foretas av EFTAs overvåkningsorgan innenfor de rammer EØS-avtalen gir.</article><article class="changesToParent">Endret ved <a href="lov/2004-12-17-100">lov 17 des 2004 nr. 100</a> (ikr. 1 juli 2005 iflg. <a href="forskrift/2005-07-01-729">vedtak 1 juli 2005 nr. 729</a>).</article></article><article class="legalArticle" data-lovdata-URL="NL/lov/2004-03-05-11/§4" data-name="§4" id="paragraf-4"><h2 class="legalArticleHeader"><span class="legalArticleValue" data-legalArea="31.01.12">§ 4</span>. <span class="legalArticleTitle">Sivilrettslige bøter og tvangsmulkt</span></h2><article class="legalP" id="paragraf-4-ledd-1">EFTAs overvåkningsorgan og EFTA-domstolen kan ilegge foretak eller sammenslutninger av foretak sivilrettslige bøter for forsettlig eller uaktsom overtredelse av EØS-avtalen artikkel 53, 54 eller 57, bestemmelsene i EØS-avtalen vedlegg XIV, bestemmelsene i Avtale mellom EFTA-statene om opprettelse av et overvåkningsorgan og en domstol protokoll 4, samt vedtak fattet i medhold av nevnte bestemmelser.</article><article class="legalP" id="paragraf-4-ledd-2">Myndighetene nevnt i første ledd, kan også fastsette tvangsmulkt til gjennomføring av vedtak fattet med hjemmel i bestemmelsene nevnt i første ledd.</article></article><article class="legalArticle" data-lovdata-URL="NL/lov/2004-03-05-11/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forskrifter</span></h2><article class="legalP" id="paragraf-5-ledd-1">Kongen kan gi forskrifter om gjennomføring og håndheving av konkurransereglene i EØS-avtalen og Avtale mellom EFTA-statene om opprettelse av et overvåkningsorgan og en domstol.</article></article><article class="legalArticle" data-lovdata-URL="NL/lov/2004-03-05-11/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Norske konkurransemyndigheters håndheving av EØS-avtalen artikkel 53 og 54</span></h2><article class="legalP" id="paragraf-6-ledd-1">Norske konkurransemyndigheter skal, med de begrensninger som følger av EØS-avtalen, Avtale mellom EFTA-statene om opprettelse av et overvåkningsorgan og en domstol og forskrifter gitt i medhold av <a href="lov/2004-03-05-11/§5">§ 5</a>, føre tilsyn med at EØS-avtalen artikkel 53 og 54 overholdes. <a href="lov/2004-03-05-12/§12">Konkurranseloven §§ 12</a>, <a href="lov/2004-03-05-12/§22">22</a> og 24 til 32 gjelder tilsvarende.</article><article class="legalP" id="paragraf-6-ledd-2">Når konkurransemyndighetene treffer avgjørelser i henhold til EØS-avtalen artikkel 53 og 54 om avtaler, beslutninger eller opptreden som allerede er gjenstand for en beslutning fra EFTAs overvåkningsorgan, kan de ikke treffe avgjørelser som er i strid med den beslutning som EFTAs overvåkningsorgan har truffet.</article><article class="legalP" id="paragraf-6-ledd-3">Konkurransemyndighetene kan bestemme at forskrifter om gruppefritak etter EØS-avtalen artikkel 53 nr. 3 ikke skal være anvendelige overfor bestemte foretak i den utstrekning og på de vilkår som EØS-avtalen, Avtale mellom EFTA-statene om opprettelse av et overvåkningsorgan og en domstol og forskrifter gitt i medhold av <a href="lov/2004-03-05-11/§5">§ 5</a>, fastsetter.</article><article class="legalP" id="paragraf-6-ledd-4">Mener konkurransemyndighetene at en sak bør behandles av et overvåkningsorgan, sendes saken til EFTAs overvåkningsorgan. I slike tilfelle gjelder ikke <a href="lov/1967-02-10">forvaltningslovens</a> regler for behandling av saker som gjelder enkeltvedtak.</article><article class="changesToParent">Endret ved <a href="lov/2013-06-14-35">lov 14 juni 2013 nr. 35</a> (ikr. 1 jan 2014 iflg. <a href="forskrift/2013-06-14-633">res. 14 juni 2013 nr. 633</a>).</article></article><article class="legalArticle" data-lovdata-URL="NL/lov/2004-03-05-11/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Forholdet mellom norsk konkurranselovgivning og EØS-avtalen artikkel 53 og 54</span></h2><article class="legalP" id="paragraf-7-ledd-1">Når konkurransemyndighetene eller domstolene anvender norsk konkurranselovgivning på avtaler, beslutninger truffet av sammenslutninger av foretak og samordnet opptreden, som omtalt i EØS-avtalen artikkel 53 nr. 1, som kan påvirke samhandelen mellom EØS-statene som omtalt i nevnte artikkel, skal de også anvende EØS-avtalen artikkel 53 på slike avtaler, beslutninger og samordnet opptreden. Når konkurransemyndighetene eller domstolene anvender norsk konkurranselovgivning på utilbørlig utnyttelse som er forbudt etter EØS-avtalen artikkel 54, skal de også anvende EØS-avtalen artikkel 54.</article><article class="legalP" id="paragraf-7-ledd-2">Anvendelsen av norsk konkurranselovgivning må ikke føre til forbud mot avtaler, beslutninger truffet av sammenslutninger av foretak og samordnet opptreden, som kan påvirke samhandelen mellom EØS-statene, men som ikke begrenser konkurransen som omtalt i EØS-avtalen artikkel 53 nr. 1, eller som oppfyller vilkårene etter EØS-avtalen artikkel 53 nr. 3, eller som er omfattet av et gruppefritak etter EØS-avtalen artikkel 53 nr. 3. Konkurransemyndighetene er ikke etter denne bestemmelse forhindret fra å anvende mer restriktiv norsk lovgivning som forbyr eller sanksjonerer foretaks ensidige atferd.</article><article class="legalP" id="paragraf-7-ledd-3">Med forbehold for alminnelige prinsipper og andre bestemmelser i EØS-retten, kommer første og annet ledd ikke til anvendelse når konkurransemyndighetene og domstolene anvender norsk lovgivning om kontroll med foretakssammenslutninger, og de utelukker heller ikke anvendelsen av bestemmelser i lovgivningen som hovedsakelig fremmer et annet formål enn det formål som fremmes av EØS-avtalen artikkel 53 og 54.</article></article><article class="legalArticle" data-lovdata-URL="NL/lov/2004-03-05-11/§7a" data-name="§7a" id="paragraf-8"><h2 class="legalArticleHeader"><span class="legalArticleValue">§ 7a</span>. <span class="legalArticleTitle">Overføring av saker om foretakssammenslutninger til Kommisjonen</span></h2><article class="legalP" id="paragraf-8-ledd-1">Konkurransetilsynet kan overføre behandlingen av en sak om foretakssammenslutning til Kommisjonen etter reglene i EØS-avtalen protokoll 24.</article><article class="changesToParent">Tilføyd ved <a href="lov/2004-12-17-100">lov 17 des 2004 nr. 100</a> (ikr. 1 juli 2005 iflg. <a href="forskrift/2005-07-01-729">vedtak 1 juli 2005 nr. 729</a>).</article></article><article class="legalArticle" data-lovdata-URL="NL/lov/2004-03-05-11/§8" data-name="§8" id="paragraf-9"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Domstolenes avgjørelser etter EØS-avtalen artikkel 53 og 54</span></h2><article class="legalP" id="paragraf-9-ledd-1">Når domstolene treffer avgjørelser i henhold til EØS-avtalen artikkel 53 eller 54 om avtaler, beslutninger eller opptreden som allerede er gjenstand for en beslutning fra EFTAs overvåkningsorgan, kan de ikke treffe avgjørelser som er i strid med den beslutning som EFTAs overvåkningsorgan har truffet. Domstolene skal heller ikke treffe avgjørelser som vil være i strid med en beslutning som EFTAs overvåkningsorgan har til hensikt å treffe når det har innledet saksbehandling. Domstolene kan utsette saken i påvente av en slik beslutning. Disse forpliktelser berører ikke rettighetene og pliktene etter artikkel 34 i Avtale mellom EFTA-statene om opprettelse av et overvåkningsorgan og en domstol.</article><article class="changesToParent">Endret ved <a href="lov/2004-12-17-100">lov 17 des 2004 nr. 100</a> (ikr. 1 juli 2005 iflg. <a href="forskrift/2005-07-01-729">vedtak 1 juli 2005 nr. 729</a>).</article></article><article class="legalArticle" data-lovdata-URL="NL/lov/2004-03-05-11/§9" data-name="§9" id="paragraf-10"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Innleggsrett overfor domstolene</span></h2><article class="legalP" id="paragraf-10-ledd-1">Konkurransetilsynet kan på eget initiativ gi skriftlige innlegg for domstolene i spørsmål om anvendelsen av EØS-avtalen artikkel 53 og 54. Med tillatelse fra den aktuelle domstol kan Konkurransetilsynet også gi muntlige innlegg.</article><article class="legalP" id="paragraf-10-ledd-2">Dersom en ensartet anvendelse av EØS-avtalen artikkel 53 og 54 krever det, kan EFTAs overvåkningsorgan på eget initiativ gi skriftlige innlegg for domstolene. Med tillatelse fra den aktuelle domstol kan EFTAs overvåkningsorgan også gi muntlige innlegg.</article><article class="legalP" id="paragraf-10-ledd-3">Utelukkende for å kunne utarbeide slike innlegg, kan Konkurransetilsynet og EFTAs overvåkningsorgan anmode den aktuelle domstol om å sende dem, eller sørge for at de får tilsendt, alle nødvendige dokumenter for vurdering av saken.</article></article><article class="legalArticle" data-lovdata-URL="NL/lov/2004-03-05-11/§10" data-name="§10" id="paragraf-11"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Loven gjelder fra den tid Kongen bestemmer.<sup class="footnotereference" data-footnotereferencevalue="1" data-unique-footnote-counter="1">1</sup></article><article class="legalP" id="paragraf-11-ledd-2">Fra samme tidspunkt oppheves <a href="lov/1992-11-27-110">lov 27. november 1992 nr. 110</a> om konkurranseregler i EØS-avtalen mv.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Loven ble satt i kraft fra 1 mai 2004 iflg. <a href="forskrift/2004-03-05-478">res. 5 mars 2004 nr. 478</a>, men denne bestemmelsen ble opphevet iflg. <a href="forskrift/2004-04-30-681">res. 30 apr 2004 nr. 681</a>. Satt ikr. 19 mai 2005 iflg. <a href="forskrift/2005-05-19-434">res. 19 mai 2005 nr. 434</a>.</article></footer></article><article class="legalArticle" data-lovdata-URL="NL/lov/2004-03-05-11/§11" data-name="§11" id="paragraf-12"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Overgangsbestemmelser</span></h2><article class="legalP" id="paragraf-12-ledd-1">Overtredelsesgebyr og straff etter denne lov kommer bare til anvendelse på overtredelser som er begått etter lovens ikrafttredelse.</article><article class="legalP" id="paragraf-12-ledd-2">Forskrifter gitt i medhold av <a href="lov/1992-11-27-110">lov av 27. november 1992 nr. 110</a> om konkurranseregler i EØS-avtalen mv. gjelder fortsatt så langt de passer, inntil Kongen opphever eller endrer disse i medhold av denne loven eller ved særskilt bestemmelse.</article></article><article class="legalArticle" data-lovdata-URL="NL/lov/2004-03-05-11/§12" data-name="§12" id="paragraf-13"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Endringer i andre lover</span></h2><article class="legalP" id="paragraf-13-ledd-1">Fra den tid loven trer i kraft gjøres følgende endringer i andre lover: – – –</article></article></main></body></html>