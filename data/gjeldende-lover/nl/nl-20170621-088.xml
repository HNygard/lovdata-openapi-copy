<!DOCTYPE html><html lang="no"><head><title>Lov om informasjon om bestemt angitte områder, skjermingsverdige objekter og bunnforhold</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2017-06-21-88</dd><dt class="dokid">DokumentID</dt><dd class="dokid">NL/lov/2017-06-21-88</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="dateInForce">I kraft fra</dt><dd class="dateInForce">2017-10-01</dd><dt class="legalArea">Rettsområde</dt><dd class="legalArea"><ul><li><a href="legal-areas/13" title="HMS og beredskaps- og sikkerhetsrett">HMS og beredskaps- og sikkerhetsrett</a> &gt; <a href="legal-areas/13.04" title="Samfunnssikkerhet">Samfunnssikkerhet</a></li> <li><a href="legal-areas/29" title="Stats-, statsforfatnings- og statsborgerrett">Stats-, statsforfatnings- og statsborgerrett</a> &gt; <a href="legal-areas/29.01" title="Forsvaret">Forsvaret</a></li></ul></dd><dt class="dateOfPublication">Kunngjort</dt><dd class="dateOfPublication">2017-06-21</dd><dt class="lastupdated">Rettet</dt><dd class="lastupdated">2021-09-27 (faglige fotnoter fjernet)</dd><dt class="titleShort">Korttittel</dt><dd class="titleShort">Lov om informasjon (skjermingsverdige objekter og bunnforhold mv)</dd><dt class="title">Tittel</dt><dd class="title">Lov om informasjon om bestemt angitte områder, skjermingsverdige objekter og bunnforhold</dd><dt class="miscInformation">Annet om dokumentet</dt><dd class="miscInformation">Jf. <i>tidligere</i> <a href="lov/2015-08-07-83">lov 7 aug 2015 nr. 83</a>. – Sml. <a href="lov/2010-09-03-56">lov 3 sep 2010 nr. 56</a>.</dd><dt class="refid">RefID</dt><dd class="refid">lov/2017-06-21-88</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om informasjon om bestemt angitte områder, skjermingsverdige objekter og bunnforhold</a><ul class="tocSubUl"><li><a href="#paragraf-1">§ 1. Lovens formål</a></li><li><a href="#paragraf-2">§ 2. Lovens stedlige virkeområde</a></li><li><a href="#paragraf-3">§ 3. Opptak og bruk av informasjon om bestemt angitte områder og skjermingsverdige objekter</a></li><li><a href="#paragraf-4">§ 4. Opptak og bruk av informasjon om bestemt angitte bunnforhold</a></li><li><a href="#paragraf-5">§ 5. Taushetsplikt om og utlevering av innsamlet informasjon om bunnforhold</a></li><li><a href="#paragraf-6">§ 6. Straff</a></li><li><a href="#paragraf-7">§ 7. Forskrifter</a></li><li><a href="#paragraf-8">§ 8. Lovens ikrafttredelse</a></li></ul></li></ul></dd></dl></header><main class="documentBody" data-lovdata-URL="NL/lov/2017-06-21-88" id="dokument"><h1>Lov om informasjon om bestemt angitte områder, skjermingsverdige objekter og bunnforhold</h1><article class="legalArticle" data-lovdata-URL="NL/lov/2017-06-21-88/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Lovens formål</span></h2><article class="legalP" id="paragraf-1-ledd-1">Loven skal legge til rette for å kunne motvirke trusler mot rikets selvstendighet og sikkerhet og andre vitale nasjonale sikkerhetsinteresser ved å beskytte og utøve kontroll over informasjon som omfattes av denne lov.</article><article class="legalP" id="paragraf-1-ledd-2">Det skal legges til rette for opptak, bruk og spredning av informasjon innenfor de begrensningene hensynet til rikets selvstendighet og sikkerhet og andre vitale nasjonale sikkerhetsinteresser setter.</article></article><article class="legalArticle" data-lovdata-URL="NL/lov/2017-06-21-88/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Lovens stedlige virkeområde</span></h2><article class="legalP" id="paragraf-2-ledd-1">Loven gjelder i Norge og innenfor norsk territorialfarvann.</article><article class="legalP" id="paragraf-2-ledd-2">Kongen kan gi forskrift om lovens anvendelse på Svalbard, Jan Mayen og bilandene, og kan fastsette særlige regler under hensyn til de stedlige forhold.</article></article><article class="legalArticle" data-lovdata-URL="NL/lov/2017-06-21-88/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Opptak og bruk av informasjon om bestemt angitte områder og skjermingsverdige objekter</span></h2><article class="legalP" id="paragraf-3-ledd-1">Det er forbudt å gjøre opptak av eller på annen måte bruke informasjon som gjelder bestemt angitte områder, dersom det i noen grad kan ha skadefølger for rikets selvstendighet og sikkerhet og andre vitale nasjonale sikkerhetsinteresser om informasjonen blir kjent for uvedkommende. Forbudet gjelder også for aktivitet som pågår i eller ved slike områder.</article><article class="legalP" id="paragraf-3-ledd-2">Det er forbudt å gjøre opptak av eller på annen måte bruke informasjon som gjelder bestemt angitte skjermingsverdige objekter. Det samme gjelder aktivitet som pågår i eller ved slike objekter.</article><article class="legalP" id="paragraf-3-ledd-3">Den som råder over områder eller objekter som nevnt i første og andre ledd, kan gi tillatelse til å gjøre opptak av eller på annen måte bruke informasjon om områdene eller objektene.</article><article class="legalP" id="paragraf-3-ledd-4">Departementet gir forskrift med nærmere bestemmelser om opptak og bruk av informasjon om bestemt angitte områder og skjermingsverdige objekter, herunder nærmere prosedyrer for innmelding av objekter og områder som rammes av forbudet i første og andre ledd.</article></article><article class="legalArticle" data-lovdata-URL="NL/lov/2017-06-21-88/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Opptak og bruk av informasjon om bestemt angitte bunnforhold</span></h2><article class="legalP" id="paragraf-4-ledd-1">Det er forbudt å gjøre opptak av eller på annen måte bruke informasjon om bestemt angitte bunnforhold innenfor territorialfarvannet dersom det i noen grad kan ha skadefølger for rikets selvstendighet og sikkerhet og andre vitale nasjonale sikkerhetsinteresser om informasjonen blir kjent for uvedkommende.</article><article class="legalP" id="paragraf-4-ledd-2">Departementet kan gi tillatelse til å gjøre opptak av eller på annen måte bruke informasjon som nevnt i første ledd.</article><article class="legalP" id="paragraf-4-ledd-3">Departementet gir forskrift om opptak og bruk av informasjon om bestemt angitte bunnforhold, herunder hvilken informasjon som rammes av forbudet i første ledd.</article></article><article class="legalArticle" data-lovdata-URL="NL/lov/2017-06-21-88/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Taushetsplikt om og utlevering av innsamlet informasjon om bunnforhold</span></h2><article class="legalP" id="paragraf-5-ledd-1">Departementet kan i det enkelte tilfelle bestemme at informasjon om bunnforhold som er sikkerhetsgradert etter <a href="lov/2018-06-01-24">sikkerhetsloven</a>, kan avgraderes og underlegges taushetsplikt.</article><article class="legalP" id="paragraf-5-ledd-2">Departementet kan bestemme at informasjon underlagt taushetsplikt etter første ledd, kan utleveres. Det kan stilles vilkår for utlevering, herunder om hva informasjonen kan brukes til, hvem som kan få tilgang til informasjonen, hvordan informasjonen skal behandles og at informasjonen skal slettes eller leveres tilbake etter endt bruk.</article></article><article class="legalArticle" data-lovdata-URL="NL/lov/2017-06-21-88/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Straff</span></h2><article class="legalP" id="paragraf-6-ledd-1">Den som forsettlig eller uaktsomt overtrer <a href="lov/2017-06-21-88/§3">§§ 3</a> og 4 straffes med bot eller fengsel i inntil 1 år, med mindre forholdet rammes av et straffebud med høyere strafferamme. Det samme gjelder bestemmelser gitt i medhold av <a href="lov/2017-06-21-88/§3">§§ 3</a> og 4.</article><article class="legalP" id="paragraf-6-ledd-2">Brudd på taushetsplikt etter <a href="lov/2017-06-21-88/§5">§ 5</a> første ledd, eller vilkår etter <a href="lov/2017-06-21-88/§5">§ 5</a> andre ledd andre punktum, straffes på samme måte.</article></article><article class="legalArticle" data-lovdata-URL="NL/lov/2017-06-21-88/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Forskrifter</span></h2><article class="legalP" id="paragraf-7-ledd-1">Forskrifter gitt i medhold av midlertidig <a href="lov/2015-08-07-83">lov 7. august 2015 nr. 83</a> om beskyttelse av og kontroll med geografisk informasjon av hensyn til rikets sikkerhet gjelder frem til de blir endret eller opphevet i medhold av denne lov.</article></article><article class="legalArticle" data-lovdata-URL="NL/lov/2017-06-21-88/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Lovens ikrafttredelse</span></h2><article class="legalP" id="paragraf-8-ledd-1">Loven trer i kraft 1. oktober 2017.</article></article></main></body></html>