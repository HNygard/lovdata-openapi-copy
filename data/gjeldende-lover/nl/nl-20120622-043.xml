<!DOCTYPE html><html lang="no"><head><title>Lov om arbeidsgivers innrapportering av ansettelses- og inntektsforhold m.m. (a-opplysningsloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2012-06-22-43</dd><dt class="dokid">DokumentID</dt><dd class="dokid">NL/lov/2012-06-22-43</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="dateInForce">I kraft fra</dt><dd class="dateInForce">2015-01-01, 2014-09-26</dd><dt class="lastChangeInForce">Ikrafttredelse av siste endring</dt><dd class="lastChangeInForce">2023-01-01</dd><dt class="lastChangedBy">Sist endret ved</dt><dd class="lastChangedBy"><a href="lov/2022-06-17-44">lov/2022-06-17-44</a> fra 2023-01-01</dd><dt class="legalArea">Rettsområde</dt><dd class="legalArea"><ul><li><a href="legal-areas/02" title="Arbeidsrett">Arbeidsrett</a> &gt; <a href="legal-areas/02.01" title="Ansettelse. Avskjed. Oppsigelse">Ansettelse. Avskjed. Oppsigelse</a></li> <li><a href="legal-areas/11" title="Forvaltnings- og kommunalrett">Forvaltnings- og kommunalrett</a> &gt; <a href="legal-areas/11.04" title="Statistikk. Registrering">Statistikk. Registrering</a></li> <li><a href="legal-areas/24" title="Pensjons- og trygderett">Pensjons- og trygderett</a></li> <li><a href="legal-areas/27" title="Skatte- og avgiftsrett">Skatte- og avgiftsrett</a> &gt; <a href="legal-areas/27.01" title="Inntekts- og formueskatt">Inntekts- og formueskatt</a></li></ul></dd><dt class="dateOfPublication">Kunngjort</dt><dd class="dateOfPublication">2012-06-22 15:55</dd><dt class="lastupdated">Rettet</dt><dd class="lastupdated">2021-08-26 (faglige fotnoter fjernet)</dd><dt class="titleShort">Korttittel</dt><dd class="titleShort">A-opplysningsloven</dd><dt class="title">Tittel</dt><dd class="title">Lov om arbeidsgivers innrapportering av ansettelses- og inntektsforhold m.m. (a-opplysningsloven)</dd><dt class="refid">RefID</dt><dd class="refid">lov/2012-06-22-43</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om arbeidsgivers innrapportering av ansettelses- og inntektsforhold m.m. (a-opplysningsloven)</a><ul class="tocSubUl"><li><a href="#paragraf-1">§ 1. Formål og stedlig virkeområde</a></li><li><a href="#paragraf-2">§ 2. Opplysningspliktige</a></li><li><a href="#paragraf-3">§ 3. Opplysningspliktens omfang</a></li><li><a href="#paragraf-4">§ 4. Frist for levering av opplysninger</a></li><li><a href="#paragraf-5">§ 5. Sted for levering og leveringsmåte</a></li><li><a href="#paragraf-6">§ 6. Ansvar for fellestjenester og behandlingsansvar</a></li><li><a href="#paragraf-7">§ 6 a. Bruk av personopplysninger ved utvikling og testing av IT-systemer</a></li><li><a href="#paragraf-8">§ 7. Taushetsplikt ved drift og forvaltning</a></li><li><a href="#paragraf-9">§ 8. Tilgang til opplysningene</a></li><li><a href="#paragraf-10">§ 9. Inntektsmottakers innsynsrett</a></li><li><a href="#paragraf-11">§ 10. Tvangsmulkt ved manglende innrapportering</a></li><li><a href="#paragraf-12">§ 11. Overtredelsesgebyr ved for sen innrapportering</a></li><li><a href="#paragraf-13">§ 12. Ikrafttredelse</a></li><li><a href="#paragraf-14">§ 12 a. Overgangsbestemmelser</a></li><li><a href="#paragraf-15">§ 13. Endringer i andre lover</a></li></ul></li></ul></dd></dl></header><main class="documentBody" data-lovdata-URL="NL/lov/2012-06-22-43" id="dokument"><h1>Lov om arbeidsgivers innrapportering av ansettelses- og inntektsforhold m.m. (a-opplysningsloven)</h1><article class="legalArticle" data-lovdata-URL="NL/lov/2012-06-22-43/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og stedlig virkeområde</span></h2><article class="legalP" id="paragraf-1-ledd-1">Formålet med denne loven er å legge til rette for at arbeidsgivere mv. effektivt kan oppfylle sine plikter til å gi opplysninger om enkeltpersoners (inntektsmottakeres) inntekts- og arbeidsforhold og skattetrekk- og utleggstrekkopplysninger, og å gi offentlige etater tilgang til opplysningene innrapportert fra arbeidsgiver.</article><article class="legalP" id="paragraf-1-ledd-2">Loven gjelder også for Svalbard. Departementet kan i forskrift fastsette at deler av loven ikke skal gjelde på Svalbard, eller fastsette særskilte regler for dette området.</article><article class="changesToParent">Endret ved lover <a href="lov/2014-12-19-86">19 des 2014 nr. 86</a>, <a href="lov/2020-12-21-169">21 des 2020 nr. 169</a> (ikr. 1 jan 2021).</article></article><article class="legalArticle" data-lovdata-URL="NL/lov/2012-06-22-43/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Opplysningspliktige</span></h2><article class="legalP" id="paragraf-2-ledd-1">Fysiske og juridiske personer som har opplysningsplikt etter bestemmelsene nevnt i <a href="lov/2012-06-22-43/§3">§ 3</a> første ledd, skal gi opplysninger etter reglene i denne lov.</article></article><article class="legalArticle" data-lovdata-URL="NL/lov/2012-06-22-43/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Opplysningspliktens omfang</span></h2><article class="legalP" id="paragraf-3-ledd-1">Plikten til å gi opplysninger etter denne lov omfatter opplysninger som skal gis med hjemmel i følgende bestemmelser med tilhørende forskrifter:<ol class="defaultList" type="a"><li data-name="a." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><a href="lov/2016-05-27-14/§7-2">skatteforvaltningsloven §§ 7-2</a> og <a href="lov/2016-05-27-14/§8-6">8-6</a>,</article></article></li><li data-name="b." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><a href="lov/1997-02-28-19/§25-1">folketrygdloven §§ 25-1</a> annet ledd og <a href="lov/1997-02-28-19/§25-10">25-10</a>, jf. <a href="lov/1997-02-28-19/§21-4">21-4</a>,</article></article></li><li data-name="c." value="3"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><a href="lov/2005-06-17-67/§5-11">skattebetalingsloven § 5-11</a> og <a href="lov/2005-06-17-67/§14-5">§ 14-5</a> annet ledd,</article></article></li><li data-name="d." value="4"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><a href="lov/2019-06-21-32/§10">statistikkloven § 10</a> og</article></article></li><li data-name="e." value="5"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><a href="lov/1996-11-29-68/§5-2">svalbardskatteloven § 5-2</a> femte ledd.</article></article></li></ol></article><article class="legalP" id="paragraf-3-ledd-2">Med mindre annet er bestemt, skal opplysningene gis spesifisert for hver enkelt inntektsmottaker, og det skal gis opplysninger om fødselsnummer eller annet nummer for identifikasjon av inntektsmottaker.</article><article class="legalP" id="paragraf-3-ledd-3">Departementet kan i forskrift gi regler om opplysningspliktens omfang.</article><article class="legalP" id="paragraf-3-ledd-4">Skattedirektoratet kan fastsette skjemaer som skal benyttes når det skal gis opplysninger.</article><article class="changesToParent">Endret ved lover <a href="lov/2014-06-20-23">20 juni 2014 nr. 23</a>, <a href="lov/2014-12-19-86">19 des 2014 nr. 86</a>, <a href="lov/2016-05-27-12">27 mai 2016 nr. 12</a>, <a href="lov/2016-05-27-14">27 mai 2016 nr. 14</a> (ikr. 1 jan 2017 iflg. <a href="forskrift/2016-05-27-531">res. 27 mai 2016 nr. 531</a>), <a href="lov/2019-06-21-32">21 juni 2019 nr. 32</a> (ikr. 1 jan 2021 iflg. <a href="forskrift/2020-12-11-2698">res. 11 des 2020 nr. 2698</a>), <a href="lov/2020-12-21-169">21 des 2020 nr. 169</a> (ikr. 1 jan 2021). <strong>Endres</strong> ved lov <a href="lov/2025-04-25-12">25 april 2025 nr. 12</a> (i kraft 1 jan 2026 iflg. <a href="forskrift/2025-06-10-967">res. 10 juni 2025 nr. 967</a>, med unntak i saker om utlegg, se <a href="forskrift/2025-06-10-967">ikrafttredelsesvedtaket</a> bokstav a).</article></article><article class="legalArticle" data-lovdata-URL="NL/lov/2012-06-22-43/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Frist for levering av opplysninger</span></h2><article class="legalP" id="paragraf-4-ledd-1">Opplysninger skal gis av den opplysningspliktige minimum en gang per kalendermåned.</article><article class="legalP" id="paragraf-4-ledd-2">Opplysninger om føderåd etter <a href="lov/2016-05-27-14/§7-2">skatteforvaltningsloven § 7-2</a> første ledd bokstav b kan leveres en gang per år og skal senest leveres samtidig med fristen for å levere opplysninger i januar i året etter inntektsåret.</article><article class="legalP" id="paragraf-4-ledd-3">Meldinger etter <a href="lov/1997-02-28-19/§25-1">folketrygdloven § 25-1</a> andre ledd til arbeidstakerregisteret om inntak av en arbeidstaker og om opphør av et arbeidsforhold skal leveres innen fredag i uken etter at arbeidsforholdet tok til eller opphørte, med mindre det gis dispensasjon i medhold av forskrift gitt med hjemmel i fjerde ledd i paragrafen her.</article><article class="legalP" id="paragraf-4-ledd-4">Departementet kan i forskrift gi regler om fristen for å levere opplysninger, herunder at det kan gjøres unntak fra fristen i første og tredje ledd.</article><article class="changesToParent">Endret ved <a href="lov/2014-06-20-23">lover 20 juni 2014 nr. 23</a>, <a href="lov/2016-05-27-14">27 mai 2016 nr. 14</a> (ikr. 1 jan 2017 iflg. <a href="forskrift/2016-05-27-531">res. 27 mai 2016 nr. 531</a>), <a href="lov/2021-12-22-156">22 des 2021 nr. 156</a> (ikr. 1 jan 2022).</article></article><article class="legalArticle" data-lovdata-URL="NL/lov/2012-06-22-43/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Sted for levering og leveringsmåte</span></h2><article class="legalP" id="paragraf-5-ledd-1">Opplysningene skal leveres elektronisk til den mottakssentralen som Skattedirektoratet fastsetter.</article><article class="legalP" id="paragraf-5-ledd-2">Departementet kan i forskrift gi nærmere vilkår for levering, herunder leveringsmåte og format.</article><article class="changesToParent">Endret ved <a href="lov/2017-12-19-127">lov 19 des 2017 nr. 127</a> (ikr. 1 jan 2018 med virkning for rapporteringen for jan 2018).</article></article><article class="legalArticle" data-lovdata-URL="NL/lov/2012-06-22-43/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ansvar for fellestjenester og behandlingsansvar</span></h2><article class="legalP" id="paragraf-6-ledd-1">Fellestjenester knyttet til drift og forvaltning av ordningen ivaretas av Skattedirektoratet. Skattedirektoratet kan delegere forvaltningen av fellestjenester til skattekontoret.</article><article class="legalP" id="paragraf-6-ledd-2">Skattedirektoratet er behandlingsansvarlig etter <a href="lov/2018-06-15-38">personopplysningsloven</a> for behandling av personopplysninger ved ivaretakelse av fellestjenester etter første ledd. Den behandlingsansvarlige kan bare behandle personopplysningene i den utstrekning som er nødvendig for å ivareta fellestjenestene.</article><article class="legalP" id="paragraf-6-ledd-3">Skattemyndighetene skal, uten hinder av taushetsplikt hos folkeregistermyndigheten, ha tilgang til opplysninger fra Folkeregisteret som er nødvendige for utførelsen av oppgaver etter denne loven.</article><article class="changesToParent">Endret ved <a href="lov/2018-06-22-69">lover 22 juni 2018 nr. 69</a>, <a href="lov/2018-12-20-108">20 des 2018 nr. 108</a> (ikr. 1 jan 2019).</article></article><article class="legalArticle" data-lovdata-URL="NL/lov/2012-06-22-43/§6a" data-name="§6a" id="paragraf-7"><h2 class="legalArticleHeader"><span class="legalArticleValue">§ 6 a</span>. <span class="legalArticleTitle">Bruk av personopplysninger ved utvikling og testing av IT-systemer</span></h2><article class="legalP" id="paragraf-7-ledd-1">Skattemyndighetene kan behandle innhentede personopplysninger for å utvikle og teste IT-systemer dersom det vil være umulig eller uforholdsmessig vanskelig å oppnå formålet ved å bruke anonyme eller fiktive opplysninger.</article><article class="legalP" id="paragraf-7-ledd-2">Departementet kan i forskrift gi nærmere regler om behandling etter første ledd.</article><article class="changesToParent">Tilføyd ved <a href="lov/2018-12-20-108">lov 20 des 2018 nr. 108</a> (ikr. 1 juli 2019) som endret ved <a href="lov/2019-06-21-40">lov 21 juni 2019 nr. 40</a>.</article></article><article class="legalArticle" data-lovdata-URL="NL/lov/2012-06-22-43/§7" data-name="§7" id="paragraf-8"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Taushetsplikt ved drift og forvaltning</span></h2><article class="legalP" id="paragraf-8-ledd-1">Enhver som har eller har hatt verv, stilling eller oppdrag knyttet til drift og forvaltning etter <a href="lov/2012-06-22-43/§6">§ 6</a>, skal hindre at uvedkommende får adgang eller kjennskap til opplysninger innsamlet etter <a href="lov/2012-06-22-43/§3">§ 3</a>.</article><article class="legalP" id="paragraf-8-ledd-2">Første ledd er ikke til hinder for at opplysninger utleveres til virksomheter som har tilgang til dem etter <a href="lov/2012-06-22-43/§8">§ 8</a>.</article><article class="legalP" id="paragraf-8-ledd-3">Dersom opplysninger kan innhentes uavhengig av taushetsplikt, skal opplysningene innhentes hos det forvaltningsorgan som etter <a href="lov/2012-06-22-43/§8">§ 8</a> har tilgang til opplysningene og som er myndighet på det området opplysningene er innhentet.</article></article><article class="legalArticle" data-lovdata-URL="NL/lov/2012-06-22-43/§8" data-name="§8" id="paragraf-9"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilgang til opplysningene</span></h2><article class="legalP" id="paragraf-9-ledd-1">Arbeids- og velferdsetaten skal ha tilgang til opplysningene i registeret i forbindelse med forvaltning og beregning av ytelser etter <a href="lov/1997-02-28-19">folketrygdloven</a> og andre lover som etaten administrerer, forvaltning av arbeidstakerregisteret og fastsetting av underholdsbidrag og deling av reisekostnader ved samvær etter <a href="lov/1981-04-08-7">barnelova</a>, oppfostringsbidrag etter <a href="lov/1992-07-17-100">barnevernloven</a><sup class="footnotereference" data-footnotereferencevalue="1" data-unique-footnote-counter="1">1</sup> og bidrag etter <a href="lov/1991-07-04-47">ekteskapsloven</a>. Etaten skal også ha tilgang til opplysningene i registeret i forbindelse med utredning og produksjon av statistikk på de områdene etaten administrerer. Arbeids- og velferdsdirektoratet skal ha tilgang til opplysninger i registeret i forbindelse med utredning og produksjon av statistikk om kvalifiseringsstønad etter <a href="lov/2009-12-18-131">sosialtjenesteloven</a>.</article><article class="legalP" id="paragraf-9-ledd-2">Skattedirektoratet og skattekontoret skal ha tilgang til opplysningene i registeret i forbindelse med fastsetting av skatt og trygdeavgift etter skattelovgivningen og arbeidsgivers beregning og oppgjør av skattetrekk, utleggstrekk, arbeidsgiveravgift og finansskatt på lønn etter <a href="lov/2005-06-17-67">skattebetalingsloven</a> og <a href="lov/1997-02-28-19">folketrygdloven</a>. Innkrevingssentralen for bidrag og tilbakebetalingskrav skal ha tilgang til opplysningene i registeret i forbindelse med innkreving av feilutbetalte ytelser etter <a href="lov/1997-02-28-19">folketrygdloven</a> og andre lover som Arbeids- og velferdsetaten administrerer, og innkreving av underholdsbidrag etter <a href="lov/1981-04-08-7">barnelova</a>, oppfostringsbidrag etter <a href="lov/2021-06-18-97">barnevernsloven</a> og bidrag etter <a href="lov/1991-07-04-47">ekteskapsloven</a>.</article><article class="legalP" id="paragraf-9-ledd-3">Statistisk sentralbyrå skal ha tilgang til opplysningene i registeret i forbindelse med produksjon av statistikk etter statistikklovgivningen.</article><article class="legalP" id="paragraf-9-ledd-4">Tilgangen er begrenset til opplysninger som organet har hjemmel i lov til å innhente.</article><article class="changesToParent">Endret ved <a href="lov/2016-05-27-12">lover 27 mai 2016 nr. 12</a>, <a href="lov/2016-12-20-118">20 des 2016 nr. 118</a> (med virkning fra inntektsåret 2017), <a href="lov/2017-12-19-122">19 des 2017 nr. 122</a> (ikr. 1 apr 2018 iflg. <a href="forskrift/2018-02-16-220">res. 16 feb 2018 nr. 220</a>), <a href="lov/2019-12-20-100">20 des 2019 nr. 100</a> (ikr. 1 nov 2020 iflg. <a href="forskrift/2020-10-30-2181">res. 30 okt 2020 nr. 2181</a>), <a href="lov/2021-01-22-2">22 jan 2021 nr. 2</a> (ikr. 1 jan 2021), <a href="lov/2021-06-18-97">18 juni 2021 nr. 97</a> (i kraft 1 jan 2023 iflg. <a href="forskrift/2022-10-14-1739">res. 14 okt 2022 nr. 1739</a>), <a href="lov/2022-06-17-44">17 juni 2022 nr. 44</a> (i kraft 1 jan 2023 iflg. <a href="forskrift/2022-06-17-1037">res. 17 juni 2022 nr. 1037</a>). <strong>Endres</strong> ved lov <a href="lov/2025-04-25-12">25 april 2025 nr. 12</a> (i kraft 1 jan 2026 iflg. <a href="forskrift/2025-06-10-967">res. 10 juni 2025 nr. 967</a>, med unntak i saker om utlegg, se <a href="forskrift/2025-06-10-967">ikrafttredelsesvedtaket</a> bokstav a).</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Inkurie: Ved endring <a href="lov/2022-06-17-44">17 juni 2022 nr. 44</a> ble «barnevernsloven» ved en inkurie endret tilbake til «barnevernloven».</article></footer></article><article class="legalArticle" data-lovdata-URL="NL/lov/2012-06-22-43/§9" data-name="§9" id="paragraf-10"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Inntektsmottakers innsynsrett</span></h2><article class="legalP" id="paragraf-10-ledd-1">Inntektsmottaker har innsynsrett i opplysninger om egne forhold som er innsamlet etter denne lov.</article><article class="legalP" id="paragraf-10-ledd-2">Retten til innsyn begrenser ikke rett til innsyn etter andre regler.</article><article class="legalP" id="paragraf-10-ledd-3">Departementet kan i forskrift gi nærmere regler om innsynsrett.</article></article><article class="legalArticle" data-lovdata-URL="NL/lov/2012-06-22-43/§10" data-name="§10" id="paragraf-11"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tvangsmulkt ved manglende innrapportering</span></h2><article class="legalP" id="paragraf-11-ledd-1">Skattekontoret kan ilegge den som ikke innrapporterer alle opplysninger innen fristen i <a href="lov/2012-06-22-43/§4">§ 4</a>, en daglig løpende tvangsmulkt frem til opplysningene er levert. Samlet tvangsmulkt kan ikke overstige 1&#xa0;000 ganger rettsgebyret. Departementet kan i forskrift gi regler om hvordan den daglige tvangsmulkten skal fastsettes.</article><article class="legalP" id="paragraf-11-ledd-2">Vedtak om tvangsmulkt er tvangsgrunnlag for utlegg.</article><article class="legalP" id="paragraf-11-ledd-3">Vedtak om tvangsmulkt kan påklages til Skattedirektoratet. Vedtak om tvangsmulkt kan påklages i samsvar med reglene om klage over enkeltvedtak i <a href="lov/2016-05-27-14/kap13">skatteforvaltningsloven kapittel 13</a>.</article><article class="legalP" id="paragraf-11-ledd-4">Tvangsmulkt kan helt eller delvis ettergis dersom det blir gjort sannsynlig at forpliktelsen ikke er overholdt som følge av forhold utenfor den opplysningspliktiges kontroll eller dersom særlige rimelighetsgrunner tilsier det.</article><article class="legalP" id="paragraf-11-ledd-5">Saksbehandlingsreglene i <a href="lov/2016-05-27-14">skatteforvaltningsloven</a> gjelder så langt de passer i saker om tvangsmulkt.</article><article class="legalP" id="paragraf-11-ledd-6">Tvangsmulkten tilfaller statskassen.</article><article class="legalP" id="paragraf-11-ledd-7">Departementet kan i forskrift gi regler om hvilke opplysninger som må være levert for at opplysningsplikten skal anses oppfylt.</article><article class="changesToParent">Endret ved <a href="lov/2014-12-19-86">lover 19 des 2014 nr. 86</a> (ikr. 1 juli 2016 iflg. <a href="forskrift/2016-01-22-43">res. 22 jan 2016 nr. 43</a>), <a href="lov/2018-06-22-69">22 juni 2018 nr. 69</a> (ikr. 1 aug 2018), <a href="lov/2018-12-20-108">20 des 2018 nr. 108</a>. <strong>Endres</strong> ved lov <a href="lov/2025-04-25-12">25 april 2025 nr. 12</a> (i kraft 1 jan 2026 iflg. <a href="forskrift/2025-06-10-967">res. 10 juni 2025 nr. 967</a>).</article></article><article class="legalArticle" data-lovdata-URL="NL/lov/2012-06-22-43/§11" data-name="§11" id="paragraf-12"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Overtredelsesgebyr ved for sen innrapportering</span></h2><article class="legalP" id="paragraf-12-ledd-1">Skattekontoret kan ilegge den som ikke leverer alle opplysninger innen fristen i <a href="lov/2012-06-22-43/§4">§ 4</a>, et overtredelsesgebyr. Gebyret kan ikke overstige 15 ganger rettsgebyret. Departementet kan i forskrift gi regler om hvordan gebyret skal fastsettes.</article><article class="legalP" id="paragraf-12-ledd-2">Bestemmelsene i <a href="lov/2012-06-22-43/§10">§ 10</a> annet til syvende ledd gjelder tilsvarende for overtredelsesgebyr.</article><article class="changesToParent">Endret ved <a href="lov/2018-06-22-69">lov 22 juni 2018 nr. 69</a> (ikr. 1 aug 2018).</article></article><article class="legalArticle" data-lovdata-URL="NL/lov/2012-06-22-43/§12" data-name="§12" id="paragraf-13"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Loven trer i kraft fra det tidspunkt Kongen bestemmer.<sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="2"><span class="footnoteLabel">1</span> Fra 1 jan 2015 med unntak av <a href="lov/2012-06-22-43/§12a">§ 12a</a> som trådte ikr. 26 sep 2014, iflg. <a href="forskrift/2014-09-26-1220">res. 26 sep 2014 nr. 1220</a>.</article></footer></article><article class="legalArticle" data-lovdata-URL="NL/lov/2012-06-22-43/§12a" data-name="§12a" id="paragraf-14"><h2 class="legalArticleHeader"><span class="legalArticleValue">§ 12 a</span>. <span class="legalArticleTitle">Overgangsbestemmelser</span></h2><article class="legalP" id="paragraf-14-ledd-1">Departementet kan i forskrift gi regler om en frivillig prøveordning.</article><article class="legalP" id="paragraf-14-ledd-2">Departementet kan i forskrift gi regler som etter vedtak fritar enkelte arbeidsgivere fra pliktene etter loven i en overgangsperiode. Vedtak om fritak treffes av Skattedirektoratet, som kan sette vilkår for å ivareta hensynet bak ordningen.</article><article class="changesToParent">Tilføyd ved <a href="lov/2014-06-20-37">lov 20 juni 2014 nr. 37</a>.</article></article><article class="legalArticle" data-lovdata-URL="NL/lov/2012-06-22-43/§13" data-name="§13" id="paragraf-15"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Endringer i andre lover</span></h2><article class="legalP" id="paragraf-15-ledd-1">Fra det tidspunkt loven trer i kraft, gjøres følgende endringer i andre lover: – – –</article></article></main></body></html>