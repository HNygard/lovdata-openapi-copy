<!DOCTYPE html><html lang="no"><head><title>Lov om voksenopplæring (voksenopplæringsloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2009-06-19-95</dd><dt class="dokid">DokumentID</dt><dd class="dokid">NL/lov/2009-06-19-95</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="dateInForce">I kraft fra</dt><dd class="dateInForce">2010-01-01, 2010-07-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2021-01-01</dd><dt class="lastChangedBy">Sist endret ved</dt><dd class="lastChangedBy"><a href="lov/2020-06-19-91">lov/2020-06-19-91</a> fra 2021-01-01</dd><dt class="changesToDocuments">Endrer</dt><dd class="changesToDocuments"><ul><li><a href="lov/1976-05-28-35">lov/1976-05-28-35</a></li></ul></dd><dt class="legalArea">Rettsområde</dt><dd class="legalArea"><ul><li><a href="legal-areas/28" title="Skoler, universiteter og forskning">Skoler, universiteter og forskning</a> &gt; <a href="legal-areas/28.05" title="Skoler. Privatskoler">Skoler. Privatskoler</a></li></ul></dd><dt class="dateOfPublication">Kunngjort</dt><dd class="dateOfPublication">2009-06-19 16:45</dd><dt class="lastupdated">Rettet</dt><dd class="lastupdated">2021-09-09 (faglige fotnoter fjernet, UU-tilpasset)</dd><dt class="titleShort">Korttittel</dt><dd class="titleShort">Voksenopplæringsloven</dd><dt class="title">Tittel</dt><dd class="title">Lov om voksenopplæring (voksenopplæringsloven)</dd><dt class="miscInformation">Annet om dokumentet</dt><dd class="miscInformation">Jf. <i>tidligere</i> 28 mai 1976 nr. 35.</dd><dt class="refid">RefID</dt><dd class="refid">lov/2009-06-19-95</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om voksenopplæring (voksenopplæringsloven)</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Virkeområde</a></li><li><a href="#paragraf-3">§ 3. Definisjoner</a></li><li><a href="#paragraf-4">§ 4. Overordnede mål for studieforbundenes kursaktivitet</a></li><li><a href="#paragraf-5">§ 5. Godkjenning av studieforbund</a></li><li><a href="#paragraf-6">§ 6. Modell for statstilskudd til studieforbund</a></li><li><a href="#paragraf-7">§ 7. Gratis bruk av undervisningslokaler</a></li><li><a href="#paragraf-8">§ 8. Fellesorgan for studieforbund</a></li><li><a href="#paragraf-9">§ 9. Beskyttelse av betegnelsen studieforbund</a></li><li><a href="#paragraf-10">§ 10. Dokumentasjon på gjennomført opplæring</a></li><li><a href="#paragraf-11">§ 11. Tilsyn og kontroll</a></li><li><a href="#paragraf-12">§ 12. Reaksjonsformer</a></li><li><a href="#paragraf-13">§ 13. Overgangsbestemmelser</a></li><li><a href="#paragraf-14">§ 14. Ikrafttredelse</a></li></ul></li></ul></dd></dl></header><main class="documentBody" data-lovdata-URL="NL/lov/2009-06-19-95" id="dokument"><h1>Lov om voksenopplæring (voksenopplæringsloven)</h1><article class="legalArticle" data-lovdata-URL="NL/lov/2009-06-19-95/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med denne loven er å fremme livslang læring ved å legge til rette for organisert kursaktivitet ved siden av det formelle utdanningssystemet. Loven skal bidra til motivasjon og tilgang til kunnskap og kompetanse for alle, og slik fremme den enkeltes utvikling og møte behovene i samfunns- og arbeidslivet.</article><article class="legalP" id="paragraf-1-ledd-2">Loven skal ivareta opplæring og deltakelse i frivillige organisasjoner, bidra til å bevare et mangfoldig kulturliv og ta vare på kulturarven gjennom læring.</article><article class="changesToParent">Endret ved lov <a href="lov/2020-06-19-91">19 juni 2020 nr. 91</a> (ikr. 1 jan 2021 iflg. <a href="forskrift/2020-12-11-2710">res. 11 des 2020 nr. 2710</a>).</article></article><article class="legalArticle" data-lovdata-URL="NL/lov/2009-06-19-95/§2" data-name="§2" id="paragraf-2"><h2 class="legalArticleHeader"><span class="legalArticleValue" data-legalArea="32.04">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Loven gjelder godkjenning for statstilskudd for godkjente studieforbund, og vilkår for slike tilskudd.</article><article class="legalP" id="paragraf-2-ledd-2">Kongen gir forskrift om lovens anvendelse på Svalbard og Jan Mayen, og kan fastsette særlige regler under hensyn til de stedlige forhold.</article><article class="changesToParent">Endret ved lover <a href="lov/2017-06-16-70">16 juni 2017 nr. 70</a> (ikr. 1 aug 2017 iflg. <a href="forskrift/2017-06-16-754">res. 16 juni 2017 nr. 754</a>), <a href="lov/2020-06-19-91">19 juni 2020 nr. 91</a> (ikr. 1 jan 2021 iflg. <a href="forskrift/2020-12-11-2710">res. 11 des 2020 nr. 2710</a>).</article></article><article class="legalArticle" data-lovdata-URL="NL/lov/2009-06-19-95/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne loven menes med:<ol class="defaultList" type="a"><li data-name="a." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>Studieforbund:</i> ideell og demokratisk organisasjon godkjent etter <a href="lov/2009-06-19-95/§5">lovens § 5</a>, som utfører oppgaver innenfor voksenopplæring, og som har flere medlemsorganisasjoner.</article></article></li><li data-name="b." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>Samisk studieforbund:</i> studieforbund av og blant samer.</article></article></li><li data-name="c." value="3"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>Medlemsorganisasjon i studieforbund:</i> organisasjon som utfører oppgaver innenfor voksenopplæring, og som er medlem av et studieforbund, jf. <a href="lov/2009-06-19-95/§5">§ 5</a> bokstav f.</article></article></li><li data-name="d." value="4"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>Politiske partiers studieforbund:</i> Studieforbund der medlemsorganisasjonene er tilknyttet et politisk parti, og som har som formål å tilby organisert opplæring.</article></article></li></ol></article><article class="changesToParent">Endret ved lov <a href="lov/2020-06-19-91">19 juni 2020 nr. 91</a> (ikr. 1 jan 2021 iflg. <a href="forskrift/2020-12-11-2710">res. 11 des 2020 nr. 2710</a>).</article></article><article class="legalArticle" data-lovdata-URL="NL/lov/2009-06-19-95/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Overordnede mål for studieforbundenes kursaktivitet</span></h2><article class="legalP" id="paragraf-4-ledd-1">Studieforbundene skal drive sin kursaktivitet på grunnlag av minst ett av følgende overordnede mål:<ol class="defaultList" type="a"><li data-name="a." value="1"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">å bidra til å vedlikeholde og styrke demokratiet og legge grunnlag for bærekraftig utvikling ved å engasjere og utvikle aktive medborgere.</article></article></li><li data-name="b." value="2"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">å senke terskelen for læring og deltakelse i frivillige organisasjoner.</article></article></li><li data-name="c." value="3"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">å bekjempe utenforskap og bidra til inkludering.</article></article></li><li data-name="d." value="4"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">å bidra til motivasjon og tilgang til kunnskap og kompetanse for alle og slik møte behov i et samfunn og arbeidsliv i stadig endring.</article></article></li><li data-name="e." value="5"><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">å styrke kulturelt mangfold og bevare kulturarven gjennom læring.</article></article></li><li data-name="f." value="6"><article class="listArticle" id="paragraf-4-ledd-1-punkt-6"><article class="legalP" id="paragraf-4-ledd-1-punkt-6-ledd-1">å være en selvstendig arena for læring og et supplement til offentlige utdanningstilbud for voksne.</article></article></li></ol></article><article class="changesToParent">Endret ved lov <a href="lov/2020-06-19-91">19 juni 2020 nr. 91</a> (ikr. 1 jan 2021 iflg. <a href="forskrift/2020-12-11-2710">res. 11 des 2020 nr. 2710</a>).</article></article><article class="legalArticle" data-lovdata-URL="NL/lov/2009-06-19-95/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Godkjenning av studieforbund</span></h2><article class="legalP" id="paragraf-5-ledd-1">Departementet kan etter søknad godkjenne et studieforbund for tilskudd etter loven.</article><article class="legalP" id="paragraf-5-ledd-2">I tillegg til å drive sin opplæringsvirksomhet i samsvar med <a href="lov/2009-06-19-95/§4">§ 4</a>, må et studieforbund oppfylle følgende vilkår:<ol class="defaultList" type="a"><li data-name="a." value="1"><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">Det må ha opplæring som hovedformål, og ellers ha et ideelt formål.</article></article></li><li data-name="b." value="2"><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">Det må ha betegnelsen «studieforbund» i navnet.</article></article></li><li data-name="c." value="3"><article class="listArticle" id="paragraf-5-ledd-2-punkt-3"><article class="legalP" id="paragraf-5-ledd-2-punkt-3-ledd-1">Det må ha en demokratisk oppbygning.</article></article></li><li data-name="d." value="4"><article class="listArticle" id="paragraf-5-ledd-2-punkt-4"><article class="legalP" id="paragraf-5-ledd-2-punkt-4-ledd-1">Det må ha en virksomhet over hele landet og en regional forankring.</article></article></li><li data-name="e." value="5"><article class="listArticle" id="paragraf-5-ledd-2-punkt-5"><article class="legalP" id="paragraf-5-ledd-2-punkt-5-ledd-1">Studieforbundets kursvirksomhet må utgjøre et minimumsnivå. Departementet fastsetter minimumsnivået, samt regler for rapportering, i forskrift.</article></article></li><li data-name="f." value="6"><article class="listArticle" id="paragraf-5-ledd-2-punkt-6"><article class="legalP" id="paragraf-5-ledd-2-punkt-6-ledd-1">Studieforbundet må ha et minimum antall medlemsorganisasjoner. Departementet fastsetter minimumstallet i forskrift.</article></article></li></ol></article><article class="legalP" id="paragraf-5-ledd-3">Hva gjelder bestemmelsene i bokstavene d, e og f i annet ledd, fastsetter departementet i forskrift egne krav for samiske studieforbund. Hva gjelder bestemmelsen i bokstav e i annet ledd, fastsetter departementet i forskrift egne krav for politiske partiers studieforbund.</article><article class="changesToParent">Endret ved lov <a href="lov/2020-06-19-91">19 juni 2020 nr. 91</a> (ikr. 1 jan 2021 iflg. <a href="forskrift/2020-12-11-2710">res. 11 des 2020 nr. 2710</a>).</article></article><article class="legalArticle" data-lovdata-URL="NL/lov/2009-06-19-95/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Modell for statstilskudd til studieforbund</span></h2><article class="legalP" id="paragraf-6-ledd-1">Studieforbund som er godkjent etter § 5 i loven, kan få statstilskudd. Studieforbund og deres medlemsorganisasjoner kan kun motta statstilskudd etter denne loven fra departementet som studieforbundet er godkjent av.</article><article class="legalP" id="paragraf-6-ledd-2">Departementet kan gi forskrift om tilskudd, rapportering og kontroll.</article><article class="legalP" id="paragraf-6-ledd-3">Departementet gir forskrift om tilskudd for samiske studieforbund.</article><article class="legalP" id="paragraf-6-ledd-4">Kommuner og fylkeskommuner kan gi tilskudd til studieforbund ut fra kommunale og fylkeskommunale planer.</article><article class="changesToParent">Endret ved lov <a href="lov/2020-06-19-91">19 juni 2020 nr. 91</a> (ikr. 1 jan 2021 iflg. <a href="forskrift/2020-12-11-2710">res. 11 des 2020 nr. 2710</a>).</article></article><article class="legalArticle" data-lovdata-URL="NL/lov/2009-06-19-95/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Gratis bruk av undervisningslokaler</span></h2><article class="legalP" id="paragraf-7-ledd-1">Undervisningslokaler der driftsutgiftene dekkes av det offentlige, skal etter søknad stilles vederlagsfritt til disposisjon for studieforbund og medlemsorganisasjoner ved avholdelse av kurs med tilskudd etter loven. Departementet gir nærmere forskrifter.</article><article class="changesToParent">Endret ved lov <a href="lov/2020-06-19-91">19 juni 2020 nr. 91</a> (ikr. 1 jan 2021 iflg. <a href="forskrift/2020-12-11-2710">res. 11 des 2020 nr. 2710</a>).</article></article><article class="legalArticle" data-lovdata-URL="NL/lov/2009-06-19-95/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Fellesorgan for studieforbund</span></h2><article class="legalP" id="paragraf-8-ledd-1">Fellesorgan for studieforbund kan etter søknad få tilskudd til drift, samt til samordningsoppgaver overfor studieforbundene og oppgaver for departementet.</article></article><article class="legalArticle" data-lovdata-URL="NL/lov/2009-06-19-95/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Beskyttelse av betegnelsen studieforbund</span></h2><article class="legalP" id="paragraf-9-ledd-1">Betegnelsen studieforbund kan bare benyttes som navn av organisasjoner som er godkjent som studieforbund etter loven, jf. <a href="lov/2009-06-19-95/§5">§ 5</a>.</article></article><article class="legalArticle" data-lovdata-URL="NL/lov/2009-06-19-95/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Dokumentasjon på gjennomført opplæring</span></h2><article class="legalP" id="paragraf-10-ledd-1">Deltakere på kurs med tilskudd skal ha dokumentasjon på gjennomført opplæring. Departementet gir forskrift om slik dokumentasjon.</article><article class="changesToParent">Endret ved lov <a href="lov/2020-06-19-91">19 juni 2020 nr. 91</a> (ikr. 1 jan 2021 iflg. <a href="forskrift/2020-12-11-2710">res. 11 des 2020 nr. 2710</a>).</article></article><article class="legalArticle" data-lovdata-URL="NL/lov/2009-06-19-95/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Tilsyn og kontroll</span></h2><article class="legalP" id="paragraf-11-ledd-1">Departementet fører tilsyn og kontroll med virksomhet som er godkjent og mottar tilskudd etter denne loven, og skal i den sammenheng ha tilgang til relevant dokumentasjon. Departementet kan gi forskrift om tilsyn, blant annet om studieforbundenes plikt til å bistå under tilsynet, om hvordan opplysninger skal gis, og om krav til regnskap, dokumentasjon og revisjon.</article><article class="legalP" id="paragraf-11-ledd-2">Ved avvikling av studieforbundet kan departementet kreve tilbakeført gjenstående midler som skriver seg fra statstilskuddet. Departementet kan gi forskrift om avvikling av studieforbund.</article><article class="changesToParent">Endret ved lov <a href="lov/2020-06-19-91">19 juni 2020 nr. 91</a> (ikr. 1 jan 2021 iflg. <a href="forskrift/2020-12-11-2710">res. 11 des 2020 nr. 2710</a>).</article></article><article class="legalArticle" data-lovdata-URL="NL/lov/2009-06-19-95/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Reaksjonsformer</span></h2><article class="legalP" id="paragraf-12-ledd-1">Dersom det blir oppdaget forhold i strid med loven, med forskrifter gitt i medhold av loven eller med forutsetningene for godkjenningen, kan departementet gi pålegg om å rette på forholdet.</article><article class="legalP" id="paragraf-12-ledd-2">Departementet kan holde tilbake statstilskuddet eller trekke tilbake godkjenningen dersom vilkår i loven, vilkår i forskrifter gitt i medhold av loven eller forutsetningene for godkjenningen ikke blir oppfylt. Departementet kan også kreve tilbake for mye utbetalt tilskudd, og tilskuddsmidler som er brukt i strid med loven, forskrifter gitt i medhold av loven eller forutsetningene for godkjenningen.</article></article><article class="legalArticle" data-lovdata-URL="NL/lov/2009-06-19-95/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Overgangsbestemmelser</span></h2><article class="legalP" id="paragraf-13-ledd-1">Nettskoler som er godkjent etter denne loven før 1. januar 2021, beholder sin godkjenning ut 2026.</article><article class="changesToParent">Endret ved lov <a href="lov/2020-06-19-91">19 juni 2020 nr. 91</a> (ikr. 1 jan 2021 iflg. <a href="forskrift/2020-06-19-1250">res. 19 juni 2020 nr. 1250</a>, tidligere § 27).</article></article><article class="legalArticle" data-lovdata-URL="NL/lov/2009-06-19-95/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h2><article class="legalP" id="paragraf-14-ledd-1">Loven trer i kraft 1. januar 2010.</article><article class="changesToParent">Endret ved lov <a href="lov/2020-06-19-91">19 juni 2020 nr. 91</a> (ikr. 1 jan 2021 iflg. <a href="forskrift/2020-06-19-1250">res. 19 juni 2020 nr. 1250</a>, tidligere § 28).</article></article></main></body></html>