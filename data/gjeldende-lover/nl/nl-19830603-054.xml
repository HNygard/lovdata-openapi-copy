<!DOCTYPE html><html lang="no"><head><title>Lov om tannhelsetjenesten (tannhelsetjenesteloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-1983-06-03-54</dd><dt class="dokid">DokumentID</dt><dd class="dokid">NL/lov/1983-06-03-54</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="dateInForce">I kraft fra</dt><dd class="dateInForce">1984-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-07-01</dd><dt class="lastChangedBy">Sist endret ved</dt><dd class="lastChangedBy"><a href="lov/2025-06-20-73">lov/2025-06-20-73</a> fra 2025-07-01</dd><dt class="changesToDocuments">Endrer</dt><dd class="changesToDocuments"><ul><li><a href="lov/1949-07-28-10">lov/1949-07-28-10</a></li></ul></dd><dt class="legalArea">Rettsområde</dt><dd class="legalArea"><ul><li><a href="legal-areas/14" title="Helse- og omsorgsrett">Helse- og omsorgsrett</a> &gt; <a href="legal-areas/14.04" title="Kommunehelsetjeneste">Kommunehelsetjeneste</a></li> <li><a href="legal-areas/14" title="Helse- og omsorgsrett">Helse- og omsorgsrett</a></li></ul></dd><dt class="lastupdated">Rettet</dt><dd class="lastupdated">2021-07-01 (faglige fotnoter fjernet)</dd><dt class="titleShort">Korttittel</dt><dd class="titleShort">Tannhelsetjenesteloven – tannhl</dd><dt class="title">Tittel</dt><dd class="title">Lov om tannhelsetjenesten (tannhelsetjenesteloven)</dd><dt class="miscInformation">Annet om dokumentet</dt><dd class="miscInformation">Lovens tittel endret ved lov <a href="lov/2014-12-19-90">19 des 2014 nr. 90</a> (ikr. 1 jan 2015 iflg. <a href="forskrift/2014-12-19-1729">res. 19 des 2014 nr. 1729</a>). – Jf. <i>tidligere</i> lov <a href="lov/1949-07-28-10">28 juli 1949 nr. 10</a> om folketannrøkt.</dd><dt class="refid">RefID</dt><dd class="refid">lov/1983-06-03-54</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om tannhelsetjenesten (tannhelsetjenesteloven)</a><ul class="tocSubUl"><li><a href="#kapittel-1" data-child-interval="§§ 1-1 – 1-8">Kap. 1. Alminnelige bestemmelser</a><ul class="tocSubUl"><li><a href="#kapittel-1-paragraf-1">§ 1-1. (Fylkeskommunens ansvar for tannhelsetjeneste)</a></li><li><a href="#kapittel-1-paragraf-2">§ 1-2. (Tannhelsetjenestens formål)</a></li><li><a href="#kapittel-1-paragraf-3">§ 1-3. (Omfanget av Den offentlige tannhelsetjenesten)</a></li><li><a href="#kapittel-1-paragraf-4">§ 1-3a. (Tilrettelegging m.v.)</a></li><li><a href="#kapittel-1-paragraf-5">§ 1-3b. (Registrering m.v.)</a></li><li><a href="#kapittel-1-paragraf-6">§ 1-3c. Fylkeskommunens ansvar for å forebygge, avdekke og avverge vold og seksuelle overgrep</a></li><li><a href="#kapittel-1-paragraf-7">§ 1-3 d. (Ansvar for tilbud til personer med midlertidig oppholdstillatelse)</a></li><li><a href="#kapittel-1-paragraf-8">§ 1-4. (Samordning av Den offentlige tannhelsetjenesten og privat sektor)</a></li><li><a href="#kapittel-1-paragraf-9">§ 1-4a. Fylkeskommunens ansvar for samarbeid</a></li><li><a href="#kapittel-1-paragraf-10">§ 1-5. (Meldingsplikt til fylkesadministrasjonen mv.)</a></li><li><a href="#kapittel-1-paragraf-11">§ 1-6. Om informasjon</a></li><li><a href="#kapittel-1-paragraf-12">§ 1-7. Varsel om alvorlige hendelser</a></li><li><a href="#kapittel-1-paragraf-13">§ 1-8. Folkerettslige forpliktelser om trygdekoordinering</a></li></ul></li><li><a href="#kapittel-2" data-child-interval="§§ 2-1 – 2-3">Kap. 2. Rett til tannhelsehjelp</a><ul class="tocSubUl"><li><a href="#kapittel-2-paragraf-1">§ 2-1. (Rett til tannhelsehjelp)</a></li><li><a href="#kapittel-2-paragraf-2">§ 2-1 a. (Krav om botid i riket for personer med midlertidig oppholdstillatelse)</a></li><li><a href="#kapittel-2-paragraf-3">§ 2-2. (Vederlag for tannpleie i Den offentlige tannhelsetjenesten)</a></li><li><a href="#kapittel-2-paragraf-4">§ 2-3. (Klage)</a></li></ul></li><li><a href="#kapittel-3" data-child-interval="§ 3-1">Kap. 3. Politiattest</a><ul class="tocSubUl"><li><a href="#kapittel-3-paragraf-1">§ 3-1. (Politiattest)</a></li></ul></li><li><a href="#kapittel-4" data-child-interval="§§ 4-1 – 4-2">Kap. 4. Forholdet mellom fylkeskommunene og privat tannhelsetjeneste</a><ul class="tocSubUl"><li><a href="#kapittel-4-paragraf-1">§ 4-1. (Privat tannhelsevirksomhet)</a></li><li><a href="#kapittel-4-paragraf-2">§ 4-2. (Inngåelse av avtale med privat tannlege)</a></li></ul></li><li><a href="#kapittel-5" data-child-interval="§§ 5-1 – 5-3">Kap 5. Om utgiftene</a><ul class="tocSubUl"><li><a href="#kapittel-5-paragraf-1">§ 5-1. (Fylkeskommunens ansvar for utgifter)</a></li><li><a href="#kapittel-5-paragraf-2">§ 5-2. (Tilskudd fra staten)</a></li><li><a href="#kapittel-5-paragraf-3">§ 5-3. (Plikt til å utarbeide atskilte regnskaper mv.)</a></li></ul></li><li><a href="#kapittel-6" data-child-interval="§§ 6-1 – 6-7">Kap. 6. Forskjellige bestemmelser</a><ul class="tocSubUl"><li><a href="#kapittel-6-paragraf-1">§ 6-1. (Undervisning og praktisk opplæring)</a></li><li><a href="#kapittel-6-paragraf-2">§ 6-2. (Tilsyn og veiledning)</a></li><li><a href="#kapittel-6-paragraf-3">§ 6-3. (Samarbeid mellom fylkeskommuner)</a></li><li><a href="#kapittel-6-paragraf-4">§ 6-4. (Opphevet)</a></li><li><a href="#kapittel-6-paragraf-5">§ 6-5. (Gjennomføring og utfylling)</a></li><li><a href="#kapittel-6-paragraf-6">§ 6-6. (Svalbard)</a></li><li><a href="#kapittel-6-paragraf-7">§ 6-7. (Oslo)</a></li></ul></li><li><a href="#kapittel-7" data-child-interval="§§ 7-1 – 7-5">Kap. 7. Overgangsbestemmelser</a><ul class="tocSubUl"><li><a href="#kapittel-7-paragraf-1">§ 7-1. (Opphevet)</a></li><li><a href="#kapittel-7-paragraf-2">§ 7-2. (Opphevet)</a></li><li><a href="#kapittel-7-paragraf-3">§ 7-3. (Opphevet)</a></li><li><a href="#kapittel-7-paragraf-4">§ 7-4. (Eldre forskrift, vedtekt m.v.)</a></li><li><a href="#kapittel-7-paragraf-5">§ 7-5. (Økonomiske overgangsordninger)</a></li></ul></li><li><a href="#kapittel-8" data-child-interval="§§ 8-1 – 8-2">Kap. 8. Ikrafttreden</a><ul class="tocSubUl"><li><a href="#kapittel-8-paragraf-1">§ 8-1. (Foregrepet ikrafttreden)</a></li><li><a href="#kapittel-8-paragraf-2">§ 8-2. (Ikrafttreden)</a></li></ul></li></ul></li></ul></dd></dl></header><main class="documentBody" data-lovdata-URL="NL/lov/1983-06-03-54" id="dokument"><h1>Lov om tannhelsetjenesten (tannhelsetjenesteloven)</h1><section class="section" data-name="kap1" id="kapittel-1" data-lovdata-URL="NL/lov/1983-06-03-54/KAPITTEL_1"><h2>Kap. 1. Alminnelige bestemmelser</h2><article class="legalArticle" data-lovdata-URL="NL/lov/1983-06-03-54/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">(Fylkeskommunens ansvar for tannhelsetjeneste)</span></h3><article class="legalP" id="kapittel-1-paragraf-1-ledd-1">Fylkeskommunen skal sørge for at tannhelsetjenester, herunder spesialisttjenester, i rimelig grad er tilgjengelige for alle som bor eller midlertidig oppholder seg i fylket.</article><article class="legalP" id="kapittel-1-paragraf-1-ledd-2">Fylkeskommunen har ansvar for Den offentlige tannhelsetjenesten.</article><article class="legalP" id="kapittel-1-paragraf-1-ledd-3">Den offentlige tannhelsetjenesten omfatter tannhelsetjeneste som utføres på gruppene som er nevnt i <a href="lov/1983-06-03-54/§1-3">§ 1-3</a> enten av fylkeskommunens ansatte eller av privatpraktiserende tannlege som har inngått avtale med fylkeskommunen etter <a href="lov/1983-06-03-54/§4-1">§ 4-1</a>.</article></article><article class="legalArticle" data-lovdata-URL="NL/lov/1983-06-03-54/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">(Tannhelsetjenestens formål)</span></h3><article class="legalP" id="kapittel-1-paragraf-2-ledd-1">Fylkeskommunen skal fremme tannhelsen i befolkningen og ved sin tannhelsetjeneste sørge for nødvendig forebyggelse og behandling. Den skal spre opplysning om og øke interessen for hva den enkelte selv og allmennheten kan gjøre for å fremme tannhelsen.</article></article><article class="legalArticle" data-lovdata-URL="NL/lov/1983-06-03-54/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">(Omfanget av Den offentlige tannhelsetjenesten)</span></h3><article class="legalP" id="kapittel-1-paragraf-3-ledd-1">Den offentlige tannhelsetjenesten skal organisere forebyggende tiltak for hele befolkningen. Den skal gi et regelmessig og oppsøkende tilbud til:<ol class="defaultList" type="a"><li data-name="a." value="1"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1">Barn og ungdom fra fødsel til og med det året de fyller 18 år.</article></article></li><li data-name="b." value="2"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1">Psykisk utviklingshemmede i og utenfor institusjon.</article></article></li><li data-name="c." value="3"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1">Grupper av eldre, langtidssyke og uføre i institusjon og hjemmesykepleie.</article></article></li><li data-name="d." value="4"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1">Unge voksne fra året de fyller 19 til og med året de fyller 28 år.</article></article></li><li data-name="e." value="5"><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1">Personer som på grunn av rusmiddelavhengighet mottar noen av følgende tilbud: <ul class="defaultList"><li data-name="-" value="0"><article class="listArticle" id="kapittel-1-paragraf-3-ledd-1-punkt-5-ledd-1-punkt-1"><article class="legalP" id="kapittel-1-paragraf-3-ledd-1-punkt-5-ledd-1-punkt-1-ledd-1">personlig assistanse i medhold av <a href="lov/2011-06-24-30/§3-2/ledd/1/nummer/6/bokstav/b">helse- og omsorgstjenesteloven § 3-2 første ledd nr. 6 bokstav b</a></article></article></li><li data-name="-" value="0"><article class="listArticle" id="kapittel-1-paragraf-3-ledd-1-punkt-5-ledd-1-punkt-2"><article class="legalP" id="kapittel-1-paragraf-3-ledd-1-punkt-5-ledd-1-punkt-2-ledd-1">avlastningstiltak for pårørende i medhold av <a href="lov/2011-06-24-30/§3-6/nummer/2">helse- og omsorgstjenesteloven § 3-6 nr. 2</a></article></article></li><li data-name="-" value="0"><article class="listArticle" id="kapittel-1-paragraf-3-ledd-1-punkt-5-ledd-1-punkt-3"><article class="legalP" id="kapittel-1-paragraf-3-ledd-1-punkt-5-ledd-1-punkt-3-ledd-1">legemiddelassistert rehabilitering i medhold av <a href="lov/1999-07-02-61/§3-16">spesialisthelsetjenesteloven § 3-16</a></article></article></li></ul></article></article></li><li data-name="f." value="6"><article class="listArticle" id="kapittel-1-paragraf-3-ledd-1-punkt-6"><article class="legalP" id="kapittel-1-paragraf-3-ledd-1-punkt-6-ledd-1">Innsatte i fengsler i kriminalomsorgen.</article></article></li><li data-name="g." value="7"><article class="listArticle" id="kapittel-1-paragraf-3-ledd-1-punkt-7"><article class="legalP" id="kapittel-1-paragraf-3-ledd-1-punkt-7-ledd-1">Andre grupper som fylkeskommunen har vedtatt å prioritere.</article></article></li></ol></article><article class="legalP" id="kapittel-1-paragraf-3-ledd-2">I tillegg til de prioriterte oppgavene kan Den offentlige tannhelsetjenesten yte tjenester til voksne pasienter mot betaling etter fylkeskommunens bestemmelser. Departementet kan gi forskrift om at fylkeskommunen skal sørge for å tilby slike tjenester i områder av fylket der det ikke foreligger annet tilstrekkelig tilbud, og om pliktens varighet og geografiske virkeområde.</article><article class="changesToParent">Endret ved lover <a href="lov/1989-06-02-26">2 juni 1989 nr. 26</a>, <a href="lov/2003-06-06-37">6 juni 2003 nr. 37</a> (ikr. 1 juli 2003 iflg. <a href="forskrift/2003-06-06-674">res. 6 juni 2003 nr. 674</a>), <a href="lov/2014-12-19-90">19 des 2014 nr. 90</a> (ikr. 1 jan 2015 iflg. <a href="forskrift/2014-12-19-1729">res. 19 des 2014 nr. 1729</a>), <a href="lov/2024-06-21-43">21 juni 2024 nr. 43</a> (i kraft 1 juli 2024 iflg. <a href="forskrift/2024-06-21-1101">res. 21. juni 2024 nr. 1101</a>), <a href="lov/2025-06-20-73">20 juni 2025 nr. 73</a> (i kraft 1 juli 2025 iflg. <a href="forskrift/2025-06-20-1117">res. 20 juni 2025 nr. 1117</a>).</article></article><article class="legalArticle" data-lovdata-URL="NL/lov/1983-06-03-54/§1-3a" data-name="§1-3a" id="kapittel-1-paragraf-4"><h3 class="legalArticleHeader"><span class="legalArticleValue">§ 1-3a</span>. <span class="legalArticleTitle">(Tilrettelegging m.v.)</span></h3><article class="legalP" id="kapittel-1-paragraf-4-ledd-1">Fylkeskommunen skal planlegge, organisere og legge til rette for at fylkeskommunen, tannhelsetjenesten og helsepersonell kan oppfylle krav fastsatt i eller i medhold av lov eller forskrift. Departementet kan i forskrift gi nærmere regler om pliktens innhold.</article><article class="changesToParent">Tilføyd ved lov <a href="lov/1999-07-02-64">2 juli 1999 nr. 64</a> (ikr. 1 jan 2001 iflg. <a href="forskrift/2000-12-01-1199">res. 1 des 2000 nr. 1199</a>).</article></article><article class="legalArticle" data-lovdata-URL="NL/lov/1983-06-03-54/§1-3b" data-name="§1-3b" id="kapittel-1-paragraf-5"><h3 class="legalArticleHeader"><span class="legalArticleValue" data-legalArea="11.04">§ 1-3b</span>. <span class="legalArticleTitle">(Registrering m.v.)</span></h3><article class="legalP" id="kapittel-1-paragraf-5-ledd-1">Fylkeskommunen skal motta og registrere meldinger om helsepersonell i fylkeskommunen og i tannhelsetjenesten.</article><article class="legalP" id="kapittel-1-paragraf-5-ledd-2">Departementet kan i forskrift gi regler om hvilke opplysninger som skal gis, når disse skal gis og hvordan de skal registreres og formidles videre til sentralt register.</article><article class="changesToParent">Tilføyd ved lov <a href="lov/1999-07-02-64">2 juli 1999 nr. 64</a> (ikr. 1 jan 2001 iflg. <a href="forskrift/2000-12-01-1199">res. 1 des 2000 nr. 1199</a>).</article></article><article class="legalArticle" data-lovdata-URL="NL/lov/1983-06-03-54/§1-3c" data-name="§1-3c" id="kapittel-1-paragraf-6"><h3 class="legalArticleHeader"><span class="legalArticleValue" data-legalArea="11.04">§ 1-3c</span>. <span class="legalArticleTitle">Fylkeskommunens ansvar for å forebygge, avdekke og avverge vold og seksuelle overgrep</span></h3><article class="legalP" id="kapittel-1-paragraf-6-ledd-1">Fylkeskommunen skal ha særlig oppmerksomhet rettet mot at pasienter kan være utsatt for, eller kan stå i fare for å bli utsatt for, vold eller seksuelle overgrep. Fylkeskommunen skal legge til rette for at den offentlige tannhelsetjenesten blir i stand til å forebygge, avdekke og avverge vold og seksuelle overgrep.</article><article class="changesToParent">Tilføyd ved lov <a href="lov/2017-06-16-55">16 juni 2017 nr. 55</a> (ikr. 1 jan 2018 iflg. <a href="forskrift/2017-06-16-777">res. 16 juni 2017 nr. 777</a>).</article></article><article class="legalArticle" data-lovdata-URL="NL/lov/1983-06-03-54/§1-3d" data-name="§1-3d" id="kapittel-1-paragraf-7"><h3 class="legalArticleHeader"><span class="legalArticleValue">§ 1-3 d</span>. <span class="legalArticleTitle">(Ansvar for tilbud til personer med midlertidig oppholdstillatelse)</span></h3><article class="legalP" id="kapittel-1-paragraf-7-ledd-1">Den offentlige tannhelsetjenestens ansvar etter <a href="lov/1983-06-03-54/§1-3/ledd/1/bokstav/d">§ 1-3 første ledd bokstav d</a> gjelder ikke for personer med midlertidig oppholdstillatelse i Norge som ikke har bodd minst fem år i riket, jf. <a href="lov/1983-06-03-54/§2-1a">§ 2-1 a</a>.</article><article class="legalP" id="kapittel-1-paragraf-7-ledd-2">Første ledd gjelder ikke for personer som har rettigheter i henhold til gjensidighetsavtale med annen stat.</article><article class="changesToParent">Tilføyd ved lov <a href="lov/2024-06-25-54">25 juni 2024 nr. 54</a> (i kraft 1 juli 2024 iflg. <a href="forskrift/2024-06-25-1211">res. 25 juni 2024 nr. 1211</a>).</article></article><article class="legalArticle" data-lovdata-URL="NL/lov/1983-06-03-54/§1-4" data-name="§1-4" id="kapittel-1-paragraf-8"><h3 class="legalArticleHeader"><span class="legalArticleValue">§ 1-4</span>. <span class="legalArticleTitle">(Samordning av Den offentlige tannhelsetjenesten og privat sektor)</span></h3><article class="legalP" id="kapittel-1-paragraf-8-ledd-1">Fylkeskommunen har ansvaret for samordning av Den offentlige tannhelsetjenesten og privat sektor.</article><article class="changesToParent">Endret ved lover <a href="lov/1995-05-05-20">5 mai 1995 nr. 20</a> (ikr. 1 juli 1997), <a href="lov/2003-06-06-37">6 juni 2003 nr. 37</a> (ikr. 1 juli 2003 iflg. <a href="forskrift/2003-06-06-674">res. 6 juni 2003 nr. 674</a>).</article></article><article class="legalArticle" data-lovdata-URL="NL/lov/1983-06-03-54/§1-4a" data-name="§1-4a" id="kapittel-1-paragraf-9"><h3 class="legalArticleHeader"><span class="legalArticleValue">§ 1-4a</span>. <span class="legalArticleTitle">Fylkeskommunens ansvar for samarbeid</span></h3><article class="legalP" id="kapittel-1-paragraf-9-ledd-1">Fylkeskommunen skal sørge for at virksomheter som yter tannhelsetjenester som nevnt i <a href="lov/1983-06-03-54/§1-1">§§ 1-1</a> og <a href="lov/1983-06-03-54/§1-3">1-3</a>, samarbeider med andre tjenesteytere dersom samarbeid er nødvendig for å gi pasienten et helhetlig og samordnet tjenestetilbud, og samarbeider med barnekoordinator dersom dette er oppnevnt etter <a href="lov/2011-06-24-30/§7-2a">helse- og omsorgstjenesteloven § 7-2 a</a>.</article><article class="legalP" id="kapittel-1-paragraf-9-ledd-2">Fylkeskommunen skal, i tillegg til å følge opp enkelte pasienter, sørge for nødvendig samarbeid mellom tannhelsetjenesten innad i fylkeskommunen, med tannhelsetjenesten i andre fylkeskommuner og andre tjenesteytere, slik at den fylkeskommunale tannhelsetjenesten og de andre tjenesteyterne kan ivareta sine oppgaver etter lov og forskrift.</article><article class="legalP" id="kapittel-1-paragraf-9-ledd-3">Med tjenesteytere etter første og andre ledd menes kommunale, fylkeskommunale og statlige tjenesteytere, private tjenesteytere som yter tjenester på vegne av slike tjenesteytere, barnehager som får tilskudd etter <a href="lov/2005-06-17-64/§19">barnehageloven § 19</a> og skoler som får statstilskudd etter <a href="lov/2003-07-04-84/§6-1">privatskolelova § 6-1</a>.</article><article class="changesToParent">Tilføyd ved lov <a href="lov/2021-06-11-78">11 juni 2021 nr. 78</a> som endret ved lov <a href="lov/2022-06-10-39">10 juni 2022 nr. 39</a> (i kraft 1 aug 2022 iflg. <a href="forskrift/2022-05-20-871">res. 20 mai 2022 nr. 871</a>).</article></article><article class="legalArticle" data-lovdata-URL="NL/lov/1983-06-03-54/§1-5" data-name="§1-5" id="kapittel-1-paragraf-10"><h3 class="legalArticleHeader"><span class="legalArticleValue">§ 1-5</span>. <span class="legalArticleTitle">(Meldingsplikt til fylkesadministrasjonen mv.)</span></h3><article class="legalP" id="kapittel-1-paragraf-10-ledd-1">Fylkeskommunen kan pålegge helsepersonell som arbeider innenfor rammen av denne lov å gi opplysninger til bruk for planlegging, styring og utvikling av tannhelsetjenesten i fylkeskommunen. Utlevering av taushetsbelagte opplysninger etter første punktum skal skje etter samtykke fra den opplysningene angår, hvis ikke annet er bestemt i eller i medhold av lov.</article><article class="legalP" id="kapittel-1-paragraf-10-ledd-2">Pålegg etter denne bestemmelsen skal være saklig begrunnet og ikke omfatte flere opplysninger enn det som er nødvendig av hensyn til formålet.</article><article class="changesToParent">Opphevet ved lov <a href="lov/1993-06-11-85">11 juni 1993 nr. 85</a>, tilføyd igjen ved lov <a href="lov/2003-06-06-37">6 juni 2003 nr. 37</a> (ikr. 1 juli 2003 iflg. <a href="forskrift/2003-06-06-674">res. 6 juni 2003 nr. 674</a>).</article></article><article class="legalArticle" data-lovdata-URL="NL/lov/1983-06-03-54/§1-6" data-name="§1-6" id="kapittel-1-paragraf-11"><h3 class="legalArticleHeader"><span class="legalArticleValue">§ 1-6</span>. <span class="legalArticleTitle">Om informasjon</span></h3><article class="legalP" id="kapittel-1-paragraf-11-ledd-1">Fylkeskommunen skal sørge for at det gis slik informasjon som pasienten har rett til å motta etter <a href="lov/1999-07-02-63/§3-2">pasient- og brukerrettighetsloven § 3-2</a>. Tilsvarende gjelder for informasjon til pasientens nærmeste pårørende etter <a href="lov/1999-07-02-63/§3-3/ledd/3">pasient- og brukerrettighetsloven § 3-3</a> tredje ledd.</article><article class="legalP" id="kapittel-1-paragraf-11-ledd-2">Virksomheter som er omfattet av loven her, har plikt til å besvare henvendelser om kvalitet og pasientsikkerhet fra pasienter eller den som opptrer på vegne av pasienten. Denne plikten gjelder også henvendelser om kvalitet og pasientsikkerhet fra nærmeste pårørende til avdød pasient eller fra nærmeste pårørende til pasient over 18 år uten samtykkekompetanse. Henvendelser om kvalitet og pasientsikkerhet skal besvares på egnet måte og blant annet oppfylle krav til informasjon i <a href="lov/1999-07-02-63/kap3">pasient- og brukerrettighetsloven kapittel 3</a>.</article><article class="legalP" id="kapittel-1-paragraf-11-ledd-3">Departementet kan gi forskrift om det nærmere innhold i informasjonsplikten etter første ledd.</article><article class="changesToParent">Tilføyd ved lov <a href="lov/2019-06-21-43">21 juni 2019 nr. 43</a> (ikr. 1 jan 2020 iflg. <a href="forskrift/2019-06-21-793">res. 21 juni 2019 nr. 793</a>), endret ved lov <a href="lov/2022-05-20-29">20 mai 2022 nr. 29</a> (i kraft 1 juli 2022 iflg. <a href="forskrift/2022-05-20-887">res. 20 mai 2022 nr. 887</a>).</article></article><article class="legalArticle" data-lovdata-URL="NL/lov/1983-06-03-54/§1-7" data-name="§1-7" id="kapittel-1-paragraf-12"><h3 class="legalArticleHeader"><span class="legalArticleValue">§ 1-7</span>. <span class="legalArticleTitle">Varsel om alvorlige hendelser</span></h3><article class="legalP" id="kapittel-1-paragraf-12-ledd-1">Virksomheter som er omfattet av loven her, skal straks varsle Statens helsetilsyn og Statens undersøkelseskommisjon for helse- og omsorgstjenesten om dødsfall eller svært alvorlig skade på pasient eller bruker som følge av tjenesteytelsen, eller ved at en pasient eller bruker skader en annen, jf. <a href="lov/2017-12-15-107/§6">helsetilsynsloven § 6</a> og <a href="lov/2017-06-16-56/§7">lov om Statens undersøkelseskommisjon for helse- og omsorgstjenesten § 7</a>. Varslingsplikten gjelder dersom utfallet er uventet ut fra påregnelig risiko.</article><article class="changesToParent">Tilføyd ved lov <a href="lov/2021-05-07-31">7 mai 2021 nr. 31</a> (i kraft 1 juli 2021 iflg. <a href="forskrift/2021-05-07-1444">res. 7 mai 2021 nr. 1444</a>). <strong>Endres</strong> ved lov <a href="lov/2025-06-20-74">20 juni 2025 nr. 74</a> (i kraft fra den tid Kongen bestemmer).</article></article><article class="legalArticle" data-lovdata-URL="NL/lov/1983-06-03-54/§1-8" data-name="§1-8" id="kapittel-1-paragraf-13"><h3 class="legalArticleHeader"><span class="legalArticleValue">§ 1-8</span>. <span class="legalArticleTitle">Folkerettslige forpliktelser om trygdekoordinering</span></h3><article class="legalP" id="kapittel-1-paragraf-13-ledd-1">Kongen kan i forskrift gjennomføre bilaterale avtaler med andre land om trygdekoordinering.</article><article class="legalP" id="kapittel-1-paragraf-13-ledd-2">Bestemmelsene som er gitt i eller i medhold av denne loven, skal fravikes i den utstrekning det er nødvendig for å overholde forpliktelser som følger av <a href="lov/1992-11-27-109/eøsl">EØS-avtalens</a> hoveddel, bilaterale avtaler som nevnt i første ledd og forordninger og avtaler som nevnt i <a href="lov/1997-02-28-19/§1-3a">folketrygdloven §§ 1-3 a</a> og <a href="lov/1997-02-28-19/§1-3b">1-3 b</a>.</article><article class="changesToParent">Tilføyd ved lov <a href="lov/2022-11-25-86">25 nov 2022 nr. 86</a> (i kraft 25 nov 2022 iflg. <a href="forskrift/2022-11-25-2013">res. 25 nov 2022 nr. 2013</a>).</article></article></section><section class="section" data-name="kap2" id="kapittel-2" data-lovdata-URL="NL/lov/1983-06-03-54/KAPITTEL_2"><h2>Kap. 2. Rett til tannhelsehjelp</h2><article class="legalArticle" data-lovdata-URL="NL/lov/1983-06-03-54/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">(Rett til tannhelsehjelp)</span></h3><article class="legalP" id="kapittel-2-paragraf-1-ledd-1">Alle nevnt i <a href="lov/1983-06-03-54/§1-3">§ 1-3</a> har rett til nødvendig tannhelsehjelp i den fylkeskommune der de bor eller midlertidig oppholder seg.</article><article class="legalP" id="kapittel-2-paragraf-1-ledd-2">Den offentlige tannhelsetjenesten skal gi den som søker eller trenger tannhelsehjelp, de opplysninger vedkommende trenger for å ivareta sin rett, og se til at det ikke påføres unødig utgift, tap, tidsspille eller uleilighet.</article><article class="legalP" id="kapittel-2-paragraf-1-ledd-3">Forvaltningslovens regler gjelder ikke for vedtak etter denne paragrafen.</article></article><article class="legalArticle" data-lovdata-URL="NL/lov/1983-06-03-54/§2-1a" data-name="§2-1a" id="kapittel-2-paragraf-2"><h3 class="legalArticleHeader"><span class="legalArticleValue">§ 2-1 a</span>. <span class="legalArticleTitle">(Krav om botid i riket for personer med midlertidig oppholdstillatelse)</span></h3><article class="legalP" id="kapittel-2-paragraf-2-ledd-1">Personer nevnt i <a href="lov/1983-06-03-54/§1-3/ledd/1/bokstav/d">§ 1-3 første ledd bokstav d</a> som har midlertidig oppholdstillatelse i riket, skal ha fem års botid i riket for å ha rett til nødvendig tannhelsehjelp etter <a href="lov/1983-06-03-54/§2-1">§ 2-1</a>.</article><article class="legalP" id="kapittel-2-paragraf-2-ledd-2">Kravet om botid i riket gjelder ikke for personer som har rettigheter i henhold til gjensidighetsavtale med annen stat.</article><article class="changesToParent">Tilføyd ved lov <a href="lov/2024-06-25-54">25 juni 2024 nr. 54</a> (i kraft 1 juli 2024 iflg. <a href="forskrift/2024-06-25-1211">res. 25 juni 2024 nr. 1211</a>), endret ved lov <a href="lov/2025-06-20-73">20 juni 2025 nr. 73</a> (i kraft 1 juli 2025 iflg. <a href="forskrift/2025-06-20-1117">res. 20 juni 2025 nr. 1117</a>).</article></article><article class="legalArticle" data-lovdata-URL="NL/lov/1983-06-03-54/§2-2" data-name="§2-2" id="kapittel-2-paragraf-3"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">(Vederlag for tannpleie i Den offentlige tannhelsetjenesten)</span></h3><article class="legalP" id="kapittel-2-paragraf-3-ledd-1">For hjelp i Den offentlige tannhelsetjenesten skal mottageren betale vederlag når dette følger av forskrift fastsatt av departementet eller fylkeskommunen.</article><article class="legalP" id="kapittel-2-paragraf-3-ledd-2">For hjelp til grupper som nevnt i <a href="lov/1983-06-03-54/§1-3/ledd/1/setning/2">§ 1-3 første ledd andre punktum</a> bokstav a, b, c, e og f kan det, med unntak for kjeveortopedisk behandling, ikke kreves vederlag.</article><article class="legalP" id="kapittel-2-paragraf-3-ledd-3">Vederlaget kan fastsettes som egenandel eller betaling etter takst.</article><article class="legalP" id="kapittel-2-paragraf-3-ledd-4">Departementet fastsetter egenandeler og takster.</article><article class="changesToParent">Endret ved lover <a href="lov/2003-06-06-37">6 juni 2003 nr. 37</a> (ikr. 1 juli 2003 iflg. <a href="forskrift/2003-06-06-674">res. 6 juni 2003 nr. 674</a>), <a href="lov/2014-12-19-90">19 des 2014 nr. 90</a> (ikr. 1 jan 2015 iflg. <a href="forskrift/2014-12-19-1729">res. 19 des 2014 nr. 1729</a>), <a href="lov/2024-06-21-43">21 juni 2024 nr. 43</a> (i kraft 1 juli 2024 iflg. <a href="forskrift/2024-06-21-1101">res. 21. juni 2024 nr. 1101</a>).</article></article><article class="legalArticle" data-lovdata-URL="NL/lov/1983-06-03-54/§2-3" data-name="§2-3" id="kapittel-2-paragraf-4"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">(Klage)</span></h3><article class="legalP" id="kapittel-2-paragraf-4-ledd-1">Den som ikke får den hjelp som er bestemt i denne lov og godkjent plan, kan klage til det organ fylkeskommunen bestemmer. Går avgjørelsen klageren imot eller avvises klagen, kan avgjørelsen klages til statsforvalteren.</article><article class="legalP" id="kapittel-2-paragraf-4-ledd-2">Fristen for å klage er i alle tilfelle tre uker fra vedkommende fikk høve til å klage. En klage som kommer etter fristen, kan likevel tas under behandling når det finnes rimelig at den blir prøvd.</article><article class="changesToParent">Endret ved lover <a href="lov/1992-07-30-101">30 juli 1992 nr. 101</a>, <a href="lov/1993-06-11-85">11 juni 1993 nr. 85</a>, <a href="lov/2003-06-06-37">6 juni 2003 nr. 37</a> (ikr. 1 juli 2003 iflg. <a href="forskrift/2003-06-06-674">res. 6 juni 2003 nr. 674</a>), <a href="lov/2003-08-29-87">29 aug 2003 nr. 87</a> (ikr. 1 sep 2003 iflg. <a href="forskrift/2003-08-29-1092">res. 29 aug 2003 nr. 1092</a>), <a href="lov/2011-06-24-30">24 juni 2011 nr. 30</a> (ikr. 1 jan 2012 iflg. <a href="forskrift/2011-12-16-1252">res. 16 des 2011 nr. 1252</a>), <a href="lov/2021-05-07-34">7 mai 2021 nr. 34</a> (ikr. 1 juni 2021 iflg. <a href="forskrift/2021-05-07-1416">res. 7 mai 2021 nr. 1416</a>).</article></article></section><section class="section" data-name="kap3" id="kapittel-3" data-lovdata-URL="NL/lov/1983-06-03-54/KAPITTEL_3"><h2>Kap. 3. Politiattest</h2><article class="changesToParent">Kapitlet opphevet ved lov <a href="lov/2003-06-06-37">6 juni 2003 nr. 37</a> (ikr. 1 juli 2003 iflg. <a href="forskrift/2003-06-06-674">res. 6 juni 2003 nr. 674</a>), tilføyd igjen ved lov <a href="lov/2006-12-22-100">22 des 2006 nr. 100</a> (ikr. 1 apr 2007 iflg. <a href="forskrift/2006-12-22-1527">res. 22 des 2006 nr. 1527</a>).</article><article class="legalArticle" data-lovdata-URL="NL/lov/1983-06-03-54/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">(Politiattest)</span></h3><article class="legalP" id="kapittel-3-paragraf-1-ledd-1">Fylkeskommunen skal innhente politiattest fra helsepersonell i samsvar med <a href="lov/1999-07-02-64/§20a">helsepersonelloven § 20 a</a>.</article><article class="changesToParent">Tilføyd ved lov <a href="lov/2006-12-22-100">22 des 2006 nr. 100</a> (ikr. 1 apr 2007 iflg. <a href="forskrift/2006-12-22-1527">res. 22 des 2006 nr. 1527</a>).</article></article></section><section class="section" data-name="kap4" id="kapittel-4" data-lovdata-URL="NL/lov/1983-06-03-54/KAPITTEL_4"><h2>Kap. 4. Forholdet mellom fylkeskommunene og privat tannhelsetjeneste</h2><article class="legalArticle" data-lovdata-URL="NL/lov/1983-06-03-54/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">(Privat tannhelsevirksomhet)</span></h3><article class="legalP" id="kapittel-4-paragraf-1-ledd-1">Dersom pasientenes utgifter til tannpleie helt eller delvis skal kunne godtgjøres av fylkeskommunen, jfr. <a href="lov/1983-06-03-54/§5-1">§ 5-1</a> annet ledd, må privatpraktiserende tannlege ha skriftlig avtale med fylkeskommunen der vedkommende vil ha sitt kontor eller hovedvirke.</article><article class="legalP" id="kapittel-4-paragraf-1-ledd-2">Avtale som nevnt i denne paragraf kan ikke overdras.</article><article class="legalP" id="kapittel-4-paragraf-1-ledd-3">Fylkestannlegen fører tilsyn med slik virksomhet.</article></article><article class="legalArticle" data-lovdata-URL="NL/lov/1983-06-03-54/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">(Inngåelse av avtale med privat tannlege)</span></h3><article class="legalP" id="kapittel-4-paragraf-2-ledd-1">Hvis en fylkeskommune ønsker å inngå avtale med privatpraktiserende tannlege om behandling av prioriterte grupper som nevnt i <a href="lov/1983-06-03-54/§1-3/ledd/1/bokstav/a">§ 1-3 første ledd bokstav a</a> til <a href="lov/1983-06-03-54/§1-3/ledd/1/bokstav/g">g</a>, skal den kunngjøre at interesserte kan melde seg. Avtale skal inngås med den som er faglig best skikket.</article><article class="legalP" id="kapittel-4-paragraf-2-ledd-2">Departementet kan gi nærmere forskrifter om privat virksomhet innen Den offentlige tannhelsetjenesten, om kunngjøring av ledig avtale, om fremgangsmåte ved valg blant søkere og om avtalevilkår.</article><article class="changesToParent">Endret ved lov <a href="lov/2024-06-21-43">21 juni 2024 nr. 43</a> (i kraft 1 juli 2024 iflg. <a href="forskrift/2024-06-21-1101">res. 21. juni 2024 nr. 1101</a>).</article></article></section><section class="section" data-name="kap5" id="kapittel-5" data-lovdata-URL="NL/lov/1983-06-03-54/KAPITTEL_5"><h2>Kap 5. Om utgiftene</h2><article class="legalArticle" data-lovdata-URL="NL/lov/1983-06-03-54/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">(Fylkeskommunens ansvar for utgifter)</span></h3><article class="legalP" id="kapittel-5-paragraf-1-ledd-1">Fylkeskommunen skal dekke utgifter ved Den offentlige tannhelsetjenesten.</article><article class="legalP" id="kapittel-5-paragraf-1-ledd-2">Pasientenes utgifter til behandling som er utført i privat praksis etter avtale med fylkeskommunen skal helt eller delvis dekkes av fylkeskommunen på samme måte som om tilbudet hadde vært gitt av fylkeskommunens ansatte tannleger.</article><article class="legalP" id="kapittel-5-paragraf-1-ledd-3">Fylkeskommunen skal dekke skyssutgifter i samsvar med forskrift fastsatt av fylkeskommunen for pasienter under <a href="lov/1983-06-03-54/§1-3">§ 1-3</a> som søker tannhelsehjelp i Den offentlige tannhelsetjenesten.</article><article class="legalP" id="kapittel-5-paragraf-1-ledd-4">I den utstrekning tannhelsetjenester som omhandlet i § 1-3 gir rett til stønad etter regler fastsatt i forskrift i medhold av <a href="lov/1997-02-28-19/§5-24a">folketrygdloven § 5-24 a</a>, skal fylkeskommunen dekke utgifter til tannhelsetjenester som bosatte i fylkeskommunen har mottatt i et annet EØS-land. Departementet kan i forskrift gi nærmere bestemmelser om utgiftsdekningen.</article><article class="changesToParent">Endret ved lover <a href="lov/2003-06-06-37">6 juni 2003 nr. 37</a> (ikr. 1 juli 2003 iflg. <a href="forskrift/2003-06-06-674">res. 6 juni 2003 nr. 674</a>), <a href="lov/2009-06-19-72">19 juni 2009 nr. 72</a> (ikr. 1 jan 2011 iflg. <a href="forskrift/2010-12-03-1508">res. 3 des 2010 nr. 1508</a>).</article></article><article class="legalArticle" data-lovdata-URL="NL/lov/1983-06-03-54/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">(Tilskudd fra staten)</span></h3><article class="legalP" id="kapittel-5-paragraf-2-ledd-1">Staten yter årlig rammetilskudd til delvis dekning av fylkeskommunenes utgifter. Tilskuddet fordeles gjennom inntektssystemet for kommunene og fylkeskommunene etter regler gitt av Kongen.</article><article class="changesToParent">Endret ved lover <a href="lov/1985-05-31-41">31 mai 1985 nr. 41</a>, <a href="lov/1990-12-21-80">21 des 1990 nr. 80</a>, <a href="lov/1993-06-11-90">11 juni 1993 nr. 90</a>.</article></article><article class="legalArticle" data-lovdata-URL="NL/lov/1983-06-03-54/§5-3" data-name="§5-3" id="kapittel-5-paragraf-3"><h3 class="legalArticleHeader"><span class="legalArticleValue">§ 5-3</span>. <span class="legalArticleTitle">(Plikt til å utarbeide atskilte regnskaper mv.)</span></h3><article class="legalP" id="kapittel-5-paragraf-3-ledd-1">Departementet kan gi forskrift om føring av atskilte regnskaper, krav til fordeling av inntekter og utgifter, regulering av overskudd, kontrollsystemer, informasjon og andre krav som er nødvendige for å unngå kryssubsidiering mellom tannhelsetjenester som fylkeskommunen tilbyr der det ikke foreligger annet tilstrekkelig tilbud, og tjenester som tilbys i konkurranse med private tjenesteytere.</article><article class="changesToParent">Tilføyd ved lov <a href="lov/2014-12-19-90">19 des 2014 nr. 90</a> (ikr. 1 jan 2015 iflg. <a href="forskrift/2014-12-19-1729">res. 19 des 2014 nr. 1729</a>).</article></article></section><section class="section" data-name="kap6" id="kapittel-6" data-lovdata-URL="NL/lov/1983-06-03-54/KAPITTEL_6"><h2>Kap. 6. Forskjellige bestemmelser</h2><article class="legalArticle" data-lovdata-URL="NL/lov/1983-06-03-54/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">(Undervisning og praktisk opplæring)</span></h3><article class="legalP" id="kapittel-6-paragraf-1-ledd-1">Enhver fylkeskommune plikter å medvirke til undervisning og praktisk opplæring av tannhelsepersonell, herunder også videre- og etterutdannelse.</article><article class="legalP" id="kapittel-6-paragraf-1-ledd-2">Fylkeskommunen skal sørge for at dens ansatte tannhelsepersonell får påkrevet videre- og etterutdannelse.</article><article class="legalP" id="kapittel-6-paragraf-1-ledd-3">Tannhelsepersonell innen Den offentlige tannhelsetjenesten plikter å ta del i videre- og etterutdannelse som blir foreskrevet og som er nødvendig for å holde dets kvalifikasjoner ved like.</article></article><article class="legalArticle" data-lovdata-URL="NL/lov/1983-06-03-54/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">(Tilsyn og veiledning)</span></h3><article class="legalP" id="kapittel-6-paragraf-2-ledd-1">Statens helsetilsyn skal føre tilsyn med at fylkeskommunene fremmer tannhelsetjenestens formål på forsvarlig og hensiktsmessig måte, og se til at lover og forskrifter for tannhelsetjenesten blir kjent og overholdt.</article><article class="legalP" id="kapittel-6-paragraf-2-ledd-2">Uten hinder av taushetsplikt kan Statens helsetilsyn eller den det gir myndighet kreve opplysninger om tannhelsetjenesten i fylkeskommunen og dens pasienter som er påkrevet for oversikt, kontroll og tilsyn. Det foretas inspeksjon og undersøkelser også av journal og opptegnelser m.v.</article><article class="legalP" id="kapittel-6-paragraf-2-ledd-3">Statens helsetilsyn kan pålegge fylkestannlegen å utføre disse tilsynsoppgavene på Statens helsetilsyns vegne.</article><article class="legalP" id="kapittel-6-paragraf-2-ledd-4">Statens helsetilsyn kan forelegge innhentede opplysninger for sakkyndige til uttalelse.</article><article class="changesToParent">Endret ved lover <a href="lov/1992-07-30-101">30 juli 1992 nr. 101</a>, <a href="lov/2002-12-13-78">13 des 2002 nr. 78</a> (ikr. 1 jan 2003 iflg. <a href="forskrift/2002-12-13-1600">res. 13 des 2002 nr. 1600</a>).</article></article><article class="legalArticle" data-lovdata-URL="NL/lov/1983-06-03-54/§6-3" data-name="§6-3" id="kapittel-6-paragraf-3"><h3 class="legalArticleHeader"><span class="legalArticleValue">§ 6-3</span>. <span class="legalArticleTitle">(Samarbeid mellom fylkeskommuner)</span></h3><article class="legalP" id="kapittel-6-paragraf-3-ledd-1">Fylkeskommunene kan inngå avtaler om samarbeid om de oppgaver som pålegges dem etter denne lov.</article></article><article class="legalArticle" data-lovdata-URL="NL/lov/1983-06-03-54/§6-4" data-name="§6-4" id="kapittel-6-paragraf-4"><h3 class="legalArticleHeader"><span class="legalArticleValue">§ 6-4</span>. <span class="legalArticleTitle">(Opphevet)</span></h3><article class="changesToParent">Opphevet ved lov <a href="lov/1986-05-16-21">16 mai 1986 nr. 21</a>.</article></article><article class="legalArticle" data-lovdata-URL="NL/lov/1983-06-03-54/§6-5" data-name="§6-5" id="kapittel-6-paragraf-5"><h3 class="legalArticleHeader"><span class="legalArticleValue">§ 6-5</span>. <span class="legalArticleTitle">(Gjennomføring og utfylling)</span></h3><article class="legalP" id="kapittel-6-paragraf-5-ledd-1">Departementet kan gi nærmere forskrifter til utfylling og gjennomføring av denne loven.</article></article><article class="legalArticle" data-lovdata-URL="NL/lov/1983-06-03-54/§6-6" data-name="§6-6" id="kapittel-6-paragraf-6"><h3 class="legalArticleHeader"><span class="legalArticleValue" data-legalArea="32.04">§ 6-6</span>. <span class="legalArticleTitle">(Svalbard)</span></h3><article class="legalP" id="kapittel-6-paragraf-6-ledd-1">Loven gjelder for Svalbard i den utstrekning departementet bestemmer.</article><article class="changesToParent">Endret ved lov <a href="lov/1989-06-02-26">2 juni 1989 nr. 26</a>.</article></article><article class="legalArticle" data-lovdata-URL="NL/lov/1983-06-03-54/§6-7" data-name="§6-7" id="kapittel-6-paragraf-7"><h3 class="legalArticleHeader"><span class="legalArticleValue">§ 6-7</span>. <span class="legalArticleTitle">(Oslo)</span></h3><article class="legalP" id="kapittel-6-paragraf-7-ledd-1">Det som er fastsatt for fylkeskommuner i denne loven gjelder også for bykommunen Oslo.</article></article></section><section class="section" data-name="kap7" id="kapittel-7" data-lovdata-URL="NL/lov/1983-06-03-54/KAPITTEL_7"><h2>Kap. 7. Overgangsbestemmelser</h2><article class="legalArticle" data-lovdata-URL="NL/lov/1983-06-03-54/§7-1" data-name="§7-1" id="kapittel-7-paragraf-1"><h3 class="legalArticleHeader"><span class="legalArticleValue">§ 7-1</span>. <span class="legalArticleTitle">(Opphevet)</span></h3><article class="changesToParent">Opphevet ved lov <a href="lov/1997-01-10-7">10 jan 1997 nr. 7</a> (ikr. 1 mars 1997).</article></article><article class="legalArticle" data-lovdata-URL="NL/lov/1983-06-03-54/§7-2" data-name="§7-2" id="kapittel-7-paragraf-2"><h3 class="legalArticleHeader"><span class="legalArticleValue">§ 7-2</span>. <span class="legalArticleTitle">(Opphevet)</span></h3><article class="changesToParent">Opphevet ved lov <a href="lov/1997-01-10-7">10 jan 1997 nr. 7</a> (ikr. 1 mars 1997).</article></article><article class="legalArticle" data-lovdata-URL="NL/lov/1983-06-03-54/§7-3" data-name="§7-3" id="kapittel-7-paragraf-3"><h3 class="legalArticleHeader"><span class="legalArticleValue">§ 7-3</span>. <span class="legalArticleTitle">(Opphevet)</span></h3><article class="changesToParent">Opphevet ved lov <a href="lov/1997-01-10-7">10 jan 1997 nr. 7</a> (ikr. 1 mars 1997).</article></article><article class="legalArticle" data-lovdata-URL="NL/lov/1983-06-03-54/§7-4" data-name="§7-4" id="kapittel-7-paragraf-4"><h3 class="legalArticleHeader"><span class="legalArticleValue">§ 7-4</span>. <span class="legalArticleTitle">(Eldre forskrift, vedtekt m.v.)</span></h3><article class="legalP" id="kapittel-7-paragraf-4-ledd-1">Forskrift, vedtekt, instruks o.l. gitt med hjemmel i tidligere lov som oppheves eller endres når denne loven trer i kraft, gjelder fortsatt i den utstrekning den ikke strider mot denne loven eller er erstattet med forskrift, vedtekt, instruks e.l. gitt i medhold av den.</article></article><article class="legalArticle" data-lovdata-URL="NL/lov/1983-06-03-54/§7-5" data-name="§7-5" id="kapittel-7-paragraf-5"><h3 class="legalArticleHeader"><span class="legalArticleValue">§ 7-5</span>. <span class="legalArticleTitle">(Økonomiske overgangsordninger)</span></h3><article class="legalP" id="kapittel-7-paragraf-5-ledd-1">Kongen skal gi nærmere regler om overgangsordninger.</article></article></section><section class="section" data-name="kap8" id="kapittel-8" data-lovdata-URL="NL/lov/1983-06-03-54/KAPITTEL_8"><h2>Kap. 8. Ikrafttreden</h2><article class="legalArticle" data-lovdata-URL="NL/lov/1983-06-03-54/§8-1" data-name="§8-1" id="kapittel-8-paragraf-1"><h3 class="legalArticleHeader"><span class="legalArticleValue">§ 8-1</span>. <span class="legalArticleTitle">(Foregrepet ikrafttreden)</span></h3><article class="legalP" id="kapittel-8-paragraf-1-ledd-1">Etter at loven er vedtatt, men før den er trådt i kraft, kan departementet gi forskrift, instruks eller pålegg som trer i kraft samtidig med loven.</article><article class="legalP" id="kapittel-8-paragraf-1-ledd-2">Departementet kan også gi bestemmelser om at fylkeskommunen skal foreta oppnevning av styre, utvalg eller nemnd for tannhelsetjenesten, ansette tannhelsepersonell og organisere administrasjon slik at Den offentlige tannhelsetjenesten kan tre i virksomhet fra den tid denne loven trer i kraft.</article></article><article class="legalArticle" data-lovdata-URL="NL/lov/1983-06-03-54/§8-2" data-name="§8-2" id="kapittel-8-paragraf-2"><h3 class="legalArticleHeader"><span class="legalArticleValue">§ 8-2</span>. <span class="legalArticleTitle">(Ikrafttreden)</span></h3><ol class="defaultList" type="1"><li data-name="1." value="1"><article class="listArticle" id="kapittel-8-paragraf-2-punkt-1"><article class="legalP" id="kapittel-8-paragraf-2-punkt-1-ledd-1">Loven trer i kraft 1. januar 1984. Kongen kan fastsette at enkelte bestemmelser skal tre i kraft fra senere tid enn loven forøvrig.</article></article></li><li data-name="2." value="2"><article class="listArticle" id="kapittel-8-paragraf-2-punkt-2"><article class="legalP" id="kapittel-8-paragraf-2-punkt-2-ledd-1">Fra samme tid oppheves følgende lover: – – –</article></article></li><li data-name="3." value="3"><article class="listArticle" id="kapittel-8-paragraf-2-punkt-3"><article class="legalP" id="kapittel-8-paragraf-2-punkt-3-ledd-1">Fra samme tid foretas endring i – – –</article></article></li></ol></article></section></main></body></html>