<!DOCTYPE html><html lang="no"><head><title>Lov om godkjenning av yrkeskvalifikasjoner (yrkeskvalifikasjonsloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2017-06-16-69</dd><dt class="dokid">DokumentID</dt><dd class="dokid">NL/lov/2017-06-16-69</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="dateInForce">I kraft fra</dt><dd class="dateInForce">2018-01-01, 2019-03-01, Kongen bestemmer</dd><dt class="lastChangeInForce">Ikrafttredelse av siste endring</dt><dd class="lastChangeInForce">2021-08-01</dd><dt class="lastChangedBy">Sist endret ved</dt><dd class="lastChangedBy"><a href="lov/2021-06-11-81">lov/2021-06-11-81</a> fra 2021-08-01</dd><dt class="legalArea">Rettsområde</dt><dd class="legalArea"><ul><li><a href="legal-areas/02" title="Arbeidsrett">Arbeidsrett</a> &gt; <a href="legal-areas/02.02" title="Arbeidsforhold. Sysselsetting">Arbeidsforhold. Sysselsetting</a></li> <li><a href="legal-areas/06" title="EU/EØS-rett">EU/EØS-rett</a> &gt; <a href="legal-areas/06.01" title="Arbeids- og sosialpolitikk">Arbeids- og sosialpolitikk</a></li></ul></dd><dt class="dateOfPublication">Kunngjort</dt><dd class="dateOfPublication">2017-06-16</dd><dt class="lastupdated">Rettet</dt><dd class="lastupdated">2022-03-23 (tegnsetting i lister tilpasset universell utforming)</dd><dt class="eeaReferences">EØS-henvisning</dt><dd class="eeaReferences"><a href="avtale/avt-1992-05-02-1-v7">EØS-avtalen vedlegg VII</a> <br />nr. 1 (direktiv <a href="eu/32005l0036">2005/36/EF</a> endret ved direktiv <a href="eu/32013l0055">2013/55/EU</a>)</dd><dt class="titleShort">Korttittel</dt><dd class="titleShort">Yrkeskvalifikasjonsloven</dd><dt class="title">Tittel</dt><dd class="title">Lov om godkjenning av yrkeskvalifikasjoner (yrkeskvalifikasjonsloven)</dd><dt class="refid">RefID</dt><dd class="refid">lov/2017-06-16-69</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om godkjenning av yrkeskvalifikasjoner (yrkeskvalifikasjonsloven)</a><ul class="tocSubUl"><li><a href="#kapittel-1" data-child-interval="§§ 1 – 3">Kapittel 1 Innledende bestemmelser</a><ul class="tocSubUl"><li><a href="#kapittel-1-paragraf-1">§ 1. Lovens formål</a></li><li><a href="#kapittel-1-paragraf-2">§ 2. Lovens virkeområde</a></li><li><a href="#kapittel-1-paragraf-3">§ 2 a. Lovens anvendelse for yrkeskvalifikasjoner og yrkesutøvere fra Storbritannia</a></li><li><a href="#kapittel-1-paragraf-4">§ 3. Definisjoner</a></li></ul></li><li><a href="#kapittel-2" data-child-interval="§§ 4 – 7">Kapittel 2. Midlertidig tjenesteytelse</a><ul class="tocSubUl"><li><a href="#kapittel-2-paragraf-1">§ 4. Prinsippet om fri ytelse av tjenester</a></li><li><a href="#kapittel-2-paragraf-2">§ 5. Forhåndsmelding</a></li><li><a href="#kapittel-2-paragraf-3">§ 6. Kontroll av kvalifikasjoner</a></li><li><a href="#kapittel-2-paragraf-4">§ 7. Saksbehandling for midlertidig tjenesteytelse</a></li></ul></li><li><a href="#kapittel-3" data-child-interval="§§ 8 – 13">Kapittel 3. Etablering</a><ul class="tocSubUl"><li><a href="#kapittel-3-paragraf-1">§ 8. Vilkår for godkjenning – generell ordning</a></li><li><a href="#kapittel-3-paragraf-2">§ 9. Automatisk godkjenning på grunnlag av yrkeserfaring</a></li><li><a href="#kapittel-3-paragraf-3">§ 10. Godkjenning etter felles opplæringsrammer</a></li><li><a href="#kapittel-3-paragraf-4">§ 11. Godkjenning etter felles opplæringsprøve</a></li><li><a href="#kapittel-3-paragraf-5">§ 12. Krav til dokumentasjon</a></li><li><a href="#kapittel-3-paragraf-6">§ 13. Særlige saksbehandlingsregler for etablering</a></li></ul></li><li><a href="#kapittel-4" data-child-interval="§§ 14 – 18">Kapittel 4. Saksbehandlingsregler</a><ul class="tocSubUl"><li><a href="#kapittel-4-paragraf-1">§ 14. Europeisk profesjonskort</a></li><li><a href="#kapittel-4-paragraf-2">§ 15. Språkkunnskaper for lovregulerte yrker</a></li><li><a href="#kapittel-4-paragraf-3">§ 16. Bruk av akademisk tittel og yrkestittel</a></li><li><a href="#kapittel-4-paragraf-4">§ 17. Elektronisk søknad</a></li><li><a href="#kapittel-4-paragraf-5">§ 18. Klage</a></li></ul></li><li><a href="#kapittel-5" data-child-interval="§§ 19 – 24">Kapittel 5. Administrative bestemmelser</a><ul class="tocSubUl"><li><a href="#kapittel-5-paragraf-1">§ 19. Administrativt samarbeid</a></li><li><a href="#kapittel-5-paragraf-2">§ 20. Varslingsplikt for ansvarlig myndighet</a></li><li><a href="#kapittel-5-paragraf-3">§ 21. Elektronisk informasjon</a></li><li><a href="#kapittel-5-paragraf-4">§ 22. Koordinator</a></li><li><a href="#kapittel-5-paragraf-5">§ 23. Assistansesenter</a></li><li><a href="#kapittel-5-paragraf-6">§ 24. Statistikk</a></li></ul></li><li><a href="#kapittel-6" data-child-interval="§ 25">Kapittel 6. Avsluttende bestemmelser</a><ul class="tocSubUl"><li><a href="#kapittel-6-paragraf-1">§ 25. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="NL/lov/2017-06-16-69" id="dokument"><h1>Lov om godkjenning av yrkeskvalifikasjoner (yrkeskvalifikasjonsloven)</h1><section class="section" data-name="kap1" id="kapittel-1" data-lovdata-URL="NL/lov/2017-06-16-69/KAPITTEL_1"><h2>Kapittel 1 Innledende bestemmelser</h2><article class="legalArticle" data-lovdata-URL="NL/lov/2017-06-16-69/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Lovens formål</span></h3><article class="legalP" id="kapittel-1-paragraf-1-ledd-1">Lovens formål er å legge til rette for at en yrkesutøver som er statsborger av en EØS-stat eller Sveits, kan utøve yrket sitt i Norge på lik linje med en yrkesutøver som har ervervet sine yrkeskvalifikasjoner i Norge, i samsvar med <a href="avtale/avt-1992-05-02-1-v7">EØS-avtalen vedlegg VII</a> og Konvensjonen om opprettelse av Det europeiske frihandelsforbund (EFTA-konvensjonen), jf. direktiv <a href="eu/32005l0036">2005/36/EF</a>.</article><article class="legalP" id="kapittel-1-paragraf-1-ledd-2">Loven har også som formål å legge til rette for at en yrkesutøver med yrkeskvalifikasjoner fra tredjeland, kan utøve sitt yrke i Norge.</article><article class="changesToParent">Endret ved lov <a href="lov/2021-06-11-81">11 juni 2021 nr. 81</a> (ikr. 1 aug 2021 iflg. <a href="forskrift/2021-06-18-1972">res. 18 juni 2021 nr. 1972</a>).</article></article><article class="legalArticle" data-lovdata-URL="NL/lov/2017-06-16-69/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Lovens virkeområde</span></h3><article class="legalP" id="kapittel-1-paragraf-2-ledd-1">Loven gjelder yrkesutøvere med statsborgerskap fra en EØS-stat eller Sveits som vil utøve et lovregulert yrke i Norge, og som har ervervet sine yrkeskvalifikasjoner eller fått disse godkjent i en annen EØS-stat eller Sveits. Loven gjelder videre for yrker som er omfattet av ordningen med europeisk profesjonskort. Loven gjelder med visse begrensninger også tredjelandsborgere som omfattes av direktiv <a href="eu/32004l0038">2004/38/EF</a>, jf. fjerde ledd.</article><article class="legalP" id="kapittel-1-paragraf-2-ledd-2">For yrker som omfattes av <a href="lov/1999-07-02-64">lov 2. juli 1999 nr. 64</a> om helsepersonell m.v. og <a href="lov/2001-06-15-75">lov 15. juni 2001 nr. 75</a> om veterinærer og annet dyrehelsepersonell, gjelder kun <a href="lov/2017-06-16-69/§22">§§ 22</a> til <a href="lov/2017-06-16-69/§24">24</a>. For statsborgere fra Sveits gjelder ikke <a href="lov/2017-06-16-69/§10">§§ 10</a>, <a href="lov/2017-06-16-69/§11">11</a>, <a href="lov/2017-06-16-69/§14">14</a>, <a href="lov/2017-06-16-69/§19">19</a> første ledd annet punktum og <a href="lov/2017-06-16-69/§20">20</a>.</article><article class="legalP" id="kapittel-1-paragraf-2-ledd-3"><a href="lov/2017-06-16-69/§3">§§ 3</a>, <a href="lov/2017-06-16-69/§8">8</a>, <a href="lov/2017-06-16-69/§12">12</a>, <a href="lov/2017-06-16-69/§13">13</a> og <a href="lov/2017-06-16-69/§15">15</a> til <a href="lov/2017-06-16-69/§18">18</a> gjelder for yrkesutøver med yrkeskvalifikasjoner fra tredjeland, om ikke annet er særskilt bestemt.</article><article class="legalP" id="kapittel-1-paragraf-2-ledd-4">Loven gir ikke rett til å utøve yrker innen offentlig myndighetsutøvelse.<sup class="footnotereference" data-footnotereferencevalue="1" data-unique-footnote-counter="1">1</sup> Loven gjelder ikke for offentlig utnevnte notarer.</article><article class="legalP" id="kapittel-1-paragraf-2-ledd-5">Departementet kan gi forskrift om yrkesutøver som har ervervet sine yrkeskvalifikasjoner i et tredjeland, og tredjelandsborgere som omfattes av direktiv <a href="eu/32004l0038">2004/38/EF</a>.</article><article class="changesToParent">Endret ved <a href="lov/2019-06-21-60">lover 21 juni 2019 nr. 60</a> (ikr. 1 aug 2019 iflg. <a href="forskrift/2019-06-21-778">res. 21 juni 2019 nr. 778</a>), <a href="lov/2021-06-11-81">11 juni 2021 nr. 81</a> (ikr. 1 aug 2021 iflg. <a href="forskrift/2021-06-18-1972">res. 18 juni 2021 nr. 1972</a>).</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. EØS-avtalen art. 32.</article></footer></article><article class="legalArticle" data-lovdata-URL="NL/lov/2017-06-16-69/§2a" data-name="§2a" id="kapittel-1-paragraf-3"><h3 class="legalArticleHeader"><span class="legalArticleValue">§ 2 a</span>. <span class="legalArticleTitle">Lovens anvendelse for yrkeskvalifikasjoner og yrkesutøvere fra Storbritannia</span></h3><article class="legalP" id="kapittel-1-paragraf-3-ledd-1">Britiske borgere med yrkeskvalifikasjoner fra Storbritannia eller en EØS-stat og EØS-borgere med yrkeskvalifikasjoner fra Storbritannia som har fått innvilget godkjenning etter reglene i kapittel 3 innen utløpet av overgangsperioden som fastsatt i <a href="lov/2019-03-29-8">lov 29. mars 2019 nr. 8</a> om en overgangsperiode ved Storbritannias uttreden fra EU <a href="lov/2019-03-29-8/§2">§ 2</a>, har rett til å utøve yrket i Norge. Tilsvarende gjelder for personer som omfattes av <a href="lov/2008-05-15-35/§125a">utlendingsloven § 125 a</a>.</article><article class="legalP" id="kapittel-1-paragraf-3-ledd-2">Loven <a href="lov/2017-06-16-69/kap3">kapittel 3</a>, <a href="lov/2017-06-16-69/kap4">kapittel 4</a> unntatt <a href="lov/2017-06-16-69/§14">§ 14</a> og <a href="lov/2017-06-16-69/kap5">kapittel 5</a> gjelder også for personer som nevnt i første ledd som har søkt om godkjenning etter §<a href="lov/2017-06-16-69/§8">§ 8</a> til <a href="lov/2017-06-16-69/§11">11</a> før utløpet av overgangsperioden. Tilsvarende gjelder ut 2029 for personer som var under utdanning i Storbritannia 31. desember 2019. Ut 2021 gjelder loven <a href="lov/2017-06-16-69/kap3">kapittel 3</a>, <a href="lov/2017-06-16-69/kap4">kapittel 4</a> unntatt <a href="lov/2017-06-16-69/§14">§ 14</a> og <a href="lov/2017-06-16-69/kap5">kapittel 5</a> også for personer som nevnt i første ledd som har fullført sin utdannelse i Storbritannia før utløpet av overgangsperioden.</article><article class="changesToParent">Tilføyd ved lov <a href="lov/2020-11-27-131">27 nov 2020 nr. 131</a> (ikr. 1 jan 2021 iflg. <a href="forskrift/2020-12-18-2842">res. 18 des 2020 nr. 2842</a>).</article></article><article class="legalArticle" data-lovdata-URL="NL/lov/2017-06-16-69/§3" data-name="§3" id="kapittel-1-paragraf-4"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-4-ledd-1">I denne loven betyr<ol class="defaultList" type="a"><li data-name="a." value="1"><article class="listArticle" id="kapittel-1-paragraf-4-ledd-1-punkt-1"><article class="legalP" id="kapittel-1-paragraf-4-ledd-1-punkt-1-ledd-1"><i>lovregulert yrke:</i> en eller flere former for yrkesvirksomhet som er underlagt lov- eller forskriftsfestede krav om bestemte yrkeskvalifikasjoner, eller hvor bruken av en yrkestittel ved lov eller forskrift er begrenset til innehavere av en gitt yrkeskvalifikasjon</article></article></li><li data-name="b." value="2"><article class="listArticle" id="kapittel-1-paragraf-4-ledd-1-punkt-2"><article class="legalP" id="kapittel-1-paragraf-4-ledd-1-punkt-2-ledd-1"><i>yrkeskvalifikasjoner:</i> kvalifikasjoner bekreftet ved et kvalifikasjonsbevis, et kursbevis eller yrkeserfaring</article></article></li><li data-name="c." value="3"><article class="listArticle" id="kapittel-1-paragraf-4-ledd-1-punkt-3"><article class="legalP" id="kapittel-1-paragraf-4-ledd-1-punkt-3-ledd-1"><i>kvalifikasjonsbevis:</i> vitnemål, attester og annen dokumentasjon utstedt av en myndighet utpekt i henhold til lover eller forskrifter i vedkommende medlemsstat, og som dokumenterer en bestått yrkesrettet opplæring som i hovedsak er ervervet i en EØS-stat eller Sveits</article></article></li><li data-name="d." value="4"><article class="listArticle" id="kapittel-1-paragraf-4-ledd-1-punkt-4"><article class="legalP" id="kapittel-1-paragraf-4-ledd-1-punkt-4-ledd-1"><i>ansvarlig myndighet:</i> myndighet eller organ som er særlig bemyndiget til å utstede eller motta kvalifikasjonsbevis og andre dokumenter eller opplysninger, og til å motta søknader og treffe beslutninger som nevnt i denne loven</article></article></li><li data-name="e." value="5"><article class="listArticle" id="kapittel-1-paragraf-4-ledd-1-punkt-5"><article class="legalP" id="kapittel-1-paragraf-4-ledd-1-punkt-5-ledd-1"><i>lovregulert utdanning:</i> utdanning som er særlig rettet mot utøvelsen av et bestemt yrke og som omfatter ett eller flere kurs, eventuelt supplert med yrkesrettet opplæring, en praktisk prøveperiode eller yrkespraksis hvis nivå og struktur er fastsatt ved lov eller forskrift</article></article></li><li data-name="f." value="6"><article class="listArticle" id="kapittel-1-paragraf-4-ledd-1-punkt-6"><article class="legalP" id="kapittel-1-paragraf-4-ledd-1-punkt-6-ledd-1"><i>yrkeserfaring:</i> faktisk og lovlig utøvelse av det aktuelle yrket i annen EØS-stat eller Sveits</article></article></li><li data-name="g." value="7"><article class="listArticle" id="kapittel-1-paragraf-4-ledd-1-punkt-7"><article class="legalP" id="kapittel-1-paragraf-4-ledd-1-punkt-7-ledd-1"><i>prøveperiode:</i> utøvelse av et lovregulert yrke under tilsyn av en kvalifisert utøver av dette yrket og eventuelt etterfulgt av videreutdanning</article></article></li><li data-name="h." value="8"><article class="listArticle" id="kapittel-1-paragraf-4-ledd-1-punkt-8"><article class="legalP" id="kapittel-1-paragraf-4-ledd-1-punkt-8-ledd-1"><i>egnethetsprøve:</i> en prøve avgrenset til søkerens faglige kunnskaper som gjennomføres av ansvarlig myndighet i vertsstaten med sikte på å vurdere søkerens evne til å utøve et lovregulert yrke i nevnte EØS-stat eller Sveits</article></article></li><li data-name="i." value="9"><article class="listArticle" id="kapittel-1-paragraf-4-ledd-1-punkt-9"><article class="legalP" id="kapittel-1-paragraf-4-ledd-1-punkt-9-ledd-1">etableringsstat: den staten hvor yrkesutøveren utøver eller har utøvd sitt yrke, eller er lovlig etablert med det formål å utøve et yrke</article></article></li><li data-name="j." value="10"><article class="listArticle" id="kapittel-1-paragraf-4-ledd-1-punkt-10"><article class="legalP" id="kapittel-1-paragraf-4-ledd-1-punkt-10-ledd-1"><i>vertsstat:</i> den staten hvor yrkesutøveren har søkt om å utøve sitt yrke enten ved midlertidig tjenesteytelse eller ved etablering</article></article></li><li data-name="k." value="11"><article class="listArticle" id="kapittel-1-paragraf-4-ledd-1-punkt-11"><article class="legalP" id="kapittel-1-paragraf-4-ledd-1-punkt-11-ledd-1"><i>hjemstat:</i> den staten hvor yrkesutøveren har ervervet sine yrkeskvalifikasjoner</article></article></li><li data-name="l." value="12"><article class="listArticle" id="kapittel-1-paragraf-4-ledd-1-punkt-12"><article class="legalP" id="kapittel-1-paragraf-4-ledd-1-punkt-12-ledd-1"><i>europeisk profesjonskort:</i> et elektronisk sertifikat som dokumenterer at yrkesutøveren enten oppfyller alle nødvendige betingelser for midlertidig tjenesteytelse i vertsstaten, eller godkjenning av yrkeskvalifikasjoner for etablering i vertsstaten</article></article></li><li data-name="m." value="13"><article class="listArticle" id="kapittel-1-paragraf-4-ledd-1-punkt-13"><article class="legalP" id="kapittel-1-paragraf-4-ledd-1-punkt-13-ledd-1"><i>Det indre markeds informasjonssystem (IMI):</i> EUs database til informasjonsutveksling mellom ansvarlige myndigheter i EØS-statene.</article></article></li></ol></article><article class="changesToParent">Endret ved lov <a href="lov/2021-06-11-81">11 juni 2021 nr. 81</a> (ikr. 1 aug 2021 iflg. <a href="forskrift/2021-06-18-1972">res. 18 juni 2021 nr. 1972</a>).</article></article></section><section class="section" data-name="kap2" id="kapittel-2" data-lovdata-URL="NL/lov/2017-06-16-69/KAPITTEL_2"><h2>Kapittel 2. Midlertidig tjenesteytelse</h2><article class="legalArticle" data-lovdata-URL="NL/lov/2017-06-16-69/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Prinsippet om fri ytelse av tjenester</span></h3><article class="legalP" id="kapittel-2-paragraf-1-ledd-1">En yrkesutøver som er lovlig etablert i en annen EØS-stat eller Sveits, og som har rett til å utøve yrke der, har rett til å utøve det samme yrket midlertidig i Norge.</article><article class="legalP" id="kapittel-2-paragraf-1-ledd-2">Den ansvarlige myndigheten kan vurdere om yrkesutøveren skal gis delvis adgang til et yrke.</article><article class="legalP" id="kapittel-2-paragraf-1-ledd-3">Departementet kan gi forskrift om midlertidig tjenesteytelse, herunder bruk av lovbeskyttet tittel, informasjon til tjenestebrukere og delvis adgang til yrker.</article></article><article class="legalArticle" data-lovdata-URL="NL/lov/2017-06-16-69/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Forhåndsmelding</span></h3><article class="legalP" id="kapittel-2-paragraf-2-ledd-1">Første gang tjenesten ytes i Norge, kan den ansvarlige myndigheten kreve at yrkesutøveren leverer en skriftlig forhåndsmelding med tilhørende dokumenter. Meldingen skal fornyes hver tolvte måned med unntak fra innehavere av et profesjonskort, hvor fornyelse skal skje etter 18 måneder.</article><article class="legalP" id="kapittel-2-paragraf-2-ledd-2">Departementet kan gi forskrift om forhåndsmeldingens innhold og krav til hvilke dokumenter som skal følge med forhåndsmeldingen.</article></article><article class="legalArticle" data-lovdata-URL="NL/lov/2017-06-16-69/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Kontroll av kvalifikasjoner</span></h3><article class="legalP" id="kapittel-2-paragraf-3-ledd-1">For yrker som har vesentlige konsekvenser for helsen eller sikkerheten til mottakeren av tjenesten, og som ikke omfattes av automatisk godkjenning etter <a href="lov/2017-06-16-69/§9">§§ 9</a> til <a href="lov/2017-06-16-69/§11">11</a>, kan den ansvarlige myndigheten kontrollere yrkesutøverens kvalifikasjoner før vedkommende kan utøve yrket i Norge.</article><article class="legalP" id="kapittel-2-paragraf-3-ledd-2">Departementet kan gi forskrift om kontroll av kvalifikasjoner.</article><article class="changesToParent">Endret ved lov <a href="lov/2021-06-11-81">11 juni 2021 nr. 81</a> (ikr. 1 aug 2021 iflg. <a href="forskrift/2021-06-18-1972">res. 18 juni 2021 nr. 1972</a>).</article></article><article class="legalArticle" data-lovdata-URL="NL/lov/2017-06-16-69/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Saksbehandling for midlertidig tjenesteytelse</span></h3><article class="legalP" id="kapittel-2-paragraf-4-ledd-1">Retten til midlertidig tjenesteytelse skal avgjøres uten ugrunnet opphold og senest innen de frister som er satt i forskrift gitt i medhold av denne loven. Dersom den ansvarlige myndigheten ikke overholder fristene, kan yrkesutøveren utøve yrket i Norge.</article><article class="legalP" id="kapittel-2-paragraf-4-ledd-2">Departementet kan gi forskrift om saksbehandling og saksbehandlingsfrister for midlertidig tjenesteytelse.</article></article></section><section class="section" data-name="kap3" id="kapittel-3" data-lovdata-URL="NL/lov/2017-06-16-69/KAPITTEL_3"><h2>Kapittel 3. Etablering</h2><article class="legalArticle" data-lovdata-URL="NL/lov/2017-06-16-69/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Vilkår for godkjenning – generell ordning</span></h3><article class="legalP" id="kapittel-3-paragraf-1-ledd-1">Paragrafen gjelder for lovregulerte yrker som ikke omfattes av automatisk godkjenning etter <a href="lov/2017-06-16-69/§9">§§ 9</a> til <a href="lov/2017-06-16-69/§11">11</a>.</article><article class="legalP" id="kapittel-3-paragraf-1-ledd-2">En yrkesutøver som har rett til å utøve yrket i en annen EØS-stat eller Sveits, har rett til å utøve et lovregulert yrke i Norge på lik linje med en yrkesutøver som har ervervet sine yrkeskvalifikasjoner i Norge. Yrkesutøveren må ha kompetanseattest eller kvalifikasjonsbevis som kreves i annen EØS-stat eller i Sveits for å utøve yrket der.</article><article class="legalP" id="kapittel-3-paragraf-1-ledd-3">Den ansvarlige myndigheten kan vurdere om yrkesutøveren skal gis delvis adgang til et yrke.</article><article class="legalP" id="kapittel-3-paragraf-1-ledd-4">Departementet kan gi forskrift om kvalifikasjonsnivåer, vilkår for godkjenning etter den generelle ordningen, unntak fra paragrafen, krav til prøveperiode og egnethetsprøve og om delvis adgang til et yrke.</article><article class="changesToParent">Endret ved lov <a href="lov/2021-06-11-81">11 juni 2021 nr. 81</a> (ikr. 1 aug 2021 iflg. <a href="forskrift/2021-06-18-1972">res. 18 juni 2021 nr. 1972</a>).</article></article><article class="legalArticle" data-lovdata-URL="NL/lov/2017-06-16-69/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Automatisk godkjenning på grunnlag av yrkeserfaring</span></h3><article class="legalP" id="kapittel-3-paragraf-2-ledd-1">Hvis det i lov eller forskrift settes krav til generell, forretningsmessig eller faglig kunnskap og ferdighet for å kunne utøve et yrke som oppført i vedlegg IV til direktiv <a href="eu/32005l0036">2005/36/EF</a>, kan yrkesutøveren ha rett til å utøve yrket etter en automatisk godkjenning. Det skal tas hensyn til utøvelse av yrket i en annen EØS-stat eller Sveits ved vurderingen av om kravene er oppfylt.</article><article class="legalP" id="kapittel-3-paragraf-2-ledd-2">Departementet kan gi forskrift om automatisk godkjenning på grunnlag av yrkeserfaring.</article></article><article class="legalArticle" data-lovdata-URL="NL/lov/2017-06-16-69/§10" data-name="§10" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Godkjenning etter felles opplæringsrammer</span><sup class="footnotereference" data-footnotereferencevalue="1" data-unique-footnote-counter="1">1</sup></h3><article class="legalP" id="kapittel-3-paragraf-3-ledd-1">En yrkesutøver som har et bevis på yrkeskvalifikasjoner ervervet i en annen EØS-stat på grunnlag av felles opplæringsrammer som fastsatt etter direktiv <a href="eu/32005l0036">2005/36/EF</a> artikkel 49a, har rett til å utøve yrket i Norge på lik linje med yrkesutøvere som har ervervet sine yrkeskvalifikasjoner i Norge. Dette gjelder likevel kun dersom Norge har innført felles opplæringsramme for det aktuelle yrket.</article><article class="legalP" id="kapittel-3-paragraf-3-ledd-2">Departementet kan gi forskrift om felles opplæringsrammer.</article><footer class="footnotes"><article class="footnote" data-name="1" data-unique-footnote-counter="2"><span class="footnoteLabel">1</span> Trer i kraft når Kongen bestemmer.</article></footer></article><article class="legalArticle" data-lovdata-URL="NL/lov/2017-06-16-69/§11" data-name="§11" id="kapittel-3-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Godkjenning etter felles opplæringsprøve</span><sup class="footnotereference" data-footnotereferencevalue="1" data-unique-footnote-counter="1">1</sup></h3><article class="legalP" id="kapittel-3-paragraf-4-ledd-1">En yrkesutøver som har bestått en felles opplæringsprøve i en annen EØS-stat som fastsatt etter direktiv <a href="eu/32005l0036">2005/36/EF</a> artikkel 49b, har rett til å utøve yrket i Norge, på lik linje med yrkesutøvere som har ervervet sine yrkeskvalifikasjoner i Norge. Dette gjelder likevel kun dersom Norge har innført felles opplæringsprøve for det aktuelle yrket.</article><article class="legalP" id="kapittel-3-paragraf-4-ledd-2">Departementet kan gi forskrift om felles opplæringsprøve.</article><footer class="footnotes"><article class="footnote" data-name="1" data-unique-footnote-counter="3"><span class="footnoteLabel">1</span> Trer i kraft når Kongen bestemmer.</article></footer></article><article class="legalArticle" data-lovdata-URL="NL/lov/2017-06-16-69/§12" data-name="§12" id="kapittel-3-paragraf-5"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Krav til dokumentasjon</span></h3><article class="legalP" id="kapittel-3-paragraf-5-ledd-1">En ansvarlig myndighet kan ved søknad om etablering kreve dokumentasjon for yrkeskvalifikasjoner.</article><article class="legalP" id="kapittel-3-paragraf-5-ledd-2">Departementet kan gi forskrift om krav til dokumentasjon ved søknad om etablering.</article></article><article class="legalArticle" data-lovdata-URL="NL/lov/2017-06-16-69/§13" data-name="§13" id="kapittel-3-paragraf-6"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Særlige saksbehandlingsregler for etablering</span></h3><article class="legalP" id="kapittel-3-paragraf-6-ledd-1">Departementet kan gi forskrift om saksbehandling og saksbehandlingsfrister om etablering.</article><article class="changesToParent">Endret ved lov <a href="lov/2021-06-11-81">11 juni 2021 nr. 81</a> (ikr. 1 aug 2021 iflg. <a href="forskrift/2021-06-18-1972">res. 18 juni 2021 nr. 1972</a>).</article></article></section><section class="section" data-name="kap4" id="kapittel-4" data-lovdata-URL="NL/lov/2017-06-16-69/KAPITTEL_4"><h2>Kapittel 4. Saksbehandlingsregler</h2><article class="legalArticle" data-lovdata-URL="NL/lov/2017-06-16-69/§14" data-name="§14" id="kapittel-4-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Europeisk profesjonskort</span></h3><article class="legalP" id="kapittel-4-paragraf-1-ledd-1">En yrkesutøver har etter søknad rett til å få et profesjonskort for yrkene som er omfattet av ordningen.</article><article class="legalP" id="kapittel-4-paragraf-1-ledd-2">Søknaden skal behandles uten ugrunnet opphold og senest innen de fristene som er satt i forskrift gitt i medhold av denne loven.</article><article class="legalP" id="kapittel-4-paragraf-1-ledd-3">Den ansvarlige myndigheten skal benytte IMI i forbindelse med søknad og behandling av profesjonskort.</article><article class="legalP" id="kapittel-4-paragraf-1-ledd-4">Departementet kan gi forskrift om hvilke yrker som er berørt av ordningen, utstedelse, saksbehandling og saksbehandlingsfrister for profesjonskort.</article></article><article class="legalArticle" data-lovdata-URL="NL/lov/2017-06-16-69/§15" data-name="§15" id="kapittel-4-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Språkkunnskaper for lovregulerte yrker</span></h3><article class="legalP" id="kapittel-4-paragraf-2-ledd-1">Yrkesutøveren skal ha de språkkunnskaper i norsk som er nødvendig for å utøve det lovregulerte yrket.</article><article class="legalP" id="kapittel-4-paragraf-2-ledd-2">Departementet kan gi forskrift om krav til og kontroll av språkkunnskaper.</article></article><article class="legalArticle" data-lovdata-URL="NL/lov/2017-06-16-69/§16" data-name="§16" id="kapittel-4-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Bruk av akademisk tittel og yrkestittel</span></h3><article class="legalP" id="kapittel-4-paragraf-3-ledd-1">En yrkesutøver som er godkjent etter denne loven skal ha rett til å benytte hjemstatens akademiske tittel.</article><article class="legalP" id="kapittel-4-paragraf-3-ledd-2">Er yrkestittelen beskyttet i Norge, kan yrkesutøveren som er godkjent etter loven, bruke yrkestittelen og eventuelle forkortelser som gjelder i Norge. Hvis yrkesutøveren kun har fått delvis adgang til et yrke, må yrkesutøveren benytte hjemstatens yrkestittel.</article><article class="legalP" id="kapittel-4-paragraf-3-ledd-3">Departementet kan gi forskrift om bruk av akademisk tittel, yrkestittel og unntak fra regelen.</article></article><article class="legalArticle" data-lovdata-URL="NL/lov/2017-06-16-69/§17" data-name="§17" id="kapittel-4-paragraf-4"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Elektronisk søknad</span></h3><article class="legalP" id="kapittel-4-paragraf-4-ledd-1">En yrkesutøver kan søke om godkjenning via den ansvarlige myndigheten eller kontaktpunktet etter tjenesteloven. Kontaktpunktet sender søknaden umiddelbart til den ansvarlige myndigheten. Yrkesutøveren kan velge å sende søknad elektronisk eller per post.</article><article class="legalP" id="kapittel-4-paragraf-4-ledd-2">Departementet kan gi forskrift om elektronisk søknad.</article></article><article class="legalArticle" data-lovdata-URL="NL/lov/2017-06-16-69/§18" data-name="§18" id="kapittel-4-paragraf-5"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Klage</span></h3><article class="legalP" id="kapittel-4-paragraf-5-ledd-1">Enkeltvedtak truffet med hjemmel i denne loven kan påklages etter reglene i <a href="lov/1967-02-10/kapvi">forvaltningsloven kapittel VI</a>. Det samme gjelder dersom avgjørelsen ikke er truffet innen fristene som er satt med hjemmel i denne loven.</article></article></section><section class="section" data-name="kap5" id="kapittel-5" data-lovdata-URL="NL/lov/2017-06-16-69/KAPITTEL_5"><h2>Kapittel 5. Administrative bestemmelser</h2><article class="legalArticle" data-lovdata-URL="NL/lov/2017-06-16-69/§19" data-name="§19" id="kapittel-5-paragraf-1"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Administrativt samarbeid</span></h3><article class="legalP" id="kapittel-5-paragraf-1-ledd-1">Ansvarlige myndigheter i Norge skal samarbeide med andre ansvarlige myndigheter i EØS i forbindelse med godkjenning av yrkeskvalifikasjoner. De ansvarlige myndighetene skal benytte IMI.</article><article class="legalP" id="kapittel-5-paragraf-1-ledd-2">Ansvarlige myndigheter skal utveksle informasjon om disiplinære og strafferettslige sanksjoner som vil ha konsekvenser for utøvelsen av yrket. Dette gjelder uten hinder av den lovbestemte taushetsplikten i <a href="lov/1967-02-10/§13">forvaltningsloven § 13</a>.</article><article class="legalP" id="kapittel-5-paragraf-1-ledd-3">Departementet kan gi forskrift om administrativt samarbeid ved etablering og midlertidig tjenesteytelse.</article></article><article class="legalArticle" data-lovdata-URL="NL/lov/2017-06-16-69/§20" data-name="§20" id="kapittel-5-paragraf-2"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Varslingsplikt for ansvarlig myndighet</span></h3><article class="legalP" id="kapittel-5-paragraf-2-ledd-1">Den ansvarlige myndigheten skal innen tre dager varsle ansvarlige myndigheter i samtlige øvrige EØS-stater om en yrkesutøver har fått begrenset retten til å utøve yrket av nasjonale myndigheter eller domstoler, både midlertidig og permanent. Dette gjelder for yrkesutøvere som utøver et lovregulert yrke med opplæring av mindreårige, herunder barnehage.</article><article class="legalP" id="kapittel-5-paragraf-2-ledd-2">Varslingsplikten gjelder også der en yrkesutøver som utfører ethvert yrke omfattet av denne loven, har blitt domfelt for bruk av falske dokumenter.</article><article class="legalP" id="kapittel-5-paragraf-2-ledd-3">Varslingsplikten gjelder uten hinder av den lovbestemte taushetsplikten i <a href="lov/1967-02-10/§13">forvaltningsloven § 13</a>.</article><article class="legalP" id="kapittel-5-paragraf-2-ledd-4">Departementet kan i forskrift bestemme hvilke yrker som omfattes av varslingsplikt etter denne loven, innholdet i varslingen og klageadgang.</article><article class="changesToParent">Endret ved <a href="lov/2019-06-21-60">lov 21 juni 2019 nr. 60</a> (ikr. 1 aug 2019 iflg. <a href="forskrift/2019-06-21-778">res. 21 juni 2019 nr. 778</a>).</article></article><article class="legalArticle" data-lovdata-URL="NL/lov/2017-06-16-69/§21" data-name="§21" id="kapittel-5-paragraf-3"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Elektronisk informasjon</span></h3><article class="legalP" id="kapittel-5-paragraf-3-ledd-1">Kontaktpunktet etter tjenesteloven skal ha følgende opplysninger tilgjengelig elektronisk:<ol class="defaultList" type="a"><li data-name="a." value="1"><article class="listArticle" id="kapittel-5-paragraf-3-ledd-1-punkt-1"><article class="legalP" id="kapittel-5-paragraf-3-ledd-1-punkt-1-ledd-1">liste over lovregulerte yrker i Norge med ansvarlige myndigheter</article></article></li><li data-name="b." value="2"><article class="listArticle" id="kapittel-5-paragraf-3-ledd-1-punkt-2"><article class="legalP" id="kapittel-5-paragraf-3-ledd-1-punkt-2-ledd-1">liste over yrker hvor det kan utstedes europeisk profesjonskort</article></article></li><li data-name="c." value="3"><article class="listArticle" id="kapittel-5-paragraf-3-ledd-1-punkt-3"><article class="legalP" id="kapittel-5-paragraf-3-ledd-1-punkt-3-ledd-1">liste over yrker hvor det kreves forhåndsgodkjenning for å yte tjenesten midlertidig</article></article></li><li data-name="d." value="4"><article class="listArticle" id="kapittel-5-paragraf-3-ledd-1-punkt-4"><article class="legalP" id="kapittel-5-paragraf-3-ledd-1-punkt-4-ledd-1">liste over lovregulerte utdanninger</article></article></li><li data-name="e." value="5"><article class="listArticle" id="kapittel-5-paragraf-3-ledd-1-punkt-5"><article class="legalP" id="kapittel-5-paragraf-3-ledd-1-punkt-5-ledd-1">krav og prosedyrer i forbindelse med godkjenning av yrkeskvalifikasjoner herunder oversikt over gebyr</article></article></li><li data-name="f." value="6"><article class="listArticle" id="kapittel-5-paragraf-3-ledd-1-punkt-6"><article class="legalP" id="kapittel-5-paragraf-3-ledd-1-punkt-6-ledd-1">opplysninger om klageadgang.</article></article></li></ol></article><article class="legalP" id="kapittel-5-paragraf-3-ledd-2">Departementet kan gi forskrift om elektronisk informasjon.</article></article><article class="legalArticle" data-lovdata-URL="NL/lov/2017-06-16-69/§22" data-name="§22" id="kapittel-5-paragraf-4"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Koordinator</span></h3><article class="legalP" id="kapittel-5-paragraf-4-ledd-1">Departementet koordinerer gjennomføringen av direktiv <a href="eu/32005l0036">2005/36/EF</a> med etterfølgende endringer. Departementet kan gi nærmere bestemmelser om koordinators oppgaver.</article></article><article class="legalArticle" data-lovdata-URL="NL/lov/2017-06-16-69/§23" data-name="§23" id="kapittel-5-paragraf-5"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Assistansesenter</span></h3><article class="legalP" id="kapittel-5-paragraf-5-ledd-1">Assistansesenteret skal veilede yrkesutøvere og assistansesentre i andre EØS-stater ved godkjenning av yrkeskvalifikasjoner.</article><article class="legalP" id="kapittel-5-paragraf-5-ledd-2">Ansvarlige myndigheter skal samarbeide med assistansesenteret og ved forespørsel gi opplysninger om enkeltsaker uten hinder av den lovbestemte taushetsplikten i <a href="lov/1967-02-10/§13">forvaltningsloven § 13</a>.</article><article class="legalP" id="kapittel-5-paragraf-5-ledd-3">Departementet kan gi forskrift om assistansesenterets ansvar og oppgaver. Departementet fastsetter hvilket organ som skal være assistansesenter.</article></article><article class="legalArticle" data-lovdata-URL="NL/lov/2017-06-16-69/§24" data-name="§24" id="kapittel-5-paragraf-6"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Statistikk</span></h3><article class="legalP" id="kapittel-5-paragraf-6-ledd-1">Ansvarlige myndigheter som mottar eller treffer avgjørelse etter denne loven, skal én gang i året innberette statistiske opplysninger. Departementet kan gi forskrift om opplysninger som skal innberettes og form for innberetning.</article></article></section><section class="section" data-name="kap6" id="kapittel-6" data-lovdata-URL="NL/lov/2017-06-16-69/KAPITTEL_6"><h2>Kapittel 6. Avsluttende bestemmelser</h2><article class="legalArticle" data-lovdata-URL="NL/lov/2017-06-16-69/§25" data-name="§25" id="kapittel-6-paragraf-1"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-1-ledd-1">Loven gjelder fra den tid<sup class="footnotereference" data-footnotereferencevalue="1" data-unique-footnote-counter="1">1</sup> Kongen bestemmer. De enkelte bestemmelsene i loven kan settes i kraft til ulik tid.</article><footer class="footnotes"><article class="footnote" data-name="1" data-unique-footnote-counter="4"><span class="footnoteLabel">1</span> Fra 1 jan 2018, med unntak av <a href="lov/2017-06-16-69/§10">§ 10</a>, <a href="lov/2017-06-16-69/§11">§ 11</a>, <a href="lov/2017-06-16-69/§14">§ 14</a> og <a href="lov/2017-06-16-69/§20">§ 20</a>, iflg. <a href="forskrift/2017-06-16-756">res. 16 juni 2017 nr. 756</a>. § 14 og § 20 trer i kraft 1 mars 2019 iflg. <a href="forskrift/2019-02-01-64">res. 1 feb 2019 nr. 64</a>.</article></footer></article></section></main></body></html>