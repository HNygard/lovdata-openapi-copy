<!DOCTYPE html><html lang="no"><head><title>Lov om fastsettelse av finansielle referanseverdier (referanseverdiloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2015-12-04-95</dd><dt class="dokid">DokumentID</dt><dd class="dokid">NL/lov/2015-12-04-95</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="dateInForce">I kraft fra</dt><dd class="dateInForce">2016-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-07-01</dd><dt class="lastChangedBy">Sist endret ved</dt><dd class="lastChangedBy"><a href="lov/2025-05-27-18">lov/2025-05-27-18</a> fra 2025-07-01</dd><dt class="legalArea">Rettsområde</dt><dd class="legalArea"><ul><li><a href="legal-areas/03" title="Bank, finans og regnskapsrett">Bank, finans og regnskapsrett</a> &gt; <a href="legal-areas/03.01" title="Banker">Banker</a></li> <li><a href="legal-areas/03" title="Bank, finans og regnskapsrett">Bank, finans og regnskapsrett</a> &gt; <a href="legal-areas/03.02" title="Betalingsformidling">Betalingsformidling</a></li> <li><a href="legal-areas/03" title="Bank, finans og regnskapsrett">Bank, finans og regnskapsrett</a> &gt; <a href="legal-areas/03.04" title="Forsikring">Forsikring</a></li></ul></dd><dt class="dateOfPublication">Kunngjort</dt><dd class="dateOfPublication">2015-12-04 14:00</dd><dt class="eeaReferences">EØS-henvisning</dt><dd class="eeaReferences"><a href="avtale/avt-1992-05-02-1-v9">EØS-avtalen vedlegg IX</a> <br /> forordning <a href="eu/32016r1011">(EU) 2016/1011</a>.</dd><dt class="titleShort">Korttittel</dt><dd class="titleShort">Referanseverdiloven</dd><dt class="title">Tittel</dt><dd class="title">Lov om fastsettelse av finansielle referanseverdier (referanseverdiloven)</dd><dt class="miscInformation">Annet om dokumentet</dt><dd class="miscInformation">Lovens tittel endret ved lov <a href="lov/2019-12-06-76">6 des 2019 nr. 76</a> (ikr. 20 des 2019 iflg. <a href="forskrift/2019-12-20-1913">res. 20 des 2019 nr. 1913</a>).</dd><dt class="refid">RefID</dt><dd class="refid">lov/2015-12-04-95</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om fastsettelse av finansielle referanseverdier (referanseverdiloven)</a><ul class="tocSubUl"><li><a href="#paragraf-1">§ 1. Referanseverdiforordningen</a></li><li><a href="#paragraf-2">§ 2. Tillatelse til eller godkjenning av administratorer</a></li><li><a href="#paragraf-3">§ 3. Tilsyn mv.</a></li><li><a href="#paragraf-4">§ 4. Særskilt opplysningsplikt for bidragsytere til en varereferanseverdi</a></li><li><a href="#paragraf-5">§ 5. Opplysningsplikt for enhver ved mistanke om overtredelse</a></li><li><a href="#paragraf-6">§ 6. Bevissikring</a></li><li><a href="#paragraf-7">§ 7. Pålegg om retting</a></li><li><a href="#paragraf-8">§ 8. Pålegg om publisering</a></li><li><a href="#paragraf-9">§ 9. Tvangsmulkt</a></li><li><a href="#paragraf-10">§ 10. Forbud mot å ha ledelsesfunksjon</a></li><li><a href="#paragraf-11">§ 11. Administrativ inndragning</a></li><li><a href="#paragraf-12">§ 12. Overtredelsesgebyr</a></li><li><a href="#paragraf-13">§ 13. Momenter ved ileggelse av overtredelsesgebyr</a></li><li><a href="#paragraf-14">§ 14. Ikrafttredelse</a></li></ul></li></ul></dd></dl></header><main class="documentBody" data-lovdata-URL="NL/lov/2015-12-04-95" id="dokument"><h1>Lov om fastsettelse av finansielle referanseverdier (referanseverdiloven)</h1><article class="legalArticle" data-lovdata-URL="NL/lov/2015-12-04-95/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Referanseverdiforordningen</span></h2><article class="numberedLegalP" data-numerator="1" id="paragraf-1-nummer-1">(1) <a href="avtale/avt-1992-05-02-1-v9">EØS-avtalen vedlegg IX</a> (forordning <a href="eu/32016r1011">(EU) 2016/1011</a>) om indekser brukt som referanseverdier i finansielle instrumenter og finansielle kontrakter eller for å måle resultatet i investeringsfond (referanseverdiforordningen), som endret ved forordning <a href="eu/32022r2554">(EU) 2022/2554</a>, jf. lov om digital operasjonell motstandsdyktighet i finanssektoren <a href="lov/2025-05-27-18/§1">§ 1</a>, gjelder som lov med de tilpasninger som følger av <a href="avtale/avt-1992-05-02-1-v9">vedlegg IX</a>, <a href="avtale/avt-1992-05-02-1-p1">protokoll 1</a> til avtalen og avtalen for øvrig.</article><article class="numberedLegalP" data-numerator="2" id="paragraf-1-nummer-2">(2) Departementet kan fastsette utfyllende forskrifter til bestemmelsen her og i forskrift gjøre endringer i, herunder fastsette unntak fra, bestemmelsene gjennomført i første ledd til gjennomføring av Norges forpliktelser etter EØS-avtalen. Departementet kan også av hensyn til å etablere et helhetlig system for referanseverdier fastsette forskrifter som gir nærmere regler om referanseverdier tilknyttet klimagassutslipp og publisering av informasjon om referanseverdiers betydning for bærekraftsmål. Forskriften kan også forlenge tiden administratorer og bidragsytere kan gis pålegg som nevnt i referanseverdiforordningen artikkel 21 og artikkel 23.</article><article class="numberedLegalP" data-numerator="3" id="paragraf-1-nummer-3">(3) Når det i loven her vises til referanseverdiforordningen, menes forordningen slik den til enhver tid er gjennomført og endret etter første eller annet ledd.</article><article class="numberedLegalP" data-numerator="4" id="paragraf-1-nummer-4">(4) Departementet kan i forskrift gi regler om referanseverdier, administratorer av referanseverdier, fastsettelse av referanseverdier, bidragsytere til referanseverdier og publisering av referanseverdier dersom dette er nødvendig av hensyn til finansiell stabilitet og sikre og velfungerende markeder.</article><article class="changesToParent">Endret ved lover <a href="lov/2019-12-06-76">6 des 2019 nr. 76</a> (ikr. 20 des 2019 iflg. <a href="forskrift/2019-12-20-1913">res. 20 des 2019 nr. 1913</a>), <a href="lov/2025-05-27-18">27 mai 2025 nr. 18</a> (i kraft 1 juli 2025 iflg. <a href="forskrift/2025-06-20-1084">res. 20 juni 2025 nr. 1084</a>).</article></article><article class="legalArticle" data-lovdata-URL="NL/lov/2015-12-04-95/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Tillatelse til eller godkjenning av administratorer</span></h2><article class="legalP" id="paragraf-2-ledd-1">Finanstilsynet gir tillatelse til eller godkjenner registrering av administratorer av referanseverdier etter referanseverdiforordningen. Finanstilsynet kan trekke tilbake eller suspendere en tillatelse eller godkjenning etter artikkel 35 i referanseverdiforordningen.</article><article class="changesToParent">Endret ved <a href="lov/2019-12-06-76">lov 6 des 2019 nr. 76</a> (ikr. 20 des 2019 iflg. <a href="forskrift/2019-12-20-1913">res. 20 des 2019 nr. 1913</a>).</article></article><article class="legalArticle" data-lovdata-URL="NL/lov/2015-12-04-95/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tilsyn mv.</span></h2><article class="numberedLegalP" data-numerator="1" id="paragraf-3-nummer-1">(1) Finanstilsynet er nasjonal tilsynsmyndighet etter referanseverdiforordningen og fører tilsyn med overholdelse av bestemmelser gitt i eller i medhold av denne loven.</article><article class="numberedLegalP" data-numerator="2" id="paragraf-3-nummer-2">(2) Bidragsytere til en referanseverdi omfattet av referanseverdiforordningen kan pålegges opplysningsplikt og retting etter bestemmelsene i finanstilsynsloven for så vidt gjelder deres virksomhet omfattet av loven her.</article><article class="changesToParent">Endret ved <a href="lov/2019-12-06-76">lov 6 des 2019 nr. 76</a> (ikr. 20 des 2019 iflg. <a href="forskrift/2019-12-20-1913">res. 20 des 2019 nr. 1913</a>).</article></article><article class="legalArticle" data-lovdata-URL="NL/lov/2015-12-04-95/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Særskilt opplysningsplikt for bidragsytere til en varereferanseverdi</span></h2><article class="legalP" id="paragraf-4-ledd-1">Finanstilsynet kan kreve at bidragsytere til referanseverdier som nevnt i referanseverdiforordningens artikkel 3 nr. 1 punkt 23 utleverer opplysningene i standardisert format, og kan kreve utlevert transaksjonsrapportering. I tillegg kan Finanstilsynet kreve direkte tilgang til handelssystemene.</article><article class="changesToParent">Endret ved <a href="lov/2019-12-06-76">lov 6 des 2019 nr. 76</a> (ikr. 20 des 2019 iflg. <a href="forskrift/2019-12-20-1913">res. 20 des 2019 nr. 1913</a>).</article></article><article class="legalArticle" data-lovdata-URL="NL/lov/2015-12-04-95/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Opplysningsplikt for enhver ved mistanke om overtredelse</span></h2><article class="numberedLegalP" data-numerator="1" id="paragraf-5-nummer-1">(1) Dersom Finanstilsynet har mistanke om overtredelse av bestemmelser gitt i eller i medhold av denne loven, kan enhver pålegges å gi de opplysninger Finanstilsynet krever, herunder stille til muntlig forklaring.</article><article class="numberedLegalP" data-numerator="2" id="paragraf-5-nummer-2">(2) Opplysningsplikten i første ledd gjelder uten hinder av taushetsplikt, med unntak av opplysninger som vedkommende ville vært forhindret fra å gi i en straffesak. Opplysningsplikten gjelder uansett uten hinder av:<ol class="defaultList" type="a"><li data-name="a." value="1"><article class="listArticle" id="paragraf-5-nummer-2-punkt-1"><article class="legalP" id="paragraf-5-nummer-2-punkt-1-ledd-1">lovbestemt taushetsplikt som ellers påhviler skattemyndigheter og myndigheter som har til oppgave å overvåke offentlig regulering av ervervsvirksomhet,</article></article></li><li data-name="b." value="2"><article class="listArticle" id="paragraf-5-nummer-2-punkt-2"><article class="legalP" id="paragraf-5-nummer-2-punkt-2-ledd-1">taushetsplikt etter folkeregisterloven,</article></article></li><li data-name="c." value="3"><article class="listArticle" id="paragraf-5-nummer-2-punkt-3"><article class="legalP" id="paragraf-5-nummer-2-punkt-3-ledd-1">taushetsplikt etter valutaregisterloven,</article></article></li><li data-name="d." value="4"><article class="listArticle" id="paragraf-5-nummer-2-punkt-4"><article class="legalP" id="paragraf-5-nummer-2-punkt-4-ledd-1">taushetsplikt som nevnt i <a href="lov/2024-12-13-76/§3-10">ekomloven § 3-10</a> for så vidt gjelder opplysninger om avtalebasert hemmelig telefonnummer eller andre abonnementsopplysninger og elektronisk kommunikasjonsadresse.</article></article></li></ol></article><article class="numberedLegalP" data-numerator="3" id="paragraf-5-nummer-3">(3) Opplysningene kan kreves gitt skriftlig eller muntlig innen en fastsatt frist og kan nedtegnes eller lagres som lydopptak. Den som innkalles til muntlig forklaring, har rett til å la seg bistå av advokat.</article><article class="numberedLegalP" data-numerator="4" id="paragraf-5-nummer-4">(4) Første til tredje ledd gjelder selv om det er besluttet bevissikring etter <a href="lov/2015-12-04-95/§6">§ 6</a>, og gis tilsvarende anvendelse der Finanstilsynet anmodes av annen stats myndighet som fører tilsyn som nevnt i finanstilsynsloven, om å innhente opplysninger på bakgrunn av mistanke om tilsvarende overtredelse av vedkommende stats lovgivning.</article><article class="numberedLegalP" data-numerator="5" id="paragraf-5-nummer-5">(5) Departementet kan i forskrift fastsette nærmere regler om innholdet av opplysningsplikten, herunder bestemmelser om unntak fra taushetsplikt, i hvilket format opplysningene skal gis og Finanstilsynets behandling av opplysninger som innhentes.</article><article class="changesToParent">Endret ved <a href="lov/2019-12-06-76">lover 6 des 2019 nr. 76</a> (ikr. 20 des 2019 iflg. <a href="forskrift/2019-12-20-1913">res. 20 des 2019 nr. 1913</a>), <a href="lov/2024-12-13-76">13 des 2024 nr. 76</a> (i kraft 1 jan 2025 iflg. <a href="forskrift/2024-12-13-3095">res. 13 des 2024 nr. 3095</a>).</article></article><article class="legalArticle" data-lovdata-URL="NL/lov/2015-12-04-95/§6" data-name="§6" id="paragraf-6"><h2 class="legalArticleHeader"><span class="legalArticleValue" data-legalArea="30.01.14 30.02.03">§ 6</span>. <span class="legalArticleTitle">Bevissikring</span></h2><article class="numberedLegalP" data-numerator="1" id="paragraf-6-nummer-1">(1) For å søke etter bevis kan Finanstilsynet når det er rimelig grunn til å anta at bestemmelser i eller fastsatt i medhold av denne loven er overtrådt, eller det er nødvendig for å oppfylle Norges avtaleforpliktelser overfor annen stat, kreve<ol class="defaultList" type="a"><li data-name="a." value="1"><article class="listArticle" id="paragraf-6-nummer-1-punkt-1"><article class="legalP" id="paragraf-6-nummer-1-punkt-1-ledd-1">å få adgang til lokaler, eiendommer og andre oppbevaringssteder hvor det kan finnes bevis for overtredelse,</article></article></li><li data-name="b." value="2"><article class="listArticle" id="paragraf-6-nummer-1-punkt-2"><article class="legalP" id="paragraf-6-nummer-1-punkt-2-ledd-1">å få adgang til bolig dersom det er særlig grunn til å anta at bevis oppbevares der,</article></article></li><li data-name="c." value="3"><article class="listArticle" id="paragraf-6-nummer-1-punkt-3"><article class="legalP" id="paragraf-6-nummer-1-punkt-3-ledd-1">å ta med ting, herunder kopi av dokumenter og annen informasjon og teknisk lagret informasjon som kan ha betydning som bevis for nærmere granskning, og å forsegle forretningslokaler, bøker, forretningspapirer eller teknisk lagringsmedium så lenge undersøkelsen varer og dette anses nødvendig.</article></article></li></ol></article><article class="numberedLegalP" data-numerator="2" id="paragraf-6-nummer-2">(2) Begjæring om adgang til bevissikring fremsettes av Finanstilsynet for tingretten på det sted hvor det mest praktisk kan skje. Retten treffer sin avgjørelse ved beslutning før bevissikringen settes i verk. Den begjæringen retter seg mot, skal ikke varsles om begjæringen eller beslutningen. Anke over beslutningen har ikke oppsettende virkning. <a href="lov/1981-05-22-25/§117">Straffeprosessloven §§ 117</a> til <a href="lov/1981-05-22-25/§120">120</a>, <a href="lov/1981-05-22-25/§200">§ 200</a>, <a href="lov/1981-05-22-25/§201">§ 201</a> første ledd, §§ 204, 207, 208, 209 og 213 og kapittel 26 og <a href="lov/1967-02-10/§15">forvaltningsloven § 15</a> annet og tredje ledd gjelder så langt de passer.</article><article class="numberedLegalP" data-numerator="3" id="paragraf-6-nummer-3">(3) Finanstilsynet kan kreve bistand av politiet for å iverksette beslutning om bevissikring.</article><article class="numberedLegalP" data-numerator="4" id="paragraf-6-nummer-4">(4) Dersom det ikke er tid til å avvente rettens beslutning, kan Finanstilsynet kreve at politiet avstenger områder der bevisene kan være, inntil rettens beslutning foreligger.</article><article class="numberedLegalP" data-numerator="5" id="paragraf-6-nummer-5">(5) Departementet kan i forskrift fastsette nærmere regler om bevissikring og behandling av overskuddsinformasjon.</article><article class="changesToParent">Endret ved <a href="lov/2019-12-06-76">lov 6 des 2019 nr. 76</a> (ikr. 20 des 2019 iflg. <a href="forskrift/2019-12-20-1913">res. 20 des 2019 nr. 1913</a>).</article></article><article class="legalArticle" data-lovdata-URL="NL/lov/2015-12-04-95/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Pålegg om retting</span></h2><article class="legalP" id="paragraf-7-ledd-1">Dersom Finanstilsynet har grunn til å anta at noen handler i strid med bestemmelser gitt i eller i medhold av denne loven, eller vedtak fattet med hjemmel i loven, kan Finanstilsynet pålegge vedkommende å rette forholdet.</article><article class="changesToParent">Tilføyd ved <a href="lov/2019-12-06-76">lov 6 des 2019 nr. 76</a> (ikr. 20 des 2019 iflg. <a href="forskrift/2019-12-20-1913">res. 20 des 2019 nr. 1913</a>).</article></article><article class="legalArticle" data-lovdata-URL="NL/lov/2015-12-04-95/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Pålegg om publisering</span></h2><article class="legalP" id="paragraf-8-ledd-1">Finanstilsynet kan gi administrator eller andre som har publisert en referanseverdi, pålegg om å publisere en rettelse til referanseverdien.</article><article class="changesToParent">Tilføyd ved <a href="lov/2019-12-06-76">lov 6 des 2019 nr. 76</a> (ikr. 20 des 2019 iflg. <a href="forskrift/2019-12-20-1913">res. 20 des 2019 nr. 1913</a>).</article></article><article class="legalArticle" data-lovdata-URL="NL/lov/2015-12-04-95/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tvangsmulkt</span></h2><article class="legalP" id="paragraf-9-ledd-1">Ved pålegg etter <a href="lov/2015-12-04-95/§7">§§ 7</a> og <a href="lov/2015-12-04-95/§8">8</a> kan Finanstilsynet fastsette en tvangsmulkt som løper for hver dag som går etter utløpet av fristen som er satt for oppfyllelse av pålegget, inntil pålegget er oppfylt.</article><article class="changesToParent">Tilføyd ved <a href="lov/2019-12-06-76">lov 6 des 2019 nr. 76</a> (ikr. 20 des 2019 iflg. <a href="forskrift/2019-12-20-1913">res. 20 des 2019 nr. 1913</a>).</article></article><article class="legalArticle" data-lovdata-URL="NL/lov/2015-12-04-95/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Forbud mot å ha ledelsesfunksjon</span></h2><article class="numberedLegalP" data-numerator="1" id="paragraf-10-nummer-1">(1) Dersom styremedlemmer, andre tillitsvalgte, oppdragstakere eller ansatte i foretak med tillatelse eller godkjenning av registrering etter denne loven har overtrådt eller medvirket til overtredelse av bestemmelser gitt i eller i medhold av loven her, kan Finanstilsynet fatte vedtak om at vedkommende ikke kan inneha ledelsesfunksjon i administrator som nevnt i <a href="lov/2015-12-04-95/§2">§ 2</a> eller bidragsytere under tilsyn, dersom overtredelsen eller medvirkningen til denne medfører at vedkommende må anses uskikket til å inneha slik ledelsesfunksjon.</article><article class="numberedLegalP" data-numerator="2" id="paragraf-10-nummer-2">(2) Departementet kan fastsette utfyllende forskrifter til bestemmelsen her.</article><article class="changesToParent">Tilføyd ved <a href="lov/2019-12-06-76">lov 6 des 2019 nr. 76</a> (ikr. 20 des 2019 iflg. <a href="forskrift/2019-12-20-1913">res. 20 des 2019 nr. 1913</a>).</article></article><article class="legalArticle" data-lovdata-URL="NL/lov/2015-12-04-95/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Administrativ inndragning</span></h2><article class="numberedLegalP" data-numerator="1" id="paragraf-11-nummer-1">(1) Finanstilsynet kan helt eller delvis inndra vinning som er oppnådd ved overtredelse av bestemmelsene nevnt i referanseverdiforordningen artikkel 42 nr. 1 eller forskrifter gitt til utfylling av disse bestemmelsene.</article><article class="numberedLegalP" data-numerator="2" id="paragraf-11-nummer-2">(2) Inndragningen foretas overfor den som vinningen er tilfalt, også når den som vinningen tilfaller, er en annen enn lovovertrederen.</article><article class="numberedLegalP" data-numerator="3" id="paragraf-11-nummer-3">(3) Når størrelsen på vinningen ikke kan godtgjøres, fastsettes beløpet skjønnsmessig.</article><article class="numberedLegalP" data-numerator="4" id="paragraf-11-nummer-4">(4) Dersom vinningen er tilfalt et selskap som inngår i et konsern, hefter selskapets morselskap og morselskapet i det konsern selskapet er en del av, subsidiært for beløpet.</article><article class="numberedLegalP" data-numerator="5" id="paragraf-11-nummer-5">(5) Beslutning om administrativ inndragning etter paragrafen her anses ikke som enkeltvedtak etter forvaltningsloven. <a href="lov/1967-02-10/kapiv">Forvaltningsloven kapittel IV</a> og V kommer til anvendelse.</article><article class="numberedLegalP" data-numerator="6" id="paragraf-11-nummer-6">(6) Det skal gis en frist for vedtakelse av beslutningen om administrativ inndragning på inntil to måneder.</article><article class="numberedLegalP" data-numerator="7" id="paragraf-11-nummer-7">(7) Dersom beslutningen om administrativ inndragning ikke vedtas, kan Finanstilsynet innen tre måneder etter utløpet av vedtaksfristen reise sak mot vedkommende i den rettskrets der vedkommende kan saksøkes. Saken følger tvistelovens bestemmelser. Megling i forliksrådet er ikke nødvendig.</article><article class="numberedLegalP" data-numerator="8" id="paragraf-11-nummer-8">(8) Det skal gjøres fradrag i kravet om administrativ inndragning for beløp som den ansvarlige ved dom blir pålagt å betale tilbake til den skadelidte. Det samme gjelder hvis vedkommende på forhånd har foretatt slik tilbakebetaling og godtgjør at tilbakebetaling har funnet sted. Dersom dom som nevnt i første punktum avsies etter at vinning er inndratt, og den ansvarlige ikke har midler til å dekke kravet, skal den inndratte vinningen tilbakeføres til skadelidte i den grad det er nødvendig for å betale beløpet som er fastsatt i dommen.</article><article class="numberedLegalP" data-numerator="9" id="paragraf-11-nummer-9">(9) Adgangen for Finanstilsynet til å treffe beslutning om administrativ inndragning foreldes ti år etter at overtredelsen er opphørt. Fristen avbrytes ved at Finanstilsynet gir forhåndsvarsel eller treffer beslutning om administrativ inndragning.</article><article class="numberedLegalP" data-numerator="10" id="paragraf-11-nummer-10">(10) Vedtatt administrativ inndragning er tvangsgrunnlag for utlegg.</article><article class="numberedLegalP" data-numerator="11" id="paragraf-11-nummer-11">(11) Departementet kan i forskrift fastsette nærmere bestemmelser om administrativ inndragning etter bestemmelsene her.</article><article class="changesToParent">Tilføyd ved <a href="lov/2019-12-06-76">lov 6 des 2019 nr. 76</a> (ikr. 20 des 2019 iflg. <a href="forskrift/2019-12-20-1913">res. 20 des 2019 nr. 1913</a>).</article></article><article class="legalArticle" data-lovdata-URL="NL/lov/2015-12-04-95/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Overtredelsesgebyr</span></h2><article class="numberedLegalP" data-numerator="1" id="paragraf-12-nummer-1">(1) Finanstilsynet kan ilegge overtredelsesgebyr ved overtredelse av bestemmelser som nevnt i referanseverdiforordningen artikkel 42 nr. 1 eller forskrifter gitt til utfylling av disse bestemmelsene. Det samme gjelder ved overtredelse av pålegg om å innrette seg etter bestemmelser som nevnt i første punktum eller ved brudd på plikter som følger av enkeltvedtak gitt med hjemmel i disse bestemmelsene. Overtredelsesgebyr kan også ilegges ved manglende etterlevelse av pålegg om opplysningsplikt gitt i medhold av <a href="lov/2015-12-04-95/§4">§§ 4</a> eller <a href="lov/2015-12-04-95/§5">5</a> eller finanstilsynsloven, og ved brudd på vilkår i tillatelse eller godkjenning etter <a href="lov/2015-12-04-95/§2">§ 2</a>.</article><article class="numberedLegalP" data-numerator="2" id="paragraf-12-nummer-2">(2) Fysiske personer kan ilegges overtredelsesgebyr bare for forsettlige eller uaktsomme overtredelser. <a href="lov/1967-02-10/§46">Forvaltningsloven § 46</a> første ledd gjelder for foretak.</article><article class="numberedLegalP" data-numerator="3" id="paragraf-12-nummer-3">(3) For juridiske personer kan det fastsettes overtredelsesgebyr på inntil 10 millioner kroner, eller opptil 10 prosent av den samlede årsomsetningen etter siste godkjente årsregnskap. For et morselskap eller et datterselskap av et morselskap som skal utarbeide konsernregnskap etter direktiv <a href="eu/32013l0034">2013/34/EU</a>, skal den relevante samlede omsetningen være den samlede årsomsetningen, eller tilsvarende inntekt etter relevante regnskapsdirektiver, etter siste godkjente konsernregnskap. For overtredelse av referanseverdiforordningens artikkel 11 nr. 1 bokstav d eller artikkel 11 nr. 4 er grensene henholdsvis 2,5 millioner kroner og 2 prosent av samlet årsomsetning.</article><article class="numberedLegalP" data-numerator="4" id="paragraf-12-nummer-4">(4) For fysiske personer kan det fastsettes overtredelsesgebyr på inntil 5 millioner kroner. For overtredelse av referanseverdiforordningens artikkel 11 nr. 1 bokstav d eller artikkel 11 nr. 4 er grensen 1 million kroner.</article><article class="numberedLegalP" data-numerator="5" id="paragraf-12-nummer-5">(5) Overtredelsesgebyret kan fastsettes til tre ganger oppnådd fortjeneste eller unngått tap som følge av overtredelsen, selv om dette gir høyere gebyr enn utmålingen etter tredje og fjerde ledd.</article><article class="numberedLegalP" data-numerator="6" id="paragraf-12-nummer-6">(6) Adgangen til å ilegge overtredelsesgebyr foreldes fem år etter at overtredelsen er opphørt. Fristen avbrytes ved at Finanstilsynet gir forhåndsvarsel eller fatter vedtak om overtredelsesgebyr.</article><article class="numberedLegalP" data-numerator="7" id="paragraf-12-nummer-7">(7) Departementet kan i forskrift gi nærmere bestemmelser om kvalifisert skyldkrav for å ilegge overtredelsesgebyr. Departementet kan i forskrift gi nærmere regler om renter ved forsinket betaling av overtredelsesgebyr.</article><article class="changesToParent">Tilføyd ved <a href="lov/2019-12-06-76">lov 6 des 2019 nr. 76</a> (ikr. 20 des 2019 iflg. <a href="forskrift/2019-12-20-1913">res. 20 des 2019 nr. 1913</a>).</article></article><article class="legalArticle" data-lovdata-URL="NL/lov/2015-12-04-95/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Momenter ved ileggelse av overtredelsesgebyr</span></h2><article class="legalP" id="paragraf-13-ledd-1">Ved avgjørelsen av om overtredelsesgebyr skal ilegges og ved utmåling av gebyr kan det blant annet tas hensyn til<ol class="defaultList" type="a"><li data-name="a." value="1"><article class="listArticle" id="paragraf-13-ledd-1-punkt-1"><article class="legalP" id="paragraf-13-ledd-1-punkt-1-ledd-1">overtredelsens grovhet og varighet</article></article></li><li data-name="b." value="2"><article class="listArticle" id="paragraf-13-ledd-1-punkt-2"><article class="legalP" id="paragraf-13-ledd-1-punkt-2-ledd-1">graden av skyld hos overtrederen</article></article></li><li data-name="c." value="3"><article class="listArticle" id="paragraf-13-ledd-1-punkt-3"><article class="legalP" id="paragraf-13-ledd-1-punkt-3-ledd-1">overtrederens finansielle styrke, særlig samlet omsetning eller årsinntekt og eiendeler</article></article></li><li data-name="d." value="4"><article class="listArticle" id="paragraf-13-ledd-1-punkt-4"><article class="legalP" id="paragraf-13-ledd-1-punkt-4-ledd-1">oppnådd fortjeneste eller unngått tap</article></article></li><li data-name="e." value="5"><article class="listArticle" id="paragraf-13-ledd-1-punkt-5"><article class="legalP" id="paragraf-13-ledd-1-punkt-5-ledd-1">tap påført tredjeperson som følge av overtredelsen</article></article></li><li data-name="f." value="6"><article class="listArticle" id="paragraf-13-ledd-1-punkt-6"><article class="legalP" id="paragraf-13-ledd-1-punkt-6-ledd-1">vilje til å samarbeide med myndighetene</article></article></li><li data-name="g." value="7"><article class="listArticle" id="paragraf-13-ledd-1-punkt-7"><article class="legalP" id="paragraf-13-ledd-1-punkt-7-ledd-1">tidligere overtredelser</article></article></li></ol></article><article class="changesToParent">Tilføyd ved <a href="lov/2019-12-06-76">lov 6 des 2019 nr. 76</a> (ikr. 20 des 2019 iflg. <a href="forskrift/2019-12-20-1913">res. 20 des 2019 nr. 1913</a>).</article></article><article class="legalArticle" data-lovdata-URL="NL/lov/2015-12-04-95/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h2><article class="numberedLegalP" data-numerator="1" id="paragraf-14-nummer-1">(1) Loven gjelder fra den tid Kongen bestemmer.<sup class="footnotereference" data-footnotereferencevalue="1" data-unique-footnote-counter="1">1</sup> Kongen kan sette i kraft de enkelte bestemmelser til forskjellig tid.</article><article class="numberedLegalP" data-numerator="2" id="paragraf-14-nummer-2">(2) Departementet kan fastsette overgangsregler.</article><article class="changesToParent">Endret ved <a href="lov/2019-12-06-76">lov 6 des 2019 nr. 76</a> (ikr. 20 des 2019 iflg. <a href="forskrift/2019-12-20-1913">res. 20 des 2019 nr. 1913</a>, tidligere § 7).</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Fra 1 jan 2016 iflg. <a href="forskrift/2015-12-04-1399">res. 4 des 2015 nr. 1399</a>.</article></footer></article></main></body></html>