<!DOCTYPE html><html lang="no"><head><title>Lov om Oppgaveregisteret</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-1997-06-06-35</dd><dt class="dokid">DokumentID</dt><dd class="dokid">NL/lov/1997-06-06-35</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="dateInForce">I kraft fra</dt><dd class="dateInForce">1997-11-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2021-01-01</dd><dt class="lastChangedBy">Sist endret ved</dt><dd class="lastChangedBy"><a href="lov/2019-06-21-32">lov/2019-06-21-32</a> fra 2021-01-01</dd><dt class="legalArea">Rettsområde</dt><dd class="legalArea"><ul><li><a href="legal-areas/11" title="Forvaltnings- og kommunalrett">Forvaltnings- og kommunalrett</a> &gt; <a href="legal-areas/11.02" title="Offentlige reguleringer">Offentlige reguleringer</a></li> <li><a href="legal-areas/11" title="Forvaltnings- og kommunalrett">Forvaltnings- og kommunalrett</a> &gt; <a href="legal-areas/11.04" title="Statistikk. Registrering">Statistikk. Registrering</a></li></ul></dd><dt class="lastupdated">Rettet</dt><dd class="lastupdated">2021-09-27 (faglige fotnoter fjernet)</dd><dt class="titleShort">Korttittel</dt><dd class="titleShort">Oppgaveregisterloven – oppgregl</dd><dt class="title">Tittel</dt><dd class="title">Lov om Oppgaveregisteret</dd><dt class="refid">RefID</dt><dd class="refid">lov/1997-06-06-35</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om Oppgaveregisteret</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Organisasjon</a></li><li><a href="#paragraf-3">§ 3. Informasjonsinnhenting unntatt fra lovens virkeområde</a></li><li><a href="#paragraf-4">§ 4. Innsendelsesplikt</a></li><li><a href="#paragraf-5">§ 5. Samordningsplikt</a></li><li><a href="#paragraf-6">§ 6. Unntak fra lovbestemt taushetsplikt</a></li><li><a href="#paragraf-7">§ 7. Retting av feil</a></li><li><a href="#paragraf-8">§ 8. Ikrafttredelse</a></li><li><a href="#paragraf-9">§ 9. Endringer i annen lovgivning</a></li></ul></li></ul></dd></dl></header><main class="documentBody" data-lovdata-URL="NL/lov/1997-06-06-35" id="dokument"><h1>Lov om Oppgaveregisteret</h1><article class="legalArticle" data-lovdata-URL="NL/lov/1997-06-06-35/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Oppgaveregisteret skal sørge for effektiv samordning og utnyttelse av oppgaveplikter som offentlige organer pålegger næringsdrivende. Registeret skal til enhver tid inneholde en oppdatert oversikt over alle slike oppgaveplikter og bidra med informasjon om disse og den samordning som finner sted.</article></article><article class="legalArticle" data-lovdata-URL="NL/lov/1997-06-06-35/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Organisasjon</span></h2><article class="legalP" id="paragraf-2-ledd-1">Kongen har ansvar for etablering, organisering og drift av Oppgaveregisteret. Oppgaveregisteret ledes av en registerfører som utpekes av Kongen.</article><article class="legalP" id="paragraf-2-ledd-2">Departementet kan gi nærmere regler om registerets organisasjon, lokalisering og administrasjon, føring av registeret, samt betaling for registerets tjenester.</article></article><article class="legalArticle" data-lovdata-URL="NL/lov/1997-06-06-35/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Informasjonsinnhenting unntatt fra lovens virkeområde</span></h2><article class="legalP" id="paragraf-3-ledd-1">Kongen kan helt eller delvis unnta offentlige organers informasjonsinnhenting fra bestemmelsene i denne lov.</article></article><article class="legalArticle" data-lovdata-URL="NL/lov/1997-06-06-35/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Innsendelsesplikt</span></h2><article class="legalP" id="paragraf-4-ledd-1">Før nye oppgaveplikter settes i kraft, eller eksisterende oppgaveplikter endres, plikter ethvert offentlig organ å sende melding til Oppgaveregisteret.</article><article class="legalP" id="paragraf-4-ledd-2">Oppgaveplikten kan ikke iverksettes før den er registrert i Oppgaveregisteret.</article><article class="legalP" id="paragraf-4-ledd-3">Kongen kan gi nærmere regler om hvilke opplysninger som skal følge med meldingen etter første ledd og om prosedyrene for behandlingen av disse, herunder bestemmelser om unntak fra iverksettelsesforbudet i andre ledd, samt frister for Oppgaveregisterets behandling av meldingen.</article></article><article class="legalArticle" data-lovdata-URL="NL/lov/1997-06-06-35/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Samordningsplikt</span></h2><article class="legalP" id="paragraf-5-ledd-1">Offentlige organer plikter der det er praktisk mulig å samordne oppgaveplikter når oppgavepliktene egner seg for samordning.</article><article class="legalP" id="paragraf-5-ledd-2">En oppgaveplikt egner seg for samordning når denne inneholder samme opplysning som andre oppgaveplikter og de offentlige organer hver for seg har hjemmel til å innhente disse opplysningene fra de næringsdrivende.</article><article class="legalP" id="paragraf-5-ledd-3">Samordning kan blant annet skje ved at opplysninger overføres fra et offentlig organ til et annet, eller ved at to eller flere offentlige organer går sammen om felles informasjonsinnhenting eller felles tidspunkt for innrapportering.</article><article class="legalP" id="paragraf-5-ledd-4">Ved samordning av oppgaveplikter som skjer uten bistand av Oppgaveregisteret, plikter offentlige organ straks å melde fra til Oppgaveregisteret om slik samordning. Statistisk sentralbyrås virksomhet er ikke omfattet av denne plikten.</article><article class="legalP" id="paragraf-5-ledd-5">Kongen kan gi nærmere regler om hvordan samordning skal skje og gjøre unntak fra samordningsplikten.</article></article><article class="legalArticle" data-lovdata-URL="NL/lov/1997-06-06-35/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Unntak fra lovbestemt taushetsplikt</span></h2><article class="legalP" id="paragraf-6-ledd-1">Når det er fattet endelig beslutning om samordning i henhold til <a href="lov/1997-06-06-35/§5">§ 5</a> første, annet og tredje ledd, kan slik samordning finne sted uten hinder av lovbestemt taushetsplikt.</article><article class="legalP" id="paragraf-6-ledd-2">Unntaket i første ledd omfatter ikke <a href="lov/2019-06-21-32/§8">statistikkloven § 8</a>.</article><article class="changesToParent">Endret ved lov <a href="lov/2019-06-21-32">21 juni 2019 nr. 32</a> (ikr. 1 jan 2021 iflg. res. <a href="forskrift/2020-12-11-2698">11 des 2020 nr. 2698</a>).</article></article><article class="legalArticle" data-lovdata-URL="NL/lov/1997-06-06-35/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Retting av feil</span></h2><article class="legalP" id="paragraf-7-ledd-1">Dersom opplysninger i et offentlig organs register er uriktig ført, eller det på annen måte er gjort feil i forbindelse med registreringen, skal feilen rettes av vedkommende organ uten ugrunnet opphold.</article><article class="legalP" id="paragraf-7-ledd-2">Gjelder feilen en opplysning som er samordnet, skal øvrige registre som er omfattet av samordningen, uten ugrunnet opphold varsles om feilen av det offentlige organet som oppdager feilen.</article></article><article class="legalArticle" data-lovdata-URL="NL/lov/1997-06-06-35/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Denne lov trer i kraft fra den tid Kongen bestemmer.<sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Fra 1 nov 1997 iflg. <a href="forskrift/1997-10-10-1088">res. 10 okt 1997 nr. 1088</a>.</article></footer></article><article class="legalArticle" data-lovdata-URL="NL/lov/1997-06-06-35/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Endringer i annen lovgivning</span></h2><article class="legalP" id="paragraf-9-ledd-1">Fra den tid loven trer i kraft gjøres følgende endringer i andre lover: – – –</article></article></main></body></html>