<!DOCTYPE html><html lang="no"><head><title>Lov om alternativ behandling av sykdom mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2003-06-27-64</dd><dt class="dokid">DokumentID</dt><dd class="dokid">NL/lov/2003-06-27-64</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="dateInForce">I kraft fra</dt><dd class="dateInForce">2004-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2022-07-01</dd><dt class="lastChangedBy">Sist endret ved</dt><dd class="lastChangedBy"><a href="lov/2021-06-18-122">lov/2021-06-18-122</a> fra 2022-07-01</dd><dt class="changesToDocuments">Endrer</dt><dd class="changesToDocuments"><ul><li><a href="lov/1936-06-19-9">lov/1936-06-19-9</a></li></ul></dd><dt class="legalArea">Rettsområde</dt><dd class="legalArea"><ul><li><a href="legal-areas/14" title="Helse- og omsorgsrett">Helse- og omsorgsrett</a> &gt; <a href="legal-areas/14.03" title="Helsepersonell">Helsepersonell</a></li> <li><a href="legal-areas/14" title="Helse- og omsorgsrett">Helse- og omsorgsrett</a> &gt; <a href="legal-areas/14.06" title="Pasientrettigheter">Pasientrettigheter</a></li> <li><a href="legal-areas/14" title="Helse- og omsorgsrett">Helse- og omsorgsrett</a></li></ul></dd><dt class="lastupdated">Rettet</dt><dd class="lastupdated">2021-08-26 (faglige fotnoter fjernet)</dd><dt class="titleShort">Korttittel</dt><dd class="titleShort">Alternativ behandlingsloven – albhl</dd><dt class="title">Tittel</dt><dd class="title">Lov om alternativ behandling av sykdom mv.</dd><dt class="refid">RefID</dt><dd class="refid">lov/2003-06-27-64</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om alternativ behandling av sykdom mv.</a><ul class="tocSubUl"><li><a href="#paragraf-1">§ 1. Lovens formål</a></li><li><a href="#paragraf-2">§ 2. Lovens virkeområde, begreper mv.</a></li><li><a href="#paragraf-3">§ 3. Registerordning</a></li><li><a href="#paragraf-4">§ 4. Taushetsplikt</a></li><li><a href="#paragraf-5">§ 5. Medisinske inngrep eller behandling som kan medføre alvorlig helserisiko</a></li><li><a href="#paragraf-6">§ 6. Behandling av allmennfarlige smittsomme sykdommer</a></li><li><a href="#paragraf-7">§ 7. Behandling av alvorlige sykdommer og lidelser</a></li><li><a href="#paragraf-8">§ 8. Beskyttet tittel og markedsføring</a></li><li><a href="#paragraf-9">§ 9. Straff</a></li><li><a href="#paragraf-10">§ 10. Ikrafttredelse</a></li><li><a href="#paragraf-11">§ 11. Opphevelse av og endring i andre lover</a></li></ul></li></ul></dd></dl></header><main class="documentBody" data-lovdata-URL="NL/lov/2003-06-27-64" id="dokument"><h1>Lov om alternativ behandling av sykdom mv.</h1><article class="legalArticle" data-lovdata-URL="NL/lov/2003-06-27-64/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Lovens formål</span></h2><article class="legalP" id="paragraf-1-ledd-1">Lovens formål er å bidra til sikkerhet for pasienter som søker eller mottar alternativ behandling samt å regulere adgangen til å utøve slik behandling.</article></article><article class="legalArticle" data-lovdata-URL="NL/lov/2003-06-27-64/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Lovens virkeområde, begreper mv.</span></h2><article class="legalP" id="paragraf-2-ledd-1">Loven gjelder den som tilbyr eller utøver alternativ behandling i riket.</article><article class="legalP" id="paragraf-2-ledd-2">Bestemmelser om stedlig virkeområde gitt i medhold av <a href="lov/1999-07-02-64/§2">helsepersonelloven § 2</a> andre og tredje ledd gjelder tilsvarende for <a href="lov/2003-06-27-64/§2">denne lov</a> så langt de passer.</article><article class="legalP" id="paragraf-2-ledd-3">Med alternativ behandling menes helserelatert behandling som utøves utenfor helse- og omsorgstjenesten, og som ikke utøves av autorisert helsepersonell. Behandling som utøves i helse- og omsorgstjenesten eller av autorisert helsepersonell, omfattes likevel av begrepet alternativ behandling når det brukes metoder som i all vesentlighet anvendes utenfor helse- og omsorgstjenesten.</article><article class="legalP" id="paragraf-2-ledd-4">Med helsepersonell menes i denne lov personer som definert i <a href="lov/1999-07-02-64/§3">helsepersonelloven § 3</a>.</article><article class="legalP" id="paragraf-2-ledd-5">Når alternativ behandling utøves i helse- og omsorgstjenesten eller av autorisert helsepersonell, gjelder også helsepersonelloven. Autorisert helsepersonell skal gi informasjon og innsyn i journal tilsvarende det som følger av <a href="lov/1999-07-02-64/§10">helsepersonelloven § 10</a> og § <a href="lov/1999-07-02-64/§41">41</a>, også dersom pasienten ikke har rettigheter etter <a href="lov/1999-07-02-63">pasient- og brukerrettighetsloven</a>.</article><article class="changesToParent">Endret ved lov <a href="lov/2011-06-24-30">24 juni 2011 nr. 30</a> (ikr. 1 jan 2012 iflg. <a href="forskrift/2011-12-16-1252">res. 16 des 2011 nr. 1252</a>).</article></article><article class="legalArticle" data-lovdata-URL="NL/lov/2003-06-27-64/§3" data-name="§3" id="paragraf-3"><h2 class="legalArticleHeader"><span class="legalArticleValue" data-legalArea="11.04">§ 3</span>. <span class="legalArticleTitle">Registerordning</span></h2><article class="legalP" id="paragraf-3-ledd-1">Departementet gir forskrift om en frivillig registerordning for helsepersonell og andre som utøver alternativ behandling. Herunder kan det gis bestemmelser om<ol class="defaultList" type="1"><li data-name="1." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">gebyr ved registrering og</article></article></li><li data-name="2." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">årlig avgift for opprettholdelse av registreringen.</article></article></li></ol></article></article><article class="legalArticle" data-lovdata-URL="NL/lov/2003-06-27-64/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Taushetsplikt</span></h2><article class="legalP" id="paragraf-4-ledd-1">Bestemmelsene om taushetsplikt i <a href="lov/1999-07-02-64/§21">helsepersonelloven §§ 21</a> til <a href="lov/1999-07-02-64/§25">25</a> gjelder tilsvarende for andre enn helsepersonell som utøver alternativ behandling, så langt de passer.</article></article><article class="legalArticle" data-lovdata-URL="NL/lov/2003-06-27-64/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Medisinske inngrep eller behandling som kan medføre alvorlig helserisiko</span></h2><article class="legalP" id="paragraf-5-ledd-1">Medisinske inngrep eller behandling som kan medføre alvorlig helserisiko for pasienter, skal kun utøves av helsepersonell.</article><article class="legalP" id="paragraf-5-ledd-2">Departementet kan ved forskrift bestemme det nærmere innholdet i første ledd.</article></article><article class="legalArticle" data-lovdata-URL="NL/lov/2003-06-27-64/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Behandling av allmennfarlige smittsomme sykdommer</span></h2><article class="legalP" id="paragraf-6-ledd-1">Behandling av sykdom som i henhold til <a href="lov/1994-08-05-55/§1-3">lov om vern mot smittsomme sykdommer § 1-3</a> er å anse som allmennfarlig smittsom sykdom, skal kun utøves av helsepersonell.</article><article class="legalP" id="paragraf-6-ledd-2">Andre enn helsepersonell kan likevel utøve behandling som utelukkende har til hensikt å lindre eller dempe symptomer på eller følger av sykdommen eller bivirkninger av gitt behandling, eller som har som formål å styrke kroppens immunforsvar eller evne til selvhelbredelse.</article><article class="legalP" id="paragraf-6-ledd-3">Departementet kan ved forskrift gi nærmere bestemmelser om behandling etter andre ledd.</article></article><article class="legalArticle" data-lovdata-URL="NL/lov/2003-06-27-64/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Behandling av alvorlige sykdommer og lidelser</span></h2><article class="legalP" id="paragraf-7-ledd-1">Behandling av andre alvorlige sykdommer og lidelser enn dem som omfattes av <a href="lov/2003-06-27-64/§6">§ 6</a>, skal heller ikke utøves av andre enn helsepersonell.</article><article class="legalP" id="paragraf-7-ledd-2">Andre enn helsepersonell kan likevel utøve behandling som utelukkende har til hensikt å lindre eller dempe symptomer på eller følger av sykdommen eller lidelsen eller bivirkninger av gitt behandling, eller som har som formål å styrke kroppens immunforsvar eller evne til selvhelbredelse.</article><article class="legalP" id="paragraf-7-ledd-3">Bestemmelsen i første ledd gjelder ikke dersom behandlingen skjer i samarbeid eller samforståelse med pasientens lege, og pasienten har samtykkekompetanse etter <a href="lov/1999-07-02-63/§4-3">pasient- og brukerrettighetsloven § 4-3</a> første og andre ledd. Det samme gjelder for andre pasienter dersom helse- og omsorgstjenesten ikke har helbredende eller lindrende behandling å tilby pasienten. Samtykkebestemmelsene i <a href="lov/1999-07-02-63/§4-4">pasient- og brukerrettighetsloven §§ 4-4</a>, <a href="lov/1999-07-02-63/§4-5">4-5</a> og <a href="lov/1999-07-02-63/§4-7">4-7</a> gjelder tilsvarende så langt de passer.</article><article class="legalP" id="paragraf-7-ledd-4">Departementet kan ved forskrift gi nærmere bestemmelser om hvilke sykdommer og lidelser som omfattes av første ledd, og om behandling etter andre og tredje ledd.</article><article class="changesToParent">Endret ved lover <a href="lov/2011-06-24-30">24 juni 2011 nr. 30</a> (ikr. 1 jan 2012 iflg. <a href="forskrift/2011-12-16-1252">res. 16 des 2011 nr. 1252</a>), <a href="lov/2010-03-26-9">26 mars 2010 nr. 9</a> (ikr. 1 juli 2013 iflg. <a href="forskrift/2013-04-05-338">res. 5 apr 2013 nr. 338</a>) som endret ved lov <a href="lov/2013-04-05-12">5 apr 2013 nr. 12</a>, <a href="lov/2018-06-22-76">22 juni 2018 nr. 76</a>. <strong>Endres</strong> ved lov <a href="lov/2025-06-20-67">20 juni 2025 nr. 67</a> (i kraft 1 juni 2026 iflg. <a href="forskrift/2025-06-20-1109">res. 20 juni 2025 nr. 1109</a>).</article></article><article class="legalArticle" data-lovdata-URL="NL/lov/2003-06-27-64/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Beskyttet tittel og markedsføring</span></h2><article class="legalP" id="paragraf-8-ledd-1">Bare den som har autorisasjon, lisens eller spesialistgodkjenning etter <a href="lov/1999-07-02-64/§48a">helsepersonelloven §§ 48 a</a> til <a href="lov/1999-07-02-64/§51">51</a>, har rett til å benytte slik yrkesbetegnelse som kjennetegner vedkommende gruppe helsepersonell.</article><article class="legalP" id="paragraf-8-ledd-2">Personell som har rett til å utøve yrke som helsepersonell midlertidig i Norge uten norsk autorisasjon, lisens eller spesialistgodkjenning, kan benytte den yrkesbetegnelsen de benytter i det landet de er etablert, på en slik måte at tittelen ikke forveksles med tilsvarende norsk tittel. Personell som har rett til å utøve yrke som lege, legespesialist, tannlege, tannlegespesialist, sykepleier, jordmor eller provisorfarmasøyt midlertidig i Norge uten norsk autorisasjon, lisens eller spesialistgodkjenning, kan bruke norsk yrkesbetegnelse.</article><article class="legalP" id="paragraf-8-ledd-3">Rett til å bruke norsk tittel har også annet personell som har rett til å utøve yrke som helsepersonell midlertidig i Norge uten norsk autorisasjon, lisens eller spesialistgodkjenning, dersom norsk autorisasjonsmyndighet har kontrollert vedkommendes yrkeskvalifikasjoner.</article><article class="legalP" id="paragraf-8-ledd-4">Bare den som er registrert som utøver av alternativ behandling i register opprettet i medhold av <a href="lov/2003-06-27-64/§3">denne lov § 3</a>, har rett til å benytte betegnelsen registrert i tilknytning til sin yrkesbetegnelse som alternativ behandler.</article><article class="legalP" id="paragraf-8-ledd-5">Ingen må uriktig benytte titler eller markedsføre virksomhet på en slik måte at det kan gis inntrykk av at vedkommende har autorisasjon, lisens eller spesialistgodkjenning etter helsepersonelloven, jf. første ledd, eller er registrert utøver av alternativ behandling, jf. andre ledd.</article><article class="legalP" id="paragraf-8-ledd-6">Den som tilbyr alternativ behandling, kan i sin markedsføring kun gi en nøktern og saklig beskrivelse av virksomhetens art.</article><article class="legalP" id="paragraf-8-ledd-7">Departementet kan ved forskrift gi nærmere bestemmelser om markedsføring.</article><article class="changesToParent">Endret ved lover <a href="lov/2008-05-09-33">9 mai 2008 nr. 33</a> (ikr. 1 nov 2008 iflg. <a href="forskrift/2008-10-17-1125">res. 17 okt 2008 nr. 1125</a>), <a href="lov/2015-06-19-59">19 juni 2015 nr. 59</a> (ikr. 1 juli 2015 iflg. <a href="forskrift/2015-06-19-678">res. 19 juni 2015 nr. 678</a>).</article></article><article class="legalArticle" data-lovdata-URL="NL/lov/2003-06-27-64/§9" data-name="§9" id="paragraf-9"><h2 class="legalArticleHeader"><span class="legalArticleValue" data-legalArea="31.16">§ 9</span>. <span class="legalArticleTitle">Straff</span></h2><article class="legalP" id="paragraf-9-ledd-1">Den som forsettlig eller grovt uaktsomt overtrer bestemmelser i loven eller i medhold av den, straffes med bøter eller fengsel i inntil tre måneder.</article><article class="legalP" id="paragraf-9-ledd-2">Den som ikke er helsepersonell, og som ved medisinske inngrep eller behandling forsettlig eller uaktsomt utsetter noens liv eller helbred for alvorlig fare, enten ved selve behandlingen eller ved at pasienten på grunn av behandlingen unnlater å søke kyndig hjelp, straffes med bøter eller fengsel i inntil tre måneder.</article><article class="legalP" id="paragraf-9-ledd-3">Ved særdeles skjerpende omstendigheter kan fengsel i inntil 2 år anvendes. Ved vurderingen av om slike omstendigheter foreligger, skal det særlig legges vekt på om handlingen har medført døden eller alvorlig helseskade, om den har vært særlig smertefull eller psykisk belastende, og om den skyldige tidligere er straffet etter paragrafen her.</article><article class="legalP" id="paragraf-9-ledd-4">Det fritar ikke for straff etter første og andre ledd at vedkommende ikke forsto eller burde ha forstått faren eller sykdommens art.</article><article class="changesToParent">Endret ved lover <a href="lov/2015-06-19-65">19 juni 2015 nr. 65</a> (ikr. 1 okt 2015), <a href="lov/2021-06-18-122">18 juni 2021 nr. 122</a> (i kraft 1 juli 2022 iflg. <a href="forskrift/2022-04-08-570">res. 8 april 2022 nr. 570</a>).</article></article><article class="legalArticle" data-lovdata-URL="NL/lov/2003-06-27-64/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Loven trer i kraft fra den tid Kongen bestemmer.<sup class="footnotereference" data-footnotereferencevalue="1" data-unique-footnote-counter="1">1</sup> Kongen kan bestemme at de enkelte bestemmelsene i loven skal tre i kraft til forskjellig tid.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Fra 1 jan 2004 iflg. <a href="forskrift/2003-12-12-1473">res. 12 des 2003 nr. 1473</a>.</article></footer></article><article class="legalArticle" data-lovdata-URL="NL/lov/2003-06-27-64/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Opphevelse av og endring i andre lover</span></h2><article class="legalP" id="paragraf-11-ledd-1">Fra den tid loven trer i kraft oppheves <a href="lov/1936-06-19-9">lov 19. juni 1936 nr. 9</a> om innskrenkning i adgangen for den som ikke er helsepersonell til å ta syke i kur.</article><article class="defaultP">– – –</article></article></main></body></html>