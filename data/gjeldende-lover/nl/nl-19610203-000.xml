<!DOCTYPE html><html lang="no"><head><title>Lov om ansvar for skade som motorvogner gjer (bilansvarslova)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-1961-02-03</dd><dt class="dokid">DokumentID</dt><dd class="dokid">NL/lov/1961-02-03</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="dateInForce">I kraft fra</dt><dd class="dateInForce">1961-06-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2022-07-01</dd><dt class="lastChangedBy">Sist endret ved</dt><dd class="lastChangedBy"><a href="lov/2022-02-18-5">lov/2022-02-18-5</a> fra 2022-07-01</dd><dt class="legalArea">Rettsområde</dt><dd class="legalArea"><ul><li><a href="legal-areas/05" title="Erstatnings- og forsikringsrett">Erstatnings- og forsikringsrett</a> &gt; <a href="legal-areas/05.01" title="Ansvarsforsikringer">Ansvarsforsikringer</a></li> <li><a href="legal-areas/05" title="Erstatnings- og forsikringsrett">Erstatnings- og forsikringsrett</a> &gt; <a href="legal-areas/05.06" title="Skadeserstatning">Skadeserstatning</a></li> <li><a href="legal-areas/33" title="Transport og kommunikasjoner">Transport og kommunikasjoner</a> &gt; <a href="legal-areas/33.07" title="Veitrafikk">Veitrafikk</a></li></ul></dd><dt class="lastupdated">Rettet</dt><dd class="lastupdated">2022-02-24 (tegnsetting i lister tilpasset universell utforming)</dd><dt class="eeaReferences">EØS-henvisning</dt><dd class="eeaReferences"><a href="avtale/avt-1992-05-02-1-v9">EØS-avtalen vedlegg IX</a> <br />nr. 8 (direktiv <a href="eu/32009l0103">2009/103/EF</a>)</dd><dt class="titleShort">Korttittel</dt><dd class="titleShort">Bilansvarslova – bal</dd><dt class="title">Tittel</dt><dd class="title">Lov om ansvar for skade som motorvogner gjer (bilansvarslova)</dd><dt class="miscInformation">Annet om dokumentet</dt><dd class="miscInformation">Overskriften endra med lov <a href="lov/2001-06-15-61">15 juni 2001 nr. 61</a> (korttittel tilføyd) (ikr. 16 juni 2001, etter <a href="forskrift/2001-06-15-691">res. 15 juni 2001 nr. 691</a>). – Jf. lov <a href="lov/1965-06-18-4">18 juni 1965 nr. 4</a>, <a href="lov/1997-02-28-19/§23-7">ftrl. § 23-7</a> og <a href="forskrift/1990-12-21-1035">res. 21 des 1990 nr. 1035</a>.</dd><dt class="refid">RefID</dt><dd class="refid">lov/1961-02-03</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om ansvar for skade som motorvogner gjer (bilansvarslova)</a><ul class="tocSubUl"><li><a href="#kapittel-1" data-child-interval="§§ 1 – 3">Kapitel I. Kva lova gjeld. Definisjon.</a><ul class="tocSubUl"><li><a href="#kapittel-1-paragraf-1">§ 1. (kva lova gjeld).</a></li><li><a href="#kapittel-1-paragraf-2">§ 2. (skade som ikkje går inn under lova)</a></li><li><a href="#kapittel-1-paragraf-3">§ 3. (kva det er meint med motorvogn).</a></li></ul></li><li><a href="#kapittel-2" data-child-interval="§§ 4 – 10 a">Kapitel II. Skadebot som trafikktrygdaren skal svara.</a><ul class="tocSubUl"><li><a href="#kapittel-2-paragraf-1">§ 4. (grunnlaget for skadebot).</a></li><li><a href="#kapittel-2-paragraf-2">§ 5. (skade som ikkje kan krevjast bøtt)</a></li><li><a href="#kapittel-2-paragraf-3">§ 6. (korleis skadebota vert fastsett).</a></li><li><a href="#kapittel-2-paragraf-4">§ 7. (når skadelidaren har medverka til skaden).</a></li><li><a href="#kapittel-2-paragraf-5">§ 8. (samanstøyt og anna).</a></li><li><a href="#kapittel-2-paragraf-6">§ 9. (ansvarsgrense ved skade på eige)</a></li><li><a href="#kapittel-2-paragraf-7">§ 10. (motorvogn som ikkje er trygda eller ikkje kjend)</a></li><li><a href="#kapittel-2-paragraf-8">§ 10 a. (skadebot ved insolvens m.m.)</a></li></ul></li><li><a href="#kapittel-3" data-child-interval="§§ 11 – 14">Kapitel III. Eige ansvar. Attsøkjingsrett.</a><ul class="tocSubUl"><li><a href="#kapittel-3-paragraf-1">§ 11. (ansvar for eigar, brukar, m.m.).</a></li><li><a href="#kapittel-3-paragraf-2">§ 12. (attsøkjingsrett for trygdaren)</a></li><li><a href="#kapittel-3-paragraf-3">§ 13. (attsøkjingsrett når motorvogna skulle vore trygda, men ikkje er det).</a></li><li><a href="#kapittel-3-paragraf-4">§ 14. (Oppheva)</a></li></ul></li><li><a href="#kapittel-4" data-child-interval="§§ 15 – 19">Kapitel IV. Trafikktrygding.</a><ul class="tocSubUl"><li><a href="#kapittel-4-paragraf-1">§ 15. (motorvogner skal vera trygda)</a></li><li><a href="#kapittel-4-paragraf-2">§ 16. (kven som ikkje treng om å trygda seg).</a></li><li><a href="#kapittel-4-paragraf-3">§ 17. (føresegner om trygding mv.)</a></li><li><a href="#kapittel-4-paragraf-4">§ 17 a. (gebyr til Trafikkforsikringsforeningen)</a></li><li><a href="#kapittel-4-paragraf-5">§ 18. (innsøkjing av trygdepremi og eigen vågnadssum).</a></li><li><a href="#kapittel-4-paragraf-6">§ 19. (når ein trygdeavtale held opp å gjelda og ymist anna; samhøve med trygdeavtalelova).</a></li></ul></li><li><a href="#kapittel-5" data-child-interval="§§ 20 – 22">Kapitel V. Straffer. Administrative sanksjonar. Kva tid lova tek til å gjelda og om brigde i andre lover.</a><ul class="tocSubUl"><li><a href="#kapittel-5-paragraf-1">§ 20. (straffer)</a></li><li><a href="#kapittel-5-paragraf-2">§ 21. (administrative sanksjonar).</a></li><li><a href="#kapittel-5-paragraf-3">§ 22. (kva tid lova tek til å gjelda).</a></li></ul></li></ul></li></ul></dd></dl></header><main class="documentBody" data-lovdata-URL="NL/lov/1961-02-03" id="dokument"><h1>Lov om ansvar for skade som motorvogner gjer (bilansvarslova)</h1><section class="section" data-name="kapI" id="kapittel-1" data-lovdata-URL="NL/lov/1961-02-03/KAPITTEL_1"><h2>Kapitel I. Kva lova gjeld. Definisjon.</h2><article class="legalArticle" data-lovdata-URL="NL/lov/1961-02-03/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">(kva lova gjeld).</span></h3><article class="legalP" id="kapittel-1-paragraf-1-ledd-1">Denne lova gjeld skadebot for skade som motorvogner gjer på folk eller eige og likeins trygding mot slik skade.</article></article><article class="legalArticle" data-lovdata-URL="NL/lov/1961-02-03/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">(skade som ikkje går inn under lova)</span></h3><article class="legalP" id="kapittel-1-paragraf-2-ledd-1">Ein skade går ikkje inn under lova i tilfelle då skaden<ol class="defaultList" type="a"><li data-name="a." value="1"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">kjem av at motorvogna vert nytta til anna enn køyredoning, eller</article></article></li><li data-name="b." value="2"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">er gjord medan vogna er forsvarleg fråsegsett utanfor gate, veg eller annan stad der ålmenta kan ferdast, eller</article></article></li><li data-name="c." value="3"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1">er gjord medan vogna er med i organisert trenings- eller konkurransekøyring på lukka bane eller anna avsperra område, og det er teikna forsikring i samsvar med reglane som gjeld for slik køyring, eller</article></article></li><li data-name="d." value="4"><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1">er atomskade som går inn under <a href="lov/1972-05-12-28/kapiii">lov om atomenergivirksomhet, kapittel III</a> om erstatning og forsikring.</article></article></li></ol></article><article class="changesToParent">Endra med lover <a href="lov/1972-05-12-28">12 mai 1972 nr. 28</a>, <a href="lov/2020-05-26-46">26 mai 2020 nr. 46</a> (ikr. 1 jan 2021 iflg. <a href="forskrift/2020-05-26-1054">res. 26 mai 2020 nr. 1054</a>).</article></article><article class="legalArticle" data-lovdata-URL="NL/lov/1961-02-03/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">(kva det er meint med motorvogn).</span></h3><article class="legalP" id="kapittel-1-paragraf-3-ledd-1">Med motorvogn er i denne lova meint køyretøy som vert drive med motor og er laga eller esla til å køyrast på bakken, såleis og trådbuss (trolleybuss), men ikkje køyretøy som går på skjener.</article><article class="legalP" id="kapittel-1-paragraf-3-ledd-2">Eit luftfartøy eller luftputefartøy er ikkje motorvogn, og det er heller ikkje køyretøy som er så laga at det einast kan styrast av folk til fots.</article><article class="legalP" id="kapittel-1-paragraf-3-ledd-3">Tilhengjar og anna vedheng til ei motorvogn vert rekna for ein part av vogna når dei vert køyrde i samband med vogna eller er fest til henne i anna høve. Gjer eller får ein tilhengjar skade i andre tilfelle, vert han halden for serskild motorvogn såframt han er registrert etter <a href="lov/1965-06-18-4">vegtrafikklova</a> eller skal vera registrert eller ha eigne kjennemerke.</article><article class="legalP" id="kapittel-1-paragraf-3-ledd-4">Kongen kan fastsetja at inkje eller berre sumt av lova skal gjelda for serskilt nemnde motorvogner når han meiner at vognene sjølve eller bruken av dei, er til serleg liten fare i vegferdsla. Reglane i <a href="lov/1961-02-03/§8">§ 8</a> om samanstøyt og anna gjeld likevel skade som råker slik vogn eller folk eller gods i henne.</article><article class="changesToParent">Endra med lov <a href="lov/1973-05-25-26">25 mai 1973 nr. 26</a>.</article></article></section><section class="section" data-name="kapII" id="kapittel-2" data-lovdata-URL="NL/lov/1961-02-03/KAPITTEL_2"><h2>Kapitel II. Skadebot som trafikktrygdaren skal svara.</h2><article class="legalArticle" data-lovdata-URL="NL/lov/1961-02-03/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">(grunnlaget for skadebot).</span></h3><article class="legalP" id="kapittel-2-paragraf-1-ledd-1">Gjer ei motorvogn skade, har skadelidaren krav på skadebot hjå det trygdelaget som vogna er trygda i etter kapitel IV, endå om ingen er skuld i skaden. Oppreising for ikkje økonomisk skade fell likevel berre inn under trygdelaget sitt ansvar når skadevaldaren fyller vilkåra for ansvar etter <a href="lov/1969-06-13-26">lov 13. juni 1969 nr. 26</a> om skadeserstatning <a href="lov/1969-06-13-26/§3-5">§ 3-5</a>.</article><article class="changesToParent">Endra med lov <a href="lov/2009-06-05-34">5 juni 2009 nr. 34</a> (ikr. 1 juli 2009 iflg. <a href="forskrift/2009-06-05-597">res. 5 juni 2009 nr. 597</a>).</article></article><article class="legalArticle" data-lovdata-URL="NL/lov/1961-02-03/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>.<sup class="footnotereference" data-footnotereferencevalue="1" data-unique-footnote-counter="1">1</sup> <span class="legalArticleTitle">(skade som ikkje kan krevjast bøtt)</span></h3><article class="legalP" id="kapittel-2-paragraf-2-ledd-1">Ein kan ikkje krevja skadebot etter lova her for skade på motorvogna sjølv med tilhøyrsle, og heller ikkje for skade på gods som vert ført med vogna, frårekna gangklede og andre vanlege eigne bruksting som folk har på seg eller med seg på køyreturen som ferdagods, og som vert skadde i samband med at folk eller ei vogn får skade.</article><article class="legalP" id="kapittel-2-paragraf-2-ledd-2">Ein kan heller ikkje krevja skadebot etter lova her for skade som nokon får på eiget sitt medan han køyrer motorvogna eller tilhengjaren eller anna vedheng til dei, frårekna gangklede og andre vanlege eigne bruksting som folk har på seg eller med seg på køyreturen som ferdagods, og som vert skadde i samband med at folk eller ei vogn får skade.</article><article class="changesToParent">Endra med lover <a href="lov/1973-05-25-26">25 mai 1973 nr. 26</a>, <a href="lov/1985-06-21-81">21 juni 1985 nr. 81</a>, <a href="lov/1992-11-27-113">27 nov 1992 nr. 113</a> (ikr. 1 jan 1994), <a href="lov/2020-05-26-46">26 mai 2020 nr. 46</a> (ikr. 1 jan 2021 iflg. <a href="forskrift/2020-05-26-1054">res. 26 mai 2020 nr. 1054</a>).</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. <a href="avtale/avt-1992-05-02-1-v9">EØS-avtalen vedlegg IX</a> nr. 8 (direktiv <a href="eu/32009l0103">2009/103</a> art. 12 og 13).</article></footer></article><article class="legalArticle" data-lovdata-URL="NL/lov/1961-02-03/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">(korleis skadebota vert fastsett).</span></h3><article class="legalP" id="kapittel-2-paragraf-3-ledd-1">Skadebota vert fastsett etter vanlege skadebotreglar når ikkje anna er sagt.</article><article class="legalP" id="kapittel-2-paragraf-3-ledd-2">Attåt skadebot skal det og svarast rente etter <a href="lov/1976-12-17-100/§3">lov om renter ved forsinket betaling m.m. § 3</a>. Melding om skaden til trygdelaget vert rekna som påkrav, jf. likevel <a href="lov/1969-06-13-26/§3-2a">skadeserstatningsloven § 3-2 a</a> ellevte ledd om renter ved inntektstaperstatning til barn.</article><article class="changesToParent">Endra med lover <a href="lov/1973-05-25-26">25 mai 1973 nr. 26</a>, <a href="lov/1976-12-17-100">17 des 1976 nr. 100</a>, <a href="lov/2009-06-05-34">5 juni 2009 nr. 34</a> (ikr. 1 juli 2009 iflg. <a href="forskrift/2009-06-05-597">res. 5 juni 2009 nr. 597</a>), <a href="lov/2015-12-18-124">18 des 2015 nr. 124</a> (ikr. 1 mars 2018 iflg. <a href="forskrift/2018-02-16-235">res. 16 feb 2018 nr. 235</a>).</article></article><article class="legalArticle" data-lovdata-URL="NL/lov/1961-02-03/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">(når skadelidaren har medverka til skaden).</span></h3><article class="legalP" id="kapittel-2-paragraf-4-ledd-1">Har skadelidaren medverka til skaden med vilje eller i aktløyse, kan retten minka skadebotkravet eller lata det falla heilt bort, så nær som når skadelidaren kan leggjast berre lite til last. Avgjerda skal retta seg etter åtferda på kvar side og tilhøva elles.</article><article class="legalP" id="kapittel-2-paragraf-4-ledd-2">Gjer ei motorvogn skade medan ho står still og skaden ikkje vert gjord medan vogna vert sett i gang eller stogga, kan retten minka skadebotkravet eller lata det falla heilt bort, jamvel når skadelidaren kan leggjast berre lite til last.</article><article class="legalP" id="kapittel-2-paragraf-4-ledd-3">Skadelidaren kan ikkje få skadebot utan at særlege grunnar er for det, dersom han av fri vilje køyrde eller let seg køyre i den vogna som gjorde skaden endå han visste<sup class="footnotereference" data-footnotereferencevalue="1" data-unique-footnote-counter="1">1</sup> at vogna var fråvend rette innehavaren med brotsverk.</article><article class="legalP" id="kapittel-2-paragraf-4-ledd-4">Skadeliden vognførar som køyrde den vogna som gjorde skaden, kan ikkje få skadebot utan at særlege grunnar er for det dersom han visste eller måtte vita at<ol class="defaultList" type="a"><li data-name="a." value="1"><article class="listArticle" id="kapittel-2-paragraf-4-ledd-4-punkt-1"><article class="legalP" id="kapittel-2-paragraf-4-ledd-4-punkt-1-ledd-1">vogna vart nytta i samband med eit brotsverk, eller</article></article></li><li data-name="b." value="2"><article class="listArticle" id="kapittel-2-paragraf-4-ledd-4-punkt-2"><article class="legalP" id="kapittel-2-paragraf-4-ledd-4-punkt-2-ledd-1">han var påverka av alkohol eller andre rusande eller døyvande råder. Særregelen her gjeld likevel ikkje i den mon ein må leggja til grunn at skaden ville ha skjedd jamvel om vognføraren ikkje hadde vore påverka som nemnd. Hadde vognføraren større alkoholkonsentrasjon i blodet enn 0,5 promille eller ei alkoholmengd i kroppen som kan føre til så stor alkoholkonsentrasjon i blodet, eller større alkoholkonsentrasjon i utandingslufta enn 0,25 milligram per liter luft, vert han i alle tilfelle rekna for påverka av alkohol i høve til regelen her.</article></article></li></ol></article><article class="changesToParent">Endra med lover <a href="lov/1985-06-21-81">21 juni 1985 nr. 81</a>, <a href="lov/1992-11-27-113">27 nov 1992 nr. 113</a> (ikr. 1 jan 1994), <a href="lov/2000-09-22-79">22 sep 2000 nr. 79</a> (ikr. 1 jan 2001 iflg. <a href="forskrift/2000-09-22-959">res. 22 sep 2000 nr. 959</a>), <a href="lov/2001-06-15-61">15 juni 2001 nr. 61</a> (ikr. 16 juni 2001 iflg. <a href="forskrift/2001-06-15-691">res. 15 juni 2001 nr. 691</a>).</article><footer class="footnotes"><article class="footnote" data-name="1" data-unique-footnote-counter="2"><span class="footnoteLabel">1</span> Jf. <a href="avtale/avt-1992-05-02-1-v9">EØS-avtalen vedlegg IX</a> nr. 8 (dir <a href="eu/32009l0103">2009/103</a> art. 13 nr. 1 (2)).</article></footer></article><article class="legalArticle" data-lovdata-URL="NL/lov/1961-02-03/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">(samanstøyt og anna).</span></h3><article class="legalP" id="kapittel-2-paragraf-5-ledd-1">Skade som ei motorvogn gjer på ei anna motorvogn eller ei skjenegangsvogn eller på folk eller gods i slike vogner, går inn under trafikktrygdinga åt vogna berre når skaden kjem av<ol class="defaultList" type="a"><li data-name="a." value="1"><article class="listArticle" id="kapittel-2-paragraf-5-ledd-1-punkt-1"><article class="legalP" id="kapittel-2-paragraf-5-ledd-1-punkt-1-ledd-1">at eigaren, brukaren eller køyraren eller nokon annan som var med i vogna, ikkje bar seg forsvarleg åt, eller</article></article></li><li data-name="b." value="2"><article class="listArticle" id="kapittel-2-paragraf-5-ledd-1-punkt-2"><article class="legalP" id="kapittel-2-paragraf-5-ledd-1-punkt-2-ledd-1">at vogna ikkje var i orden eller svikta, eller</article></article></li><li data-name="c." value="3"><article class="listArticle" id="kapittel-2-paragraf-5-ledd-1-punkt-3"><article class="legalP" id="kapittel-2-paragraf-5-ledd-1-punkt-3-ledd-1">at vogna elles vart køyrd, fråsegsett eller handsama slik at ho kom i strid med gjeldande trafikkreglar.</article></article></li></ol></article><article class="legalP" id="kapittel-2-paragraf-5-ledd-2">Var det på skadelidar-sida òg, slike omstende som er nemnde i fyrste leden, avgjer retten om det skal svarast skadebot etter fyrste leden og då kor stor summen skal vera. Avgjerda skal retta seg etter åtferda på kvar side og tilhøva elles.</article><article class="changesToParent">Endra med lov <a href="lov/1985-06-21-81">21 juni 1985 nr. 81</a>.</article></article><article class="legalArticle" data-lovdata-URL="NL/lov/1961-02-03/§9" data-name="§9" id="kapittel-2-paragraf-6"><h3 class="legalArticleHeader"><span class="legalArticleValue">§ 9</span>.<sup class="footnotereference" data-footnotereferencevalue="1" data-unique-footnote-counter="1">1</sup> <span class="legalArticleTitle">(ansvarsgrense ved skade på eige)</span></h3><article class="legalP" id="kapittel-2-paragraf-6-ledd-1">Når eige vert skadd, kan skadebota vera opptil 100&#xa0;000&#xa0;000<sup class="footnotereference" data-footnotereferencevalue="2" data-unique-footnote-counter="4">2</sup> kroner for det som vert skadd i same hending. Var det meir enn ei vogn som gjorde skaden, hefter dei som har ansvaret for kvar vogn, for heile summen.</article><article class="legalP" id="kapittel-2-paragraf-6-ledd-2">Er skaden på eiget større enn 100&#xa0;000&#xa0;000<sup class="footnotereference" data-footnotereferencevalue="2" data-unique-footnote-counter="4">2</sup> kroner, og meir enn éin har lide skade, vert summen bytt mellom dei etter storleiken på kvart skadebotkrav. Krav om skadebot må setjast fram til trygdeverket eller, om så er, staten eller den kommunen eller kommunale institusjonen som det gjeld, jf. § 16, seinast ein månad etter skaden vart gjord. Skadelidar som set fram kravet sitt etter den tid og etter at skadebota til andre skadelidarar er utreidd, kan krevja sitt berre av det som står att av ansvarssummen (trygdesummen).</article><article class="legalP" id="kapittel-2-paragraf-6-ledd-3">Attåt skadebot som nemnd i paragrafen her, skal det svarast rente etter § 6 og sakskostnad.</article><article class="changesToParent">Endra med lover <a href="lov/1973-05-25-26">25 mai 1973 nr. 26</a>, <a href="lov/1976-12-17-100">17 des 1976 nr. 100</a>, <a href="lov/1985-06-21-81">21 juni 1985 nr. 81</a>, <a href="lov/2007-06-08-19">8 juni 2007 nr. 19</a> (ikr. 11 juni 2007, men sjå endringslovas <a href="lov/2007-06-08-19/kapii">del II</a>), <a href="lov/2020-05-26-46">26 mai 2020 nr. 46</a> (ikr. 1 jan 2021 iflg. <a href="forskrift/2020-05-26-1054">res. 26 mai 2020 nr. 1054</a>).</article><footer class="footnotes"><article class="footnote" data-name="1" data-unique-footnote-counter="3"><span class="footnoteLabel">1</span> Jf. <a href="avtale/avt-1992-05-02-1-v9">EØS-avtalen vedlegg IX</a> nr. 8 (direktiv <a href="eu/32009l0103">2009/103</a> art. 9).</article><article class="footnote" data-name="2" data-unique-footnote-counter="4"><span class="footnoteLabel">2</span> Etter <a href="lov/2007-06-08-19">lov 8 juni 2007 nr. 19</a>, II, gjeld dette beløpet frå 1 jan 2008. Frå 11 juni 2007 til og med 31 des 2007 var beløpet 2.000.000 kroner.</article></footer></article><article class="legalArticle" data-lovdata-URL="NL/lov/1961-02-03/§10" data-name="§10" id="kapittel-2-paragraf-7"><h3 class="legalArticleHeader"><span class="legalArticleValue">§ 10</span>.<sup class="footnotereference" data-footnotereferencevalue="1" data-unique-footnote-counter="1">1</sup> <span class="legalArticleTitle">(motorvogn som ikkje er trygda eller ikkje kjend)</span></h3><article class="legalP" id="kapittel-2-paragraf-7-ledd-1">Når ei motorvogn som skulle vore trygda, men ikkje er det, gjer skade på folk eller eige, skal dei trygdelaga som er godkjende eller registrerte etter § 17 bokstav a<sup class="footnotereference" data-footnotereferencevalue="2" data-unique-footnote-counter="4">2</sup>, bera skaden i lag som om vogna hadde vore lovleg trygda hjå dei. Det same gjeld når ei motorvogn som ikkje er trygda, vert nytta urettmessig. Fyrste og andre punktum gjeld likevel ikkje om skadelidaren av fri vilje har teke plass i motorvogna som gjorde skaden, endå skadelidaren visste at ho ikkje var lovleg trygda.</article><article class="legalP" id="kapittel-2-paragraf-7-ledd-2">Har ei motorvogn gjort skade på folk, fast eigedom eller dyr, men ingen veit å seia kva for vogn det var, skal dei trygdelaga som er godkjende eller registrerte etter § 17 første ledd bokstav a, bera skaden i lag som om vogna hadde vore lovleg trygda hjå dei. Fyrste punktum gjeld tilsvarande for skade på anna eige enn fast eigedom og dyr, men berre når det ved hendinga også er gjort meir enn uvesentleg skade på person. I vurderinga av om det er gjort meir enn uvesentleg skade på person, skal det leggjast vekt på kor stor og varig skaden er.</article><article class="changesToParent">Endra med lover <a href="lov/1973-05-25-26">25 mai 1973 nr. 26</a>, <a href="lov/1992-11-27-113">27 nov 1992 nr. 113</a> (ikr. 1 jan 1994), <a href="lov/1999-03-26-16">26 mars 1999 nr. 16</a>, <a href="lov/2001-06-15-61">15 juni 2001 nr. 61</a> (ikr. 16 juni 2001 iflg. <a href="forskrift/2001-06-15-691">res. 15 juni 2001 nr. 691</a>), <a href="lov/2007-06-08-19">8 juni 2007 nr. 19</a> (ikr. 11 juni 2007), <a href="lov/2020-05-26-46">26 mai 2020 nr. 46</a> (ikr. 1 jan 2021 iflg. <a href="forskrift/2020-05-26-1054">res. 26 mai 2020 nr. 1054</a>).</article><footer class="footnotes"><article class="footnote" data-name="1" data-unique-footnote-counter="5"><span class="footnoteLabel">1</span> Jf. <a href="avtale/avt-1992-05-02-1-v9">EØS-avtalen vedlegg IX</a> nr. 8 (direktiv <a href="eu/32009l0103">2009/103</a> art. 10).</article><article class="footnote" data-name="2" data-unique-footnote-counter="6"><span class="footnoteLabel">2</span> Jf. <a href="avtale/avt-1992-05-02-1-v9">EØS-avtalen vedlegg IX</a> nr. 7 (direktiv <a href="eu/32009l0138*">2009/138</a>).</article></footer></article><article class="legalArticle" data-lovdata-URL="NL/lov/1961-02-03/§10a" data-name="§10a" id="kapittel-2-paragraf-8"><h3 class="legalArticleHeader"><span class="legalArticleValue">§ 10 a</span>. <span class="legalArticleTitle">(skadebot ved insolvens m.m.)</span></h3><article class="changesToParent"><strong>Vert føyd til</strong> ved lov <a href="lov/2025-06-20-80">20 juni 2025 nr. 80</a> (i kraft frå den tid Kongen bestemmer).</article></article></section><section class="section" data-name="kapIII" id="kapittel-3" data-lovdata-URL="NL/lov/1961-02-03/KAPITTEL_3"><h2>Kapitel III. Eige ansvar. Attsøkjingsrett.</h2><article class="legalArticle" data-lovdata-URL="NL/lov/1961-02-03/§11" data-name="§11" id="kapittel-3-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">(ansvar for eigar, brukar, m.m.).</span></h3><article class="legalP" id="kapittel-3-paragraf-1-ledd-1">Når den som eig eller brukar ei motorvogn eller er med i vogna, har ansvar etter vanlege skadebotreglar for skade som går inn under lova her, kan retten minka kravet etter regelen om lemping i <a href="lov/1969-06-13-26">lov 13 juni 1969 nr. 26</a> om skadeserstatning <a href="lov/1969-06-13-26/§5-2">§ 5-2</a>.</article><article class="legalP" id="kapittel-3-paragraf-1-ledd-2">Reglane i <a href="lov/1961-02-03/§8">§ 8</a> om korleis ansvaret for skade etter samanstøyt og anna skal bytast, gjeld dei som er nemnde i fyrste leden òg, når ein slik har ansvaret for skaden.</article><article class="legalP" id="kapittel-3-paragraf-1-ledd-3">Trafikktrygdaren (eller den som er ansvarleg etter <a href="lov/1961-02-03/§16">§ 16</a>) skal bera all skadebot i samsvar med reglane i kapitel II så langt han ikkje kan søkja utlegget att hjå den ansvarlege.</article><article class="changesToParent">Endra ved lover <a href="lov/1973-05-25-26">25 mai 1973 nr. 26</a>, <a href="lov/1985-06-21-81">21 juni 1985 nr. 81</a>.</article></article><article class="legalArticle" data-lovdata-URL="NL/lov/1961-02-03/§12" data-name="§12" id="kapittel-3-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">(attsøkjingsrett for trygdaren)</span></h3><article class="legalP" id="kapittel-3-paragraf-2-ledd-1">Den summen som ein trygdar lyt reide ut for ei trygda motorvogn etter lova her, kan han krevje att hjå den som eig eller bruker vogna eller var med i henne og som<ol class="defaultList" type="a"><li data-name="a." value="1"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">gjorde skaden med vilje eller i grov aktløyse, eller</article></article></li><li data-name="b." value="2"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">hadde teke rådvelde over vogna med brotsverk eller medverka til at vogna vart brukt endå han visste at ho var fråvend rette innehavaren med brotsverk, eller</article></article></li><li data-name="c." value="3"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">sjølv hadde valda at han var påverka av alkohol eller andre rusande eller døyvande råder medan han køyrde vogna og gjorde skade, eller medverka til at vogna vart brukt endå han visste eller måtte vita at vognføraren var påverka. Dette kravet fell bort i den mon ein må leggja til grunn at skaden ville ha skjedd jamvel om vognføraren ikkje hadde vore påverka som nemnd. Regelen i <a href="lov/1961-02-03/§7">§ 7</a> fjerde leden bokstav b tredje punktumet gjeld tilsvarande.</article></article></li></ol></article><article class="legalP" id="kapittel-3-paragraf-2-ledd-2">Ingen kan trygde seg mot attsøkjingskrav etter paragrafen her. Avtale om det gjeld ikkje.</article><article class="legalP" id="kapittel-3-paragraf-2-ledd-3">Ein trygdar kan ikkje seia frå seg attsøkjingsrett som han har etter paragrafen her. Atterhald om slik attsøkjingsrett i større omfang enn det er sagt her i lova, gjeld ikkje utan det er samhøveleg med reglane i trygdeavtalelova.<sup class="footnotereference" data-footnotereferencevalue="1" data-unique-footnote-counter="1">1</sup> Atterhald om slik attsøkjingsrett av de ein ansvarleg har gjort skaden i aktløyse, gjeld berre i dei tilfelle aktløysa er grov. Retten kan minka attsøkjingskravet etter regelen om lemping i <a href="lov/1969-06-13-26">lov 13 juni 1969 nr. 26</a> om skadeserstatning <a href="lov/1969-06-13-26/§5-2">§ 5-2</a>.</article><article class="changesToParent">Endra med lover <a href="lov/1985-06-21-81">21 juni 1985 nr. 81</a>, <a href="lov/1992-11-27-113">27 nov 1992 nr. 113</a> (ikr. 1 jan 1994), <a href="lov/2000-09-22-79">22 sep 2000 nr. 79</a> (ikr. 1 jan 2001 iflg. <a href="forskrift/2000-09-22-959">res. 22 sep 2000 nr. 959</a>), <a href="lov/2001-06-15-61">15 juni 2001 nr. 61</a> (ikr. 16 juni 2001 iflg. <a href="forskrift/2001-06-15-691">res. 15 juni 2001 nr. 691</a>).</article><footer class="footnotes"><article class="footnote" data-name="1" data-unique-footnote-counter="7"><span class="footnoteLabel">1</span> Inkurie: Skal vel være <a href="lov/1989-06-16-69">forsikringsavtaleloven</a>.</article></footer></article><article class="legalArticle" data-lovdata-URL="NL/lov/1961-02-03/§13" data-name="§13" id="kapittel-3-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">(attsøkjingsrett når motorvogna skulle vore trygda, men ikkje er det).</span></h3><article class="legalP" id="kapittel-3-paragraf-3-ledd-1">Dei trygdelaga som har reidd ut skadebot etter § 10 fyrste leden, kan søkja utlegget att, anten nokon er ansvarleg for skaden etter vanlege skadebotreglar eller ikkje, hjå den som forsømde å trygda motorvogna, eller hjå den som køyrde eller brukte henne då skaden vart gjord, endå han visste eller måtte vita at vogna ikkje var lovleg trygda. Om motorvogna vert nytta urettmessig, svarar brukaren i staden for eigaren. Kjem det til å verka urimeleg i fall heile kravet lyt svarast, og åtferda er orsakande, kan retten minka kravet.</article><article class="legalP" id="kapittel-3-paragraf-3-ledd-2">Har nokon annan ansvaret for skade som ei motorvogn gjer, gjeld reglane i <a href="lov/1961-02-03/§12">§ 12</a> på tilsvarande måte.</article><article class="changesToParent">Endra med lov <a href="lov/2020-05-26-46">26 mai 2020 nr. 46</a> (ikr. 1 jan 2021 iflg. <a href="forskrift/2020-05-26-1054">res. 26 mai 2020 nr. 1054</a>).</article></article><article class="legalArticle" data-lovdata-URL="NL/lov/1961-02-03/§14" data-name="§14" id="kapittel-3-paragraf-4"><h3 class="legalArticleHeader"><span class="legalArticleValue">§ 14</span>. <span class="legalArticleTitle">(Oppheva)</span></h3><article class="changesToParent">Oppheva med lov <a href="lov/1985-06-21-81">21 juni 1985 nr. 81</a>.</article></article></section><section class="section" data-name="kapIV" id="kapittel-4" data-lovdata-URL="NL/lov/1961-02-03/KAPITTEL_4"><h2>Kapitel IV. Trafikktrygding.</h2><article class="legalArticle" data-lovdata-URL="NL/lov/1961-02-03/§15" data-name="§15" id="kapittel-4-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">(motorvogner skal vera trygda)</span></h3><article class="legalP" id="kapittel-4-paragraf-1-ledd-1">Motorvogn som er registrert eller skulle vore registrert eller ha kjennemerke etter vegtrafikklova, skal eigaren trafikktrygda for all skade som går inn under kapitel II. Anna motorvogn skal eigaren trafikktrygda om han let vogna verta brukt, faren med eller fråsegsett på slik vis at det kan koma opp skadebotkrav etter denne lova.</article><article class="changesToParent">Endra med lov <a href="lov/2020-05-26-46">26 mai 2020 nr. 46</a> (ikr. 1 jan 2021 iflg. <a href="forskrift/2020-05-26-1054">res. 26 mai 2020 nr. 1054</a>).</article></article><article class="legalArticle" data-lovdata-URL="NL/lov/1961-02-03/§16" data-name="§16" id="kapittel-4-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">(kven som ikkje treng om å trygda seg).</span></h3><article class="legalP" id="kapittel-4-paragraf-2-ledd-1">Motorvogn som høyrer den norske staten til, treng ikkje vera trygda etter denne lova.</article><article class="legalP" id="kapittel-4-paragraf-2-ledd-2">Når departementet samtykkjer, treng heller ikkje motorvogn som høyrer ein framand stat eller ein mellomfolkeleg samskipnad til, vera trygda etter denne lova.</article><article class="legalP" id="kapittel-4-paragraf-2-ledd-3">I serhøve kan departementet jamvel samtykkja i at ein kommune eller ein kommunal institusjon let vera å trygda sine motorvogner etter denne lova, anten sume slag motorvogner eller alle slag.</article><article class="legalP" id="kapittel-4-paragraf-2-ledd-4">Når ei motorvogn er utrygda etter denne paragrafen, og vogna gjer skade, har staten, eller den kommunen eller den kommunale institusjonen det gjeld, same ansvaret som ein trygdar har etter lovleg trygding og, om inkje anna er avtala, same rett som ein trygdar, til å søkja sine utlegg att hjå andre ansvarlege.</article></article><article class="legalArticle" data-lovdata-URL="NL/lov/1961-02-03/§17" data-name="§17" id="kapittel-4-paragraf-3"><h3 class="legalArticleHeader"><span class="legalArticleValue">§ 17</span>.<sup class="footnotereference" data-footnotereferencevalue="1" data-unique-footnote-counter="1">1</sup> <span class="legalArticleTitle">(føresegner om trygding mv.)</span></h3><article class="legalP" id="kapittel-4-paragraf-3-ledd-1">Departementet kan gje nærare føresegner om trafikktrygding, m a om<ol class="defaultList" type="a"><li data-name="a." value="1"><article class="listArticle" id="kapittel-4-paragraf-3-ledd-1-punkt-1"><article class="legalP" id="kapittel-4-paragraf-3-ledd-1-punkt-1-ledd-1">godkjenning eller registrering av trygdelag,</article></article></li><li data-name="b." value="2"><article class="listArticle" id="kapittel-4-paragraf-3-ledd-1-punkt-2"><article class="legalP" id="kapittel-4-paragraf-3-ledd-1-punkt-2-ledd-1">krav til trygdelag, trygdeavtalar m v,</article></article></li><li data-name="c." value="3"><article class="listArticle" id="kapittel-4-paragraf-3-ledd-1-punkt-3"><article class="legalP" id="kapittel-4-paragraf-3-ledd-1-punkt-3-ledd-1">plikt for trygdelag til å vera medlem i ein samskipnad av trygdelag (Trafikkforsikringsforeningen) og om samskipnadens verksemd,</article></article></li><li data-name="d." value="4"><article class="listArticle" id="kapittel-4-paragraf-3-ledd-1-punkt-4"><article class="legalP" id="kapittel-4-paragraf-3-ledd-1-punkt-4-ledd-1">i kva grad trygding skal gjelda skade som motorvogn gjer i utlandet, og om utreiing av skadebot for slik skade,</article></article></li><li data-name="e." value="5"><article class="listArticle" id="kapittel-4-paragraf-3-ledd-1-punkt-5"><article class="legalP" id="kapittel-4-paragraf-3-ledd-1-punkt-5-ledd-1">trygding for utanlandske motorvogner som vert nytta her i riket mellombels,</article></article></li><li data-name="f." value="6"><article class="listArticle" id="kapittel-4-paragraf-3-ledd-1-punkt-6"><article class="legalP" id="kapittel-4-paragraf-3-ledd-1-punkt-6-ledd-1">utreiing av skadebot etter <a href="lov/1961-02-03/§10">§ 10</a>, og om korleis slik skadebot skal bytast på trygdelaga,</article></article></li><li data-name="g." value="7"><article class="listArticle" id="kapittel-4-paragraf-3-ledd-1-punkt-7"><article class="legalP" id="kapittel-4-paragraf-3-ledd-1-punkt-7-ledd-1">at motorvogn som ikkje skal trygdast, skal reknast som utrygda etter reglane i <a href="lov/1961-02-03/§10">bilansvarslova § 10</a>, og om attsøkjingsrett for dei trygdelaga som har reidd ut skadebot for slik skade,</article></article></li><li data-name="h." value="8"><article class="listArticle" id="kapittel-4-paragraf-3-ledd-1-punkt-8"><article class="legalP" id="kapittel-4-paragraf-3-ledd-1-punkt-8-ledd-1">trygding for motorvogner som blir ført inn til riket utan å vere registrert her,</article></article></li><li data-name="i." value="9"><article class="listArticle" id="kapittel-4-paragraf-3-ledd-1-punkt-9"><article class="legalP" id="kapittel-4-paragraf-3-ledd-1-punkt-9-ledd-1">at alle eller sume slag uregistrerte motorvogner skal ha med lovleg trygdeprov når dei vert køyrde eller fråsegsette på gate, veg eller annan stad der ålmenta kan ferdast.</article></article></li></ol></article><article class="legalP" id="kapittel-4-paragraf-3-ledd-2">Departementet kan vidare gje nærare føresegner om oppretting og drift av informasjonssenter og erstatningsorgan i samsvar med dei plikter staten har påtatt seg gjennom EØS-avtalen. I den utstrekning departementet finn det tenleg, kan ein leggje oppgåver i samband med dette til Trafikkforsikringsforeningen.</article><article class="changesToParent">Endra med lover <a href="lov/1992-11-27-113">27 nov 1992 nr. 113</a> (ikr. 1 jan 1994), <a href="lov/2002-06-21-41">21 juni 2002 nr. 41</a> (ikr. 1 jan 2003), <a href="lov/2007-06-08-19">8 juni 2007 nr. 19</a> (ikr. 11 juni 2007), <a href="lov/2020-05-26-46">26 mai 2020 nr. 46</a> (ikr. 1 jan 2021 iflg. <a href="forskrift/2020-05-26-1054">res. 26 mai 2020 nr. 1054</a>). <strong>Vert endra</strong> ved lov <a href="lov/2025-06-20-80">20 juni 2025 nr. 80</a> (i kraft frå den tid Kongen bestemmer).</article><footer class="footnotes"><article class="footnote" data-name="1" data-unique-footnote-counter="8"><span class="footnoteLabel">1</span> Jf. <a href="avtale/avt-1992-05-02-1-v9">EØS-avtalen vedlegg IX</a> nr. 8 (direktiv <a href="eu/32009l0103">2009/103</a>).</article></footer></article><article class="legalArticle" data-lovdata-URL="NL/lov/1961-02-03/§17a" data-name="§17a" id="kapittel-4-paragraf-4"><h3 class="legalArticleHeader"><span class="legalArticleValue">§ 17 a</span>. <span class="legalArticleTitle">(gebyr til Trafikkforsikringsforeningen)</span></h3><article class="legalP" id="kapittel-4-paragraf-4-ledd-1">Om ei motorvogn ikkje er trygda etter <a href="lov/1961-02-03/§15">§ 15</a> fyste punktum, skal eigaren betale eit gebyr til Trafikkforsikringsforeningen. Ved eigarskifte skal den nye eigaren betale gebyr sjølv om trygda frå den tidlegare eigaren gjeld etter <a href="lov/1989-06-16-69/§7-2">forsikringsavtaleloven § 7-2</a>.</article><article class="legalP" id="kapittel-4-paragraf-4-ledd-2">Trafikkforsikringsforeningen kan etter søknad ettergi gebyret heilt eller delvis dersom brot på plikta til å tinga trafikktrygding må reknast som unnskuldeleg som følgje av tilhøve utanfor den ansvarlege sin kontroll.</article><article class="legalP" id="kapittel-4-paragraf-4-ledd-3">Gebyret skal svare til den høgste premie for trafikktrygding i Noreg med eit tillegg som departementet kan fastsetje ved forskrift.</article><article class="legalP" id="kapittel-4-paragraf-4-ledd-4">Trafikkforsikringsforeningen ilegg og krev inn gebyret.</article><article class="legalP" id="kapittel-4-paragraf-4-ledd-5"><a href="lov/1967-02-10">Forvaltningsloven</a> gjeld ikkje for avgjerd om gebyr.</article><article class="legalP" id="kapittel-4-paragraf-4-ledd-6">Departementet kan gje nærare føresegner om fastsetjing og gjennomføring av gebyr, under dette om sakshandsaming, varigheita og storleiken på gebyret, om rett til å klage på avgjerd i sak om gebyr eller om ettergiving av gebyr.</article><article class="changesToParent">Føyd til med lov <a href="lov/2017-12-19-117">19 des 2017 nr. 117</a> (ikr. 1 jan 2018).</article></article><article class="legalArticle" data-lovdata-URL="NL/lov/1961-02-03/§18" data-name="§18" id="kapittel-4-paragraf-5"><h3 class="legalArticleHeader"><span class="legalArticleValue">§ 18</span>. <span class="legalArticleTitle">(innsøkjing av trygdepremi og eigen vågnadssum).</span></h3><article class="legalP" id="kapittel-4-paragraf-5-ledd-1">Premi for trafikktrygding etter denne lova kan søkjast inn med pantning.</article><article class="legalP" id="kapittel-4-paragraf-5-ledd-2">Det same gjeld gebyr etter <a href="lov/1961-02-03/§17a">§ 17 a</a> og eigen vågnadssum i samsvar med offentleg godkjende trygdevilkår.</article><article class="changesToParent">Endra med lover <a href="lov/1973-05-25-26">25 mai 1973 nr. 26</a>, <a href="lov/2017-12-19-117">19 des 2017 nr. 117</a> (ikr. 1 jan 2018).</article></article><article class="legalArticle" data-lovdata-URL="NL/lov/1961-02-03/§19" data-name="§19" id="kapittel-4-paragraf-6"><h3 class="legalArticleHeader"><span class="legalArticleValue">§ 19</span>. <span class="legalArticleTitle">(når ein trygdeavtale held opp å gjelda og ymist anna; samhøve med trygdeavtalelova<sup class="footnotereference" data-footnotereferencevalue="1" data-unique-footnote-counter="1">1</sup>).</span></h3><article class="legalP" id="kapittel-4-paragraf-6-ledd-1">Om ein trygdeavtale held opp å gjelda, skal Trafikkforsikringsforeningen gi melding til motorvognregisteret om dette. Kjennemerke kan utan vidare varsel dragast inn etter nærare føresegner gitt av departementet. I føresegnene kan departementet og fastsetja at kjennemerke som er dregne inn, ikkje skal leverast ut att før det er betalt ei særleg avgift.</article><article class="legalP" id="kapittel-4-paragraf-6-ledd-2">Trygdaren skal i betalingsvarsel eller oppseiing til trygdetingaren gjera han kjend med kva fylgje det kan få etter første leden i paragrafen her eller etter <a href="lov/1961-02-03/§20">§ 20</a> første leden bokstav a og b om han ikkje betalar eller leverar inn kjennemerke og vognkort av eige tiltak.</article><article class="legalP" id="kapittel-4-paragraf-6-ledd-3">Trygdaren er ansvarleg for alle fylgjer av ei skadehending som ber til i trygdetida, såleis og for dei som kjem til syne etter at trygdetida er ute.</article><article class="legalP" id="kapittel-4-paragraf-6-ledd-4">Reglane i <a href="lov/1989-06-16-69">forsikringsavtalelova</a> gjeld for trafikktrygding etter denne lova, så framt ikkje anna er sagt her i lova, eller går fram av samanhengen. Mellom trygdar og trygdetingar skal ei trafikktrygding haldast for ansvarstrygding endå om trygdetingaren sjølv ikkje er ansvarleg. Reglane om foraldring i <a href="lov/1989-06-16-69/§8-5">forsikringsavtalelova § 8-5</a> og <a href="lov/1989-06-16-69/§8-6">§ 8-6</a> første, andre og fjerde leden gjeld ikkje om skadebot eller attsøkjingskrav etter denne lova.</article><article class="changesToParent">Endra med lover <a href="lov/1973-05-25-26">25 mai 1973 nr. 26</a>, <a href="lov/1976-12-17-100">17 des 1976 nr. 100</a>, <a href="lov/1989-06-16-69">16 juni 1989 nr. 69</a>, <a href="lov/1998-06-26-46">26 juni 1998 nr. 46</a> (ikr. 1 okt 1998 iflg. <a href="forskrift/1998-06-26-600">res. 26 juni 1998 nr. 600</a>), <a href="lov/2017-12-19-117">19 des 2017 nr. 117</a> (ikr. 1 jan 2018), <a href="lov/2022-02-18-5">18 feb 2022 nr. 5</a> (i kraft 1 juli 2022 iflg. <a href="forskrift/2022-03-04-324">res. 4 mars 2022 nr. 324</a>).</article><footer class="footnotes"><article class="footnote" data-name="1" data-unique-footnote-counter="9"><span class="footnoteLabel">1</span> Inkurie: Skal vel være <a href="lov/1989-06-16-69">forsikringsavtaleloven</a>.</article></footer></article></section><section class="section" data-name="kapV" id="kapittel-5" data-lovdata-URL="NL/lov/1961-02-03/KAPITTEL_5"><h2>Kapitel V. Straffer. Administrative sanksjonar. Kva tid lova tek til å gjelda og om brigde i andre lover.</h2><article class="changesToParent">Overskriften endra med lov <a href="lov/2002-06-21-41">21 juni 2002 nr. 41</a> (ikr. 1 jan 2003).</article><article class="legalArticle" data-lovdata-URL="NL/lov/1961-02-03/§20" data-name="§20" id="kapittel-5-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">(straffer)</span></h3><article class="legalP" id="kapittel-5-paragraf-1-ledd-1">Om nokon<ol class="defaultList" type="a"><li data-name="a." value="1"><article class="listArticle" id="kapittel-5-paragraf-1-ledd-1-punkt-1"><article class="legalP" id="kapittel-5-paragraf-1-ledd-1-punkt-1-ledd-1">brukar eller køyrer ei motorvogn endå han veit eller må vita at vogna ikkje er lovleg trygda, eller</article></article></li><li data-name="b." value="2"><article class="listArticle" id="kapittel-5-paragraf-1-ledd-1-punkt-2"><article class="legalP" id="kapittel-5-paragraf-1-ledd-1-punkt-2-ledd-1">let vera å retta seg etter påbod om trygdeprov, gjevne med heimel i § 17 fyrste leden bokstav i, vert han straffa med bot.<sup class="footnotereference" data-footnotereferencevalue="1" data-unique-footnote-counter="1">1</sup></article></article></li></ol></article><article class="changesToParent">Endra med lover <a href="lov/1973-05-25-26">25 mai 1973 nr. 26</a>, <a href="lov/2015-06-19-65">19 juni 2015 nr. 65</a> (ikr. 1 okt 2015), <a href="lov/2017-12-19-117">19 des 2017 nr. 117</a> (ikr. 1 jan 2018), <a href="lov/2020-05-26-46">26 mai 2020 nr. 46</a> (ikr. 1 jan 2021 iflg. <a href="forskrift/2020-05-26-1054">res. 26 mai 2020 nr. 1054</a>).</article><footer class="footnotes"><article class="footnote" data-name="1" data-unique-footnote-counter="10"><span class="footnoteLabel">1</span> Inkurie: Siste komma er ved siste endring ikke satt fra marg.</article></footer></article><article class="legalArticle" data-lovdata-URL="NL/lov/1961-02-03/§21" data-name="§21" id="kapittel-5-paragraf-2"><h3 class="legalArticleHeader"><span class="legalArticleValue">§ 21</span>. <span class="legalArticleTitle">(administrative sanksjonar).</span></h3><article class="legalP" id="kapittel-5-paragraf-2-ledd-1">Kongen utpeiker eit eller fleire organ som skal sjå til at trygdelag, skadebehandlingsrepresentantar, informasjonssenter og erstatningsorgan oppfyller sine plikter etter lover og forskrifter som gjennomfører direktiv <a href="eu/32009l0103">2009/103/EF</a>.</article><article class="legalP" id="kapittel-5-paragraf-2-ledd-2">Organet skal ha kompetanse til å gi pålegg om retting ved brot på lover og forskrifter nemnt i første ledd. Dersom pålegg etter første punktum ikkje blir oppfylt, kan organet fastsetje at dei personar eller den institusjonen som skal oppfylle pålegget, skal betale dagleg løpande mulkt til forholdet er retta. Pålegget om mulkt er tvangsgrunnlag for utlegg. Kongen kan fastsetje nærare føresegner i forskrift.</article><article class="changesToParent">Føyd til med lov <a href="lov/2002-06-21-41">21 juni 2002 nr. 41</a> (ikr. 1 jan 2003), endra med lov <a href="lov/2020-05-26-46">26 mai 2020 nr. 46</a> (ikr. 1 jan 2021 iflg. <a href="forskrift/2020-05-26-1054">res. 26 mai 2020 nr. 1054</a>).</article></article><article class="legalArticle" data-lovdata-URL="NL/lov/1961-02-03/§22" data-name="§22" id="kapittel-5-paragraf-3"><h3 class="legalArticleHeader"><span class="legalArticleValue">§ 22</span>. <span class="legalArticleTitle">(kva tid lova tek til å gjelda).</span></h3><article class="legalP" id="kapittel-5-paragraf-3-ledd-1">Kongen fastset kva tid lova skal taka til å gjelda.<sup class="footnotereference" data-footnotereferencevalue="1" data-unique-footnote-counter="1">1</sup></article><article class="legalP" id="kapittel-5-paragraf-3-ledd-2">– – –</article><article class="changesToParent">Endra med lov <a href="lov/2002-06-21-41">21 juni 2002 nr. 41</a> (ikr. 1 jan 2003), tidlegare § 21.</article><footer class="footnotes"><article class="footnote" data-name="1" data-unique-footnote-counter="11"><span class="footnoteLabel">1</span> Frå 1 juni 1961 iflg. <a href="forskrift/1961-04-14-3000">res. 14 apr 1961 nr. 3000</a>.</article></footer></article></section></main></body></html>