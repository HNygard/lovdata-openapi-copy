<!DOCTYPE html><html lang="no"><head><title>Lov om godkjenning av klageorganer for forbrukersaker (godkjenningsloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2016-06-17-29</dd><dt class="dokid">DokumentID</dt><dd class="dokid">NL/lov/2016-06-17-29</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="dateInForce">I kraft fra</dt><dd class="dateInForce">2016-07-01, 2017-08-25</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-07-01</dd><dt class="lastChangedBy">Sist endret ved</dt><dd class="lastChangedBy"><a href="lov/2025-06-20-41">lov/2025-06-20-41</a> fra 2025-07-01</dd><dt class="legalArea">Rettsområde</dt><dd class="legalArea"><ul><li><a href="legal-areas/06" title="EU/EØS-rett">EU/EØS-rett</a> &gt; <a href="legal-areas/06.04" title="Forbrukersaker">Forbrukersaker</a></li> <li><a href="legal-areas/10" title="Forbruker-, kjøps- og konkurranserett">Forbruker-, kjøps- og konkurranserett</a> &gt; <a href="legal-areas/10.01" title="Forbrukerkjøp">Forbrukerkjøp</a></li></ul></dd><dt class="dateOfPublication">Kunngjort</dt><dd class="dateOfPublication">2016-06-17 16:30</dd><dt class="lastupdated">Rettet</dt><dd class="lastupdated">2022-03-23 (tegnsetting i lister i loven tilpasset universell utforming)</dd><dt class="eeaReferences">EØS-henvisning</dt><dd class="eeaReferences"><a href="avtale/avt-1992-05-02-1-v19">EØS-avtalen vedlegg XIX</a> <br />nr. 7d (direktiv <a href="eu/32013l0011">2013/11/EU</a>).</dd><dt class="titleShort">Korttittel</dt><dd class="titleShort">Godkjenningsloven</dd><dt class="title">Tittel</dt><dd class="title">Lov om godkjenning av klageorganer for forbrukersaker (godkjenningsloven)</dd><dt class="miscInformation">Annet om dokumentet</dt><dd class="miscInformation">Lovens tittel endret ved lover <a href="lov/2017-02-17-7">17 feb 2017 nr. 7</a> (ikr. 1 mars 2017 iflg. <a href="forskrift/2017-02-17-196">res. 17 feb 2017 nr. 196</a>) og <a href="lov/2020-06-23-98">23 juni 2020 nr. 98</a> (ikr. 1 jan 2021 iflg. <a href="forskrift/2020-06-23-1285">res. 23 juni 2020 nr. 1285</a>).</dd><dt class="refid">RefID</dt><dd class="refid">lov/2016-06-17-29</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om godkjenning av klageorganer for forbrukersaker (godkjenningsloven)</a><ul class="tocSubUl"><li><a href="#kapittel-1" data-child-interval="§§ 1 – 2">Kapittel 1. Innledende bestemmelser</a><ul class="tocSubUl"><li><a href="#kapittel-1-paragraf-1">§ 1. Virkeområde</a></li><li><a href="#kapittel-1-paragraf-2">§ 2. Definisjoner</a></li></ul></li><li><a href="#kapittel-2" data-child-interval="§§ 3 – 10">Kapittel 2. Godkjenning av klageorgan mv.</a><ul class="tocSubUl"><li><a href="#kapittel-2-paragraf-1">§ 3. Søknad om å bli godkjent som klageorgan mv.</a></li><li><a href="#kapittel-2-paragraf-2">§ 4. Endringer av krav</a></li><li><a href="#kapittel-2-paragraf-3">§ 5. Stiftelsesgrunnlag og vedtekter</a></li><li><a href="#kapittel-2-paragraf-4">§ 6. Klageorganets saksområde. Beløpsgrenser</a></li><li><a href="#kapittel-2-paragraf-5">§ 7. Klagefrist. Gebyr</a></li><li><a href="#kapittel-2-paragraf-6">§ 8. Krav til leder, nemndmedlemmer, meklere og saksbehandlere</a></li><li><a href="#kapittel-2-paragraf-7">§ 9. Klageorganets rapporterings- og opplysningsplikt</a></li><li><a href="#kapittel-2-paragraf-8">§ 10. Tilbakekallelse av godkjenning</a></li></ul></li><li><a href="#kapittel-3" data-child-interval="§§ 11 – 17">Kapittel 3. Krav til saksbehandlingen i godkjent klageorgan</a><ul class="tocSubUl"><li><a href="#kapittel-3-paragraf-1">§ 11. Upartiskhet, habilitet og taushetsplikt</a></li><li><a href="#kapittel-3-paragraf-2">§ 12. Klagen</a></li><li><a href="#kapittel-3-paragraf-3">§ 13. Bistand fra tredjepart</a></li><li><a href="#kapittel-3-paragraf-4">§ 14. Avvisning</a></li><li><a href="#kapittel-3-paragraf-5">§ 15. Utveksling av informasjon</a></li><li><a href="#kapittel-3-paragraf-6">§ 16. Saksbehandlingsfrist og krav til begrunnelse</a></li><li><a href="#kapittel-3-paragraf-7">§ 17. Informasjon om klagebehandling</a></li></ul></li><li><a href="#kapittel-4" data-child-interval="§§ 18 – 22">Kapittel 4. Særlige krav til klageorgan organisert som nemnd</a><ul class="tocSubUl"><li><a href="#kapittel-4-paragraf-1">§ 18. Organisering</a></li><li><a href="#kapittel-4-paragraf-2">§ 19. Partenes adgang til å trekke saken fra nemndsbehandling mv.</a></li><li><a href="#kapittel-4-paragraf-3">§ 20. Saksbehandling i nemndmøter</a></li><li><a href="#kapittel-4-paragraf-4">§ 21. Avgjørelser</a></li><li><a href="#kapittel-4-paragraf-5">§ 22. Delegering av avgjørelsesmyndighet</a></li></ul></li><li><a href="#kapittel-5" data-child-interval="§§ 23 – 26">Kapittel 5. Forskjellige bestemmelser</a><ul class="tocSubUl"><li><a href="#kapittel-5-paragraf-1">§ 23. Bistand til forbruker ved handel over landegrensene</a></li><li><a href="#kapittel-5-paragraf-2">§ 24. Forholdet til de alminnelige domstolene</a></li><li><a href="#kapittel-5-paragraf-3">§ 25. Innmelding til EU-kommisjonens liste over klageorganer</a></li><li><a href="#kapittel-5-paragraf-4">§ 26. (Opphevet)</a></li></ul></li><li><a href="#kapittel-6" data-child-interval="§§ 27 – 28">Kapittel 6. Ikraftsettings- og overgangsregler. Endringer i andre lover.</a><ul class="tocSubUl"><li><a href="#kapittel-6-paragraf-1">§ 27. Ikraftsettings- og overgangsregler</a></li><li><a href="#kapittel-6-paragraf-2">§ 28. Endringer i andre lover</a></li></ul></li></ul></li></ul></dd></dl></header><main class="documentBody" data-lovdata-URL="NL/lov/2016-06-17-29" id="dokument"><h1>Lov om godkjenning av klageorganer for forbrukersaker (godkjenningsloven)</h1><section class="section" data-name="kap1" id="kapittel-1" data-lovdata-URL="NL/lov/2016-06-17-29/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="NL/lov/2016-06-17-29/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue" data-legalArea="32.04">§ 1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Loven gjelder klageorganer som behandler forbrukersaker, og som søker om godkjenning eller som er godkjent i medhold av denne loven. Loven <a href="lov/2016-06-17-29/§23">§§ 23</a> og <a href="lov/2016-06-17-29/§26">26</a> gjelder Forbrukertilsynet.</article><article class="legalP" id="kapittel-1-paragraf-1-ledd-2">Loven <a href="lov/2016-06-17-29/§25">§ 25</a> gjelder også Forbrukertilsynet og klageorganer som er opprettet med hjemmel i annen lov og som tilfredsstiller kravene i direktiv <a href="eu/32013l0011">2013/11/EU</a> om alternativ tvisteløsning i forbrukersaker.</article><article class="legalP" id="kapittel-1-paragraf-1-ledd-3">Loven gjelder ikke saker om<ol class="defaultList" type="a"><li data-name="a." value="1"><article class="listArticle" id="kapittel-1-paragraf-1-ledd-3-punkt-1"><article class="legalP" id="kapittel-1-paragraf-1-ledd-3-punkt-1-ledd-1">helsetjenester som ytes av helsepersonell, jf. <a href="lov/1999-07-02-64/§3">helsepersonelloven § 3</a>,</article></article></li><li data-name="b." value="2"><article class="listArticle" id="kapittel-1-paragraf-1-ledd-3-punkt-2"><article class="legalP" id="kapittel-1-paragraf-1-ledd-3-punkt-2-ledd-1">offentlig tilbud om videregående eller høyere utdanning,</article></article></li><li data-name="c." value="3"><article class="listArticle" id="kapittel-1-paragraf-1-ledd-3-punkt-3"><article class="legalP" id="kapittel-1-paragraf-1-ledd-3-punkt-3-ledd-1">ikke-økonomiske tjenester av allmenn interesse,</article></article></li><li data-name="d." value="4"><article class="listArticle" id="kapittel-1-paragraf-1-ledd-3-punkt-4"><article class="legalP" id="kapittel-1-paragraf-1-ledd-3-punkt-4-ledd-1">kjøp og salg av fast eiendom.</article></article></li></ol></article><article class="legalP" id="kapittel-1-paragraf-1-ledd-4">Loven gjelder for Svalbard og Jan Mayen i den utstrekning Kongen bestemmer. Kongen kan gjøre unntak fra loven og fastsette slike særlige regler som de stedlige forholdene tilsier.</article><article class="changesToParent">Endret ved lov <a href="lov/2020-06-23-98">23 juni 2020 nr. 98</a> (ikr. 1 jan 2021 iflg. <a href="forskrift/2020-06-23-1285">res. 23 juni 2020 nr. 1285</a>).</article></article><article class="legalArticle" data-lovdata-URL="NL/lov/2016-06-17-29/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue" data-legalArea="32.04">§ 2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">I loven menes med<ol class="defaultList" type="a"><li data-name="a." value="1"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">forbruker: en fysisk person som ikke hovedsakelig handler som ledd i næringsvirksomhet,</article></article></li><li data-name="b." value="2"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">klageorgan: nemnd og meklingsorgan som definert i bokstav c og d,</article></article></li><li data-name="c." value="3"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1">nemnd: kollegialt organ som gir rådgivende uttalelse eller treffer bindende avgjørelse,</article></article></li><li data-name="d." value="4"><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1">meklingsorgan: organ som bistår med å oppnå en minnelig løsning,</article></article></li><li data-name="e." value="5"><article class="listArticle" id="kapittel-1-paragraf-2-ledd-1-punkt-5"><article class="legalP" id="kapittel-1-paragraf-2-ledd-1-punkt-5-ledd-1">forbrukersak: sak om vare- og tjenestekontrakter mellom næringsdrivende og forbruker,</article></article></li><li data-name="f." value="6"><article class="listArticle" id="kapittel-1-paragraf-2-ledd-1-punkt-6"><article class="legalP" id="kapittel-1-paragraf-2-ledd-1-punkt-6-ledd-1">innmeldt klageorgan: klageorgan som etter <a href="lov/2016-06-17-29/§25">§ 25</a> er meldt til EFTA-statenes faste komité for oppføring på EU-kommisjonens liste over klageorganer som oppfyller kravene i direktiv <a href="eu/32013l0011">2013/11/EU</a> om alternativ tvisteløsning i forbrukersaker.</article></article></li></ol></article><article class="changesToParent">Endret ved lov <a href="lov/2020-06-23-98">23 juni 2020 nr. 98</a> (ikr. 1 jan 2021 iflg. <a href="forskrift/2020-06-23-1285">res. 23 juni 2020 nr. 1285</a>).</article></article></section><section class="section" data-name="kap2" id="kapittel-2" data-lovdata-URL="NL/lov/2016-06-17-29/KAPITTEL_2"><h2>Kapittel 2. Godkjenning av klageorgan mv.</h2><article class="legalArticle" data-lovdata-URL="NL/lov/2016-06-17-29/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue" data-legalArea="32.04">§ 3</span>. <span class="legalArticleTitle">Søknad om å bli godkjent som klageorgan mv.</span></h3><article class="legalP" id="kapittel-2-paragraf-1-ledd-1">Et klageorgan kan godkjennes etter søknad dersom det oppfyller kravene i loven. Departementet er godkjenningsmyndighet.</article><article class="legalP" id="kapittel-2-paragraf-1-ledd-2">Departementet kan i forskrift gi bestemmelser om hvilke opplysninger som skal gis i søknaden om godkjenning og om hvordan opplysningene skal gis.</article><article class="changesToParent">Endret ved lov <a href="lov/2020-06-23-98">23 juni 2020 nr. 98</a> (ikr. 1 jan 2021 iflg. <a href="forskrift/2020-06-23-1285">res. 23 juni 2020 nr. 1285</a>).</article></article><article class="legalArticle" data-lovdata-URL="NL/lov/2016-06-17-29/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue" data-legalArea="32.04">§ 4</span>. <span class="legalArticleTitle">Endringer av krav</span></h3><article class="legalP" id="kapittel-2-paragraf-2-ledd-1">Dersom krav i eller gitt i medhold av denne loven endres, gjelder endringene også klageorganer som er godkjent. Det samme skal gjelde dersom nye krav gis i eller i medhold av denne loven.</article></article><article class="legalArticle" data-lovdata-URL="NL/lov/2016-06-17-29/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue" data-legalArea="32.04">§ 5</span>. <span class="legalArticleTitle">Stiftelsesgrunnlag og vedtekter</span></h3><article class="legalP" id="kapittel-2-paragraf-3-ledd-1">Klageorganet skal være etablert ved lov eller avtale mellom en eller flere bransjer og Forbrukerrådet eller en annen organisasjon som representerer forbrukerne på et bestemt saksområde.</article><article class="legalP" id="kapittel-2-paragraf-3-ledd-2">Klageorganet skal ha vedtekter. Departementet kan i forskrift gi bestemmelser om vedtektenes innhold.</article><article class="changesToParent">Endret ved lov <a href="lov/2020-06-23-98">23 juni 2020 nr. 98</a> (ikr. 1 jan 2021 iflg. <a href="forskrift/2020-06-23-1285">res. 23 juni 2020 nr. 1285</a>).</article></article><article class="legalArticle" data-lovdata-URL="NL/lov/2016-06-17-29/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue" data-legalArea="32.04">§ 6</span>. <span class="legalArticleTitle">Klageorganets saksområde. Beløpsgrenser</span></h3><article class="legalP" id="kapittel-2-paragraf-4-ledd-1">Klageorganet skal ha et klart definert saksområde.</article><article class="legalP" id="kapittel-2-paragraf-4-ledd-2">Klageorganet kan fastsette at det bare skal behandle tvister om krav som overstiger en viss sum. Summen må ikke settes så høy at den i vesentlig grad svekker forbrukerens adgang til å få saker behandlet. Klageorganet kan også sette en øvre grense for tvistesummen.</article><article class="legalP" id="kapittel-2-paragraf-4-ledd-3">Klageorganet skal ikke behandle saker om inndrivelse av krav som klagerens motpart har erkjent.</article><article class="legalP" id="kapittel-2-paragraf-4-ledd-4">Klageorganet skal behandle saker mellom næringsdrivende etablert i Norge og forbruker bosatt i Norge eller i andre EØS-stater.</article><article class="legalP" id="kapittel-2-paragraf-4-ledd-5">Klageorganet skal behandle klage fra forbruker som har et reelt behov for å få avgjort kravet mot den næringsdrivende. Klageorganet kan gi næringsdrivende klageadgang på tilsvarende vilkår.</article></article><article class="legalArticle" data-lovdata-URL="NL/lov/2016-06-17-29/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue" data-legalArea="32.04">§ 7</span>. <span class="legalArticleTitle">Klagefrist. Gebyr</span></h3><article class="legalP" id="kapittel-2-paragraf-5-ledd-1">Klageorganet kan fastsette frist for å bringe saker inn for klageorganet. Fristen kan ikke settes kortere enn ett år etter at klageren har inngitt skriftlig klage til motparten.</article><article class="legalP" id="kapittel-2-paragraf-5-ledd-2">Klageorganet kan kreve saksbehandlingsgebyr. For forbrukere kan gebyret bare utgjøre et mindre beløp.</article></article><article class="legalArticle" data-lovdata-URL="NL/lov/2016-06-17-29/§8" data-name="§8" id="kapittel-2-paragraf-6"><h3 class="legalArticleHeader"><span class="legalArticleValue" data-legalArea="32.04">§ 8</span>. <span class="legalArticleTitle">Krav til leder, nemndmedlemmer, meklere og saksbehandlere</span></h3><article class="legalP" id="kapittel-2-paragraf-6-ledd-1">Ledere, nemndmedlemmer, meklere og saksbehandlere i klageorganet skal ved ansettelsen eller oppnevnelsen opplyse om ethvert forhold som kan påvirke deres upartiskhet. Personer nevnt i første punktum skal ikke være underlagt instrukser fra partene eller deres representanter, og ansettelsen eller oppnevnelsen skal være av en slik varighet at kravet til upartiskhet sikres. Godtgjørelse skal være uavhengig av resultatet i saken.</article><article class="legalP" id="kapittel-2-paragraf-6-ledd-2">Departementet kan i forskrift gi bestemmelser om krav til kompetanse og upartiskhet for klageorganers ledere, nemndmedlemmer, meklere og saksbehandlere.</article></article><article class="legalArticle" data-lovdata-URL="NL/lov/2016-06-17-29/§9" data-name="§9" id="kapittel-2-paragraf-7"><h3 class="legalArticleHeader"><span class="legalArticleValue" data-legalArea="32.04">§ 9</span>. <span class="legalArticleTitle">Klageorganets rapporterings- og opplysningsplikt</span></h3><article class="legalP" id="kapittel-2-paragraf-7-ledd-1">Klageorganet plikter til enhver tid å gi departementet de opplysningene som departementet krever for å kunne ivareta sin godkjenningsmyndighet. Klageorganet skal uten unødig opphold opplyse departementet om endringer i forhold til hva som ble opplyst i søknaden om godkjenning.</article><article class="legalP" id="kapittel-2-paragraf-7-ledd-2">Klageorganet skal utarbeide årsrapport. Departementet kan i forskrift gi bestemmelser om rapportens innhold, formidling til departementet og offentliggjøring.</article></article><article class="legalArticle" data-lovdata-URL="NL/lov/2016-06-17-29/§10" data-name="§10" id="kapittel-2-paragraf-8"><h3 class="legalArticleHeader"><span class="legalArticleValue" data-legalArea="32.04">§ 10</span>. <span class="legalArticleTitle">Tilbakekallelse av godkjenning</span></h3><article class="legalP" id="kapittel-2-paragraf-8-ledd-1">Godkjente klageorganer skal følge kravene i eller gitt i medhold av loven for å opprettholde godkjenningen.</article><article class="legalP" id="kapittel-2-paragraf-8-ledd-2">Finner departementet at klageorganets virksomhet ikke lenger oppfyller kravene i loven, skal klageorganet gis en frist på tre måneder til å rette forholdet. Blir forholdet ikke rettet innen fristen, skal departementet tilbakekalle godkjenningen.</article><article class="legalP" id="kapittel-2-paragraf-8-ledd-3">Et klageorgan som får godkjenningen tilbakekalt, skal straks informere partene i saker som er til behandling om tilbakekallelsen og hvilke virkninger den får for deres sak. Klageorganet skal informere partene om muligheten til å trekke saken og om adgangen til å få saken behandlet av Forbrukertilsynet etter reglene i forbrukerklageloven. Informasjonen skal gis skriftlig.</article><article class="changesToParent">Endret ved lov <a href="lov/2020-06-23-98">23 juni 2020 nr. 98</a> (ikr. 1 jan 2021 iflg. <a href="forskrift/2020-06-23-1285">res. 23 juni 2020 nr. 1285</a>).</article></article></section><section class="section" data-name="kap3" id="kapittel-3" data-lovdata-URL="NL/lov/2016-06-17-29/KAPITTEL_3"><h2>Kapittel 3. Krav til saksbehandlingen i godkjent klageorgan</h2><article class="legalArticle" data-lovdata-URL="NL/lov/2016-06-17-29/§11" data-name="§11" id="kapittel-3-paragraf-1"><h3 class="legalArticleHeader"><span class="legalArticleValue" data-legalArea="32.04">§ 11</span>. <span class="legalArticleTitle">Upartiskhet, habilitet og taushetsplikt</span></h3><article class="legalP" id="kapittel-3-paragraf-1-ledd-1">Klageorganet skal opptre upartisk.</article><article class="legalP" id="kapittel-3-paragraf-1-ledd-2">Forvaltningslovens regler om habilitet og taushetsplikt får anvendelse for leder, nemndmedlemmer, meklere og andre saksbehandlere.</article></article><article class="legalArticle" data-lovdata-URL="NL/lov/2016-06-17-29/§12" data-name="§12" id="kapittel-3-paragraf-2"><h3 class="legalArticleHeader"><span class="legalArticleValue" data-legalArea="32.04">§ 12</span>. <span class="legalArticleTitle">Klagen</span></h3><article class="legalP" id="kapittel-3-paragraf-2-ledd-1">Klageorganet skal legge til rette for at forbrukeren kan inngi klage både elektronisk og på papir. Etter anmodning skal klageorganet gi forbrukeren bistand med å sette opp klagen.</article><article class="legalP" id="kapittel-3-paragraf-2-ledd-2">Klageorganet skal kunne motta og behandle klager gjennom EUs nettbaserte klageportal i henhold til kravene i forordning om nettbasert tvisteløsning i forbrukersaker, jf. <a href="lov/2016-06-17-29/§28">§ 28</a>.</article></article><article class="legalArticle" data-lovdata-URL="NL/lov/2016-06-17-29/§13" data-name="§13" id="kapittel-3-paragraf-3"><h3 class="legalArticleHeader"><span class="legalArticleValue" data-legalArea="32.04">§ 13</span>. <span class="legalArticleTitle">Bistand fra tredjepart</span></h3><article class="legalP" id="kapittel-3-paragraf-3-ledd-1">Klagebehandling skal tilbys også i de tilfeller partene får juridisk bistand av en tredjepart. Klageorganet skal informere partene om dette før klagebehandlingen begynner.</article></article><article class="legalArticle" data-lovdata-URL="NL/lov/2016-06-17-29/§14" data-name="§14" id="kapittel-3-paragraf-4"><h3 class="legalArticleHeader"><span class="legalArticleValue" data-legalArea="32.04">§ 14</span>. <span class="legalArticleTitle">Avvisning</span></h3><article class="legalP" id="kapittel-3-paragraf-4-ledd-1">Klageorganet kan avvise en sak dersom<ol class="defaultList" type="a"><li data-name="a." value="1"><article class="listArticle" id="kapittel-3-paragraf-4-ledd-1-punkt-1"><article class="legalP" id="kapittel-3-paragraf-4-ledd-1-punkt-1-ledd-1">klageren ikke har forsøkt å løse saken direkte med motparten,</article></article></li><li data-name="b." value="2"><article class="listArticle" id="kapittel-3-paragraf-4-ledd-1-punkt-2"><article class="legalP" id="kapittel-3-paragraf-4-ledd-1-punkt-2-ledd-1">klagen er useriøs eller grunnløs,</article></article></li><li data-name="c." value="3"><article class="listArticle" id="kapittel-3-paragraf-4-ledd-1-punkt-3"><article class="legalP" id="kapittel-3-paragraf-4-ledd-1-punkt-3-ledd-1">saken er under behandling eller har blitt behandlet av et innmeldt klageorgan, eller av domstol,</article></article></li><li data-name="d." value="4"><article class="listArticle" id="kapittel-3-paragraf-4-ledd-1-punkt-4"><article class="legalP" id="kapittel-3-paragraf-4-ledd-1-punkt-4-ledd-1">tvistesummen er under eller over fastsatt grense, jf. <a href="lov/2016-06-17-29/§6">§ 6</a> annet ledd,</article></article></li><li data-name="e." value="5"><article class="listArticle" id="kapittel-3-paragraf-4-ledd-1-punkt-5"><article class="legalP" id="kapittel-3-paragraf-4-ledd-1-punkt-5-ledd-1">fristen for å klage er oversittet, jf. <a href="lov/2016-06-17-29/§7">§ 7</a> første ledd,</article></article></li><li data-name="f." value="6"><article class="listArticle" id="kapittel-3-paragraf-4-ledd-1-punkt-6"><article class="legalP" id="kapittel-3-paragraf-4-ledd-1-punkt-6-ledd-1">saken ikke lar seg behandle uten at dette i særlig grad går utover klageorganets effektivitet.</article></article></li></ol></article><article class="legalP" id="kapittel-3-paragraf-4-ledd-2">Vedtak om avvisning skal være begrunnet. Vedtaket skal meddeles partene innen tre uker fra klageorganet mottok klagen, eller fra det tidspunkt klageorganet mottok nødvendig dokumentasjon for å kunne ta stilling til om saken kan avvises.</article><article class="changesToParent">Endret ved lov <a href="lov/2020-06-23-98">23 juni 2020 nr. 98</a> (ikr. 1 jan 2021 iflg. <a href="forskrift/2020-06-23-1285">res. 23 juni 2020 nr. 1285</a>).</article></article><article class="legalArticle" data-lovdata-URL="NL/lov/2016-06-17-29/§15" data-name="§15" id="kapittel-3-paragraf-5"><h3 class="legalArticleHeader"><span class="legalArticleValue" data-legalArea="32.04">§ 15</span>. <span class="legalArticleTitle">Utveksling av informasjon</span></h3><article class="legalP" id="kapittel-3-paragraf-5-ledd-1">Klageorganet skal oversende partene klagen, saksdokumenter, argumenter, bevis og fakta som den andre parten har framlagt, samt eventuelle erklæringer og uttalelser fra sakkyndige. Partene skal samtidig gis anledning til å uttale seg om faktiske og rettslige sider ved saken. Klageorganet skal sette rimelige frister for uttalelser og sluttbemerkninger.</article><article class="legalP" id="kapittel-3-paragraf-5-ledd-2">Klageorganet skal sørge for at partene kan utveksle informasjon om saken elektronisk eller per post.</article></article><article class="legalArticle" data-lovdata-URL="NL/lov/2016-06-17-29/§16" data-name="§16" id="kapittel-3-paragraf-6"><h3 class="legalArticleHeader"><span class="legalArticleValue" data-legalArea="32.04">§ 16</span>. <span class="legalArticleTitle">Saksbehandlingsfrist og krav til begrunnelse</span></h3><article class="legalP" id="kapittel-3-paragraf-6-ledd-1">Klageorganet skal informere partene så snart det har mottatt nødvendige og relevante dokumenter fra begge parter og saksbehandlingen kan begynne. Resultatet av klagebehandlingen skal gjøres tilgjengelig for partene innen 90 dager fra dette tidspunktet. I særlig komplekse saker kan fristen forlenges. Partene skal informeres om forlengelsen og om ny frist.</article><article class="legalP" id="kapittel-3-paragraf-6-ledd-2">Partene skal informeres skriftlig eller på varig medium om resultatet og begrunnelsen. Med varig medium menes enhver innretning som gjør partene i stand til å lagre opplysninger på en slik måte at opplysningene i fremtiden er tilgjengelig i uendret form.</article><article class="legalP" id="kapittel-3-paragraf-6-ledd-3">Der klagebehandlingen er organisert slik at en eller begge parter skal akseptere eller avvise en foreslått løsning, skal klageorganet gi partene rimelig betenkningstid for å vurdere resultatet.</article></article><article class="legalArticle" data-lovdata-URL="NL/lov/2016-06-17-29/§17" data-name="§17" id="kapittel-3-paragraf-7"><h3 class="legalArticleHeader"><span class="legalArticleValue" data-legalArea="32.04">§ 17</span>. <span class="legalArticleTitle">Informasjon om klagebehandling</span></h3><article class="legalP" id="kapittel-3-paragraf-7-ledd-1">Der klagebehandlingen er organisert slik at en eller begge parter skal akseptere eller avvise en foreslått løsning, skal partene informeres om:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-7-ledd-1-punkt-1"><article class="legalP" id="kapittel-3-paragraf-7-ledd-1-punkt-1-ledd-1">at muligheten til å fremme søksmål ved domstolene ikke bortfaller ved bruk av klageorganets tilbud om klagebehandling,</article></article></li><li data-name="b." value="2"><article class="listArticle" id="kapittel-3-paragraf-7-ledd-1-punkt-2"><article class="legalP" id="kapittel-3-paragraf-7-ledd-1-punkt-2-ledd-1">at klageorganets løsning kan avvike fra domstolsavgjørelse,</article></article></li><li data-name="c." value="3"><article class="listArticle" id="kapittel-3-paragraf-7-ledd-1-punkt-3"><article class="legalP" id="kapittel-3-paragraf-7-ledd-1-punkt-3-ledd-1">at de kan velge om de vil følge klageorganets løsning,</article></article></li><li data-name="d." value="4"><article class="listArticle" id="kapittel-3-paragraf-7-ledd-1-punkt-4"><article class="legalP" id="kapittel-3-paragraf-7-ledd-1-punkt-4-ledd-1">rettsvirkningen av å akseptere eller følge klageorganets løsning.</article></article></li></ol></article><article class="legalP" id="kapittel-3-paragraf-7-ledd-2">Departementet kan i forskrift gi bestemmelser om klageorganets plikt til å informere om klagebehandlingen, og om på hvilken måte informasjonen skal gis.</article></article></section><section class="section" data-name="kap4" id="kapittel-4" data-lovdata-URL="NL/lov/2016-06-17-29/KAPITTEL_4"><h2>Kapittel 4. Særlige krav til klageorgan organisert som nemnd</h2><article class="legalArticle" data-lovdata-URL="NL/lov/2016-06-17-29/§18" data-name="§18" id="kapittel-4-paragraf-1"><h3 class="legalArticleHeader"><span class="legalArticleValue" data-legalArea="32.04">§ 18</span>. <span class="legalArticleTitle">Organisering</span></h3><article class="legalP" id="kapittel-4-paragraf-1-ledd-1">Nemnda skal ha et sekretariat som skal veilede partene og bidra til å finne en minnelig løsning i samsvar med gjeldende rett og nemndas praksis, og utføre saksforberedelse for nemnda. Sekretariatet kan gi en vurdering av saken på bakgrunn av vedtak om tilsvarende saker.</article><article class="legalP" id="kapittel-4-paragraf-1-ledd-2">Departementet kan i forskrift gi utfyllende bestemmelser om organisering av nemnda, herunder om sekretariat og styre.</article></article><article class="legalArticle" data-lovdata-URL="NL/lov/2016-06-17-29/§19" data-name="§19" id="kapittel-4-paragraf-2"><h3 class="legalArticleHeader"><span class="legalArticleValue" data-legalArea="32.04">§ 19</span>. <span class="legalArticleTitle">Partenes adgang til å trekke saken fra nemndsbehandling mv.</span></h3><article class="legalP" id="kapittel-4-paragraf-2-ledd-1">Hver av partene skal på ethvert stadium gis adgang til å trekke saken fra klagebehandlingen i nemnd som treffer rådgivende uttalelser.</article><article class="legalP" id="kapittel-4-paragraf-2-ledd-2">Dersom den næringsdrivende er rettslig forpliktet til å delta i nemndsbehandlingen, skal kun forbrukeren gis adgang til å trekke saken.</article><article class="legalP" id="kapittel-4-paragraf-2-ledd-3">Partene skal informeres om sin adgang til å trekke saken før klagebehandlingen begynner.</article></article><article class="legalArticle" data-lovdata-URL="NL/lov/2016-06-17-29/§20" data-name="§20" id="kapittel-4-paragraf-3"><h3 class="legalArticleHeader"><span class="legalArticleValue" data-legalArea="32.04">§ 20</span>. <span class="legalArticleTitle">Saksbehandling i nemndmøter</span></h3><article class="legalP" id="kapittel-4-paragraf-3-ledd-1">Nemndas saksbehandling skal være skriftlig. Saken skal behandles i møte for lukkede dører.</article><article class="legalP" id="kapittel-4-paragraf-3-ledd-2">Nemnda skal behandle saken på grunnlag av de opplysningene som er fremkommet under saksforberedelsen. Dersom motparten ikke har kommet med uttalelse, kan nemnda avgjøre saken på grunnlag av saksfremstillingen i klagen.</article></article><article class="legalArticle" data-lovdata-URL="NL/lov/2016-06-17-29/§21" data-name="§21" id="kapittel-4-paragraf-4"><h3 class="legalArticleHeader"><span class="legalArticleValue" data-legalArea="32.04">§ 21</span>. <span class="legalArticleTitle">Avgjørelser</span></h3><article class="legalP" id="kapittel-4-paragraf-4-ledd-1">Nemnda skal ha et likt antall medlemmer fra næringen og fra Forbrukerrådet eller medlemmer oppnevnt av Forbrukerrådet eller en annen organisasjon som representerer forbrukerne på et bestemt saksområde. Nemnda er beslutningsdyktig når minst to medlemmer og leder er til stede. Avgjørelse skal treffes ved alminnelig flertall. Ved stemmelikhet skal nemndas leder ha dobbeltstemme.</article><article class="legalP" id="kapittel-4-paragraf-4-ledd-2">Nemndas avgjørelse skal begrunnes. I begrunnelsen skal det fremgå om avgjørelsen er enstemmig. Det skal opplyses om partstilhørigheten til medlemmene som eventuelt dissenterer. Mindretallets syn skal også begrunnes.</article></article><article class="legalArticle" data-lovdata-URL="NL/lov/2016-06-17-29/§22" data-name="§22" id="kapittel-4-paragraf-5"><h3 class="legalArticleHeader"><span class="legalArticleValue" data-legalArea="32.04">§ 22</span>. <span class="legalArticleTitle">Delegering av avgjørelsesmyndighet</span></h3><article class="legalP" id="kapittel-4-paragraf-5-ledd-1">Nemnda kan beslutte at nemndas leder eller sekretariat kan treffe avgjørelse om å avvise saker, samt treffe realitetsavgjørelse der det foreligger fast praksis eller prinsipiell avgjørelse fra nemnda i tilsvarende saker.</article><article class="legalP" id="kapittel-4-paragraf-5-ledd-2">Avgjørelse truffet av nemndas leder eller sekretariat kan klages inn for nemnda. Partene skal informeres om klageadgangen.</article></article></section><section class="section" data-name="kap5" id="kapittel-5" data-lovdata-URL="NL/lov/2016-06-17-29/KAPITTEL_5"><h2>Kapittel 5. Forskjellige bestemmelser</h2><article class="changesToParent">Endret ved lov <a href="lov/2020-06-23-98">23 juni 2020 nr. 98</a> (ikr. 1 jan 2021 iflg. res. <a href="forskrift/2020-06-23-1285">23 juni 2020 nr. 1285</a>, tidligere kap 6).</article><article class="legalArticle" data-lovdata-URL="NL/lov/2016-06-17-29/§23" data-name="§23" id="kapittel-5-paragraf-1"><h3 class="legalArticleHeader"><span class="legalArticleValue" data-legalArea="32.04">§ 23</span>. <span class="legalArticleTitle">Bistand til forbruker ved handel over landegrensene</span></h3><article class="legalP" id="kapittel-5-paragraf-1-ledd-1">Forbrukertilsynet skal bistå forbrukere i å få kontakt med et innmeldt klageorgan i en annen EØS-stat i saker mellom forbruker og næringsdrivende ved handel over landegrenser.</article><article class="changesToParent">Endret ved lov <a href="lov/2020-06-23-98">23 juni 2020 nr. 98</a> (ikr. 1 jan 2021 iflg. <a href="forskrift/2020-06-23-1285">res. 23 juni 2020 nr. 1285</a>, tidligere § 25).</article></article><article class="legalArticle" data-lovdata-URL="NL/lov/2016-06-17-29/§24" data-name="§24" id="kapittel-5-paragraf-2"><h3 class="legalArticleHeader"><span class="legalArticleValue" data-legalArea="30.01.01">§ 24</span>. <span class="legalArticleTitle">Forholdet til de alminnelige domstolene</span></h3><article class="legalP" id="kapittel-5-paragraf-2-ledd-1">Så lenge en sak er til behandling i innmeldt klageorgan, kan en part ikke bringe saken inn for de alminnelige domstolene. En sak anses for å være til behandling fra det tidspunktet klageorganet mottok klagen.</article><article class="legalP" id="kapittel-5-paragraf-2-ledd-2">Om en part bringer en sak som er til behandling hos de alminnelige domstolene inn for et innmeldt klageorgan, kan domstolen stanse saken etter begjæring av vedkommende part. Reglene i <a href="lov/2005-06-17-90/§16-15">tvisteloven § 16-15</a>, <a href="lov/2005-06-17-90/§16-18">§ 16-18</a> tredje og fjerde ledd og <a href="lov/2005-06-17-90/§16-19">§ 16-19</a> gjelder tilsvarende. Ved rettens avgjørelse av om saken skal stanses, skal det legges vekt på om det er rimelig å stanse saken i påvente av klageorganets avgjørelse når hensyn tas til tidsbruken og kostnadene som vil påløpe for partene ved stansing.</article><article class="legalP" id="kapittel-5-paragraf-2-ledd-3">En sak som har vært behandlet i en innmeldt nemnd, kan bringes inn for tingretten uten forutgående behandling i forliksrådet.</article><article class="changesToParent">Endret ved lover <a href="lov/2017-02-17-7">17 feb 2017 nr. 7</a> (ikr. 1 mars 2017 iflg. <a href="forskrift/2017-02-17-196">res. 17 feb 2017 nr. 196</a>), <a href="lov/2020-06-23-98">23 juni 2020 nr. 98</a> (ikr. 1 jan 2021 iflg. <a href="forskrift/2020-06-23-1285">res. 23 juni 2020 nr. 1285</a>, tidligere § 26).</article></article><article class="legalArticle" data-lovdata-URL="NL/lov/2016-06-17-29/§25" data-name="§25" id="kapittel-5-paragraf-3"><h3 class="legalArticleHeader"><span class="legalArticleValue" data-legalArea="30.01.01">§ 25</span>. <span class="legalArticleTitle">Innmelding til EU-kommisjonens liste over klageorganer</span></h3><article class="legalP" id="kapittel-5-paragraf-3-ledd-1">Klageorganer som er godkjent etter loven her, skal meldes til EFTA-statenes faste komité for oppføring på EU-kommisjonens liste over klageorganer som oppfyller kravene i direktiv <a href="eu/32013l0011">2013/11/EU</a> om alternativ tvisteløsning i forbrukersaker. Også Forbrukertilsynet og klageorganer som er opprettet med hjemmel i annen lov som tilfredsstiller kravene i direktivet, kan meldes inn.</article><article class="legalP" id="kapittel-5-paragraf-3-ledd-2">Innmeldingen etter første ledd foretas av departementet. Departementet skal på sine hjemmesider ha en lett tilgjengelig elektronisk lenke til EU-kommisjonens liste over klageorganer.</article><article class="changesToParent">Endret ved lov <a href="lov/2020-06-23-98">23 juni 2020 nr. 98</a> (ikr. 1 jan 2021 iflg. <a href="forskrift/2020-06-23-1285">res. 23 juni 2020 nr. 1285</a>, tidligere § 27).</article></article><article class="legalArticle" data-lovdata-URL="NL/lov/2016-06-17-29/§26" data-name="§26" id="kapittel-5-paragraf-4"><h3 class="legalArticleHeader"><span class="legalArticleValue" data-legalArea="30.01.01">§ 26</span>. <span class="legalArticleTitle">(Opphevet)</span></h3><article class="changesToParent">Endret ved lov <a href="lov/2020-06-23-98">23 juni 2020 nr. 98</a> (ikr. 1 jan 2021 iflg. <a href="forskrift/2020-06-23-1285">res. 23 juni 2020 nr. 1285</a>, tidligere § 28), opphevet ved lov <a href="lov/2025-06-20-41">20 juni 2025 nr. 41</a> (i kraft 1 juli 2025 iflg. <a href="forskrift/2025-06-20-1097">res. 20. juni 2025 nr. 1097</a>).</article></article></section><section class="section" data-name="kap6" id="kapittel-6" data-lovdata-URL="NL/lov/2016-06-17-29/KAPITTEL_6"><h2>Kapittel 6. Ikraftsettings- og overgangsregler. Endringer i andre lover.</h2><article class="changesToParent">Endret ved lov <a href="lov/2020-06-23-98">23 juni 2020 nr. 98</a> (ikr. 1 jan 2021 iflg. res. <a href="forskrift/2020-06-23-1285">23 juni 2020 nr. 1285</a>, tidligere kap 7).</article><article class="legalArticle" data-lovdata-URL="NL/lov/2016-06-17-29/§27" data-name="§27" id="kapittel-6-paragraf-1"><h3 class="legalArticleHeader"><span class="legalArticleValue" data-legalArea="30.01.01">§ 27</span>. <span class="legalArticleTitle">Ikraftsettings- og overgangsregler</span></h3><article class="legalP" id="kapittel-6-paragraf-1-ledd-1">Loven gjelder fra den tid Kongen bestemmer.<sup class="footnotereference" data-footnotereferencevalue="1" data-unique-footnote-counter="1">1</sup> Kongen kan sette i kraft de enkelte bestemmelsene til forskjellig tid.</article><article class="legalP" id="kapittel-6-paragraf-1-ledd-2">Departementet kan gi nærmere overgangsregler.</article><article class="changesToParent">Endret ved lov <a href="lov/2020-06-23-98">23 juni 2020 nr. 98</a> (ikr. 1 jan 2021 iflg. <a href="forskrift/2020-06-23-1285">res. 23 juni 2020 nr. 1285</a>, tidligere § 29).</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Fra 1 juli 2016 med unntak av § 12 annet ledd, § 28 og ny § 10a tredje ledd i <a href="lov/2009-01-09-2">lov 9 jan 2009 nr. 2</a> om kontroll med markedsføring og avtalevilkår mv. iflg. <a href="forskrift/2016-06-17-703">res. 17 juni 2016 nr. 703</a>. I kraft 25 aug 2017 for § 12 annet ledd, § 28 og ny § 10a tredje ledd i <a href="lov/2009-01-09-2">lov 9. januar 2009 nr. 2</a> om kontroll med markedsføring og avtalevilkår mv. iflg. <a href="forskrift/2017-08-25-1287">res. 25 aug 2017 nr. 1287</a>.</article></footer></article><article class="legalArticle" data-lovdata-URL="NL/lov/2016-06-17-29/§28" data-name="§28" id="kapittel-6-paragraf-2"><h3 class="legalArticleHeader"><span class="legalArticleValue" data-legalArea="30.01.01">§ 28</span>. <span class="legalArticleTitle">Endringer i andre lover</span></h3><article class="defaultP">– – –</article><article class="changesToParent">Endret ved lov <a href="lov/2020-06-23-98">23 juni 2020 nr. 98</a> (ikr. 1 jan 2021 iflg. <a href="forskrift/2020-06-23-1285">res. 23 juni 2020 nr. 1285</a>, tidligere § 30).</article></article></section></main></body></html>