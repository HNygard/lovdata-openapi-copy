<!DOCTYPE html><html lang="no"><head><title>Lov om anerkjennelse og fullbyrding av nordiske dommer på privatrettens område</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-1977-06-10-71</dd><dt class="dokid">DokumentID</dt><dd class="dokid">NL/lov/1977-06-10-71</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="dateInForce">I kraft fra</dt><dd class="dateInForce">1978-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2013-07-01</dd><dt class="lastChangedBy">Sist endret ved</dt><dd class="lastChangedBy"><a href="lov/2010-03-26-9">lov/2010-03-26-9</a> fra 2013-07-01</dd><dt class="legalArea">Rettsområde</dt><dd class="legalArea"><ul><li><a href="legal-areas/17" title="Internasjonal rett">Internasjonal rett</a> &gt; <a href="legal-areas/17.04" title="Internasjonal privatrett">Internasjonal privatrett</a></li> <li><a href="legal-areas/33a" title="Tvangsfullbyrdelse">Tvangsfullbyrdelse</a></li></ul></dd><dt class="lastupdated">Rettet</dt><dd class="lastupdated">2021-07-07 (faglige fotnoter fjernet, struktur, UU-tilpasset)</dd><dt class="titleShort">Korttittel</dt><dd class="titleShort">Lov om nordiske privatrettslige dommer</dd><dt class="title">Tittel</dt><dd class="title">Lov om anerkjennelse og fullbyrding av nordiske dommer på privatrettens område</dd><dt class="miscInformation">Annet om dokumentet</dt><dd class="miscInformation">Jf. <a href="lov/2005-06-17-90/§19-16">tvl. § 19-16</a>, konvensjon 16 mars 1932 (se foran).</dd><dt class="refid">RefID</dt><dd class="refid">lov/1977-06-10-71</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om anerkjennelse og fullbyrding av nordiske dommer på privatrettens område</a><ul class="tocSubUl"><li><a href="#kapittel-1" data-child-interval="§§ 1 – 3">Anerkjennelse.</a><ul class="tocSubUl"><li><a href="#kapittel-1-paragraf-1">§ 1.</a></li><li><a href="#kapittel-1-paragraf-2">§ 2.</a></li><li><a href="#kapittel-1-paragraf-3">§ 3.</a></li></ul></li><li><a href="#kapittel-2" data-child-interval="§§ 4 – 6">Fullbyrding.</a><ul class="tocSubUl"><li><a href="#kapittel-2-paragraf-1">§ 4.</a></li><li><a href="#kapittel-2-paragraf-2">§ 5.</a></li><li><a href="#kapittel-2-paragraf-3">§ 6.</a></li></ul></li><li><a href="#kapittel-3" data-child-interval="§§ 7 – 8">Unntak fra anerkjennelse og fullbyrding.</a><ul class="tocSubUl"><li><a href="#kapittel-3-paragraf-1">§ 7.</a></li><li><a href="#kapittel-3-paragraf-2">§ 8.</a></li></ul></li><li><a href="#kapittel-4" data-child-interval="§§ 9 – 11">Framgangsmåten ved fullbyrding.</a><ul class="tocSubUl"><li><a href="#kapittel-4-paragraf-1">§ 9.</a></li><li><a href="#kapittel-4-paragraf-2">§ 10.</a></li><li><a href="#kapittel-4-paragraf-3">§ 11.</a></li></ul></li><li><a href="#kapittel-5" data-child-interval="§ 12">Litispendens.</a><ul class="tocSubUl"><li><a href="#kapittel-5-paragraf-1">§ 12.</a></li></ul></li><li><a href="#kapittel-6" data-child-interval="§ 13">Anerkjennelse og fullbyrding av norske dommer i annet nordisk land.</a><ul class="tocSubUl"><li><a href="#kapittel-6-paragraf-1">§ 13.</a></li></ul></li><li><a href="#kapittel-7" data-child-interval="§§ 14 – 15">Ikrafttredelse m.m.</a><ul class="tocSubUl"><li><a href="#kapittel-7-paragraf-1">§ 14.</a></li><li><a href="#kapittel-7-paragraf-2">§ 15.</a></li></ul></li></ul></li></ul></dd></dl></header><main class="documentBody" data-lovdata-URL="NL/lov/1977-06-10-71" id="dokument"><h1>Lov om anerkjennelse og fullbyrding av nordiske dommer på privatrettens område</h1><section class="section" id="kapittel-1" data-lovdata-URL="NL/lov/1977-06-10-71/KAPITTEL_1"><h2>Anerkjennelse.</h2><article class="legalArticle" data-lovdata-URL="NL/lov/1977-06-10-71/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="numberedLegalP" data-numerator="1" id="kapittel-1-paragraf-1-nummer-1">1. Rettskraftig avgjørelse om et privatrettslig krav som i sivil sak eller straffesak er truffet av dansk, finsk, islandsk eller svensk domstol, har bindende virkning i Norge når ikke annet følger av reglene i <a href="lov/1977-06-10-71/§7">§§ 7</a> og 8.</article><article class="numberedLegalP" data-numerator="2" id="kapittel-1-paragraf-1-nummer-2">2. Ved avgjørelse forstås i denne lov bare avgjørelsen av selve det krav eller rettsforhold som er sakens gjenstand, med mindre annet følger av <a href="lov/1977-06-10-71/§5">§ 5</a> første ledd.</article></article><article class="legalArticle" data-lovdata-URL="NL/lov/1977-06-10-71/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" id="kapittel-1-paragraf-2-ledd-1">Følgende avgjørelser har bindende virkning i Norge for så vidt de angår privatrettslige krav og har oppnådd rettskraft:<ol class="defaultList" type="a"><li data-name="a." value="1"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">avgjørelse hvorved finsk överexekutor eller svensk domstol har pålagt betalingsplikt på grunnlag av gjeldsbrev eller annet skriftlig bevis («utslag i lagsökningsmål»); finsk utslag i lagsökningsmål anses rettskraftig når fristen for besvär er utløpt, selv om fristen for återvinning ikke er ute,</article></article></li><li data-name="b." value="2"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">finsk «betalingsorder» og</article></article></li><li data-name="c." value="3"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1">svenske «bevis i mål om betalningsföreläggande om att utmätning må äga rum».</article></article></li></ol></article></article><article class="legalArticle" data-lovdata-URL="NL/lov/1977-06-10-71/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>.</h3><article class="legalP" id="kapittel-1-paragraf-3-ledd-1">Samme bindende virkning har videre rettskraftig avgjørelse om<ol class="defaultList" type="a"><li data-name="a." value="1"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1">sakskostnader i sivil sak om krav som loven omfatter,</article></article></li><li data-name="b." value="2"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1">sakskostnader til fornærmete i straffesak,</article></article></li><li data-name="c." value="3"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1">godtgjørelse til vitne eller sakkyndig i sivil sak eller straffesak, og</article></article></li><li data-name="d." value="4"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1">tilbakebetaling til det offentlige av forskott som er utbetalt vitne, fornærmete i straffesak eller part.</article></article></li></ol></article></article></section><section class="section" id="kapittel-2" data-lovdata-URL="NL/lov/1977-06-10-71/KAPITTEL_2"><h2>Fullbyrding.</h2><article class="legalArticle" data-lovdata-URL="NL/lov/1977-06-10-71/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>.</h3><article class="legalP" id="kapittel-2-paragraf-1-ledd-1">Avgjørelse som etter reglene i denne lov har bindende virkning i Norge, og som er tvangskraftig i den stat hvor avgjørelsen er truffet (opphavsstaten) skal på begjæring fullbyrdes her.</article><article class="legalP" id="kapittel-2-paragraf-1-ledd-2">Det samme gjelder:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-1-ledd-2-punkt-1"><article class="legalP" id="kapittel-2-paragraf-1-ledd-2-punkt-1-ledd-1">Forlik om et privatrettslig krav som er inngått for domstol eller annen myndighet i Danmark, Finland, Island eller Sverige, og som kan fullbyrdes i opphavsstaten.</article></article></li><li data-name="b." value="2"><article class="listArticle" id="kapittel-2-paragraf-1-ledd-2-punkt-2"><article class="legalP" id="kapittel-2-paragraf-1-ledd-2-punkt-2-ledd-1">Utenrettslig forlik og gjeldsbrev som etter den danske lov om rettens pleje § 478 nr. 4 og 5 kan fullbyrdes i Danmark uten søksmål, likevel bare såframt forliket ble inngått eller gjeldsbrevet ble undertegnet i Danmark av skyldneren, og denne da hadde bopel der.</article></article></li><li data-name="c." value="3"><article class="listArticle" id="kapittel-2-paragraf-1-ledd-2-punkt-3"><article class="legalP" id="kapittel-2-paragraf-1-ledd-2-punkt-3-ledd-1">Rettskraftig avgjørelse av finsk utmätningsman eller överexekutor truffet i forbindelse med tilbakelevering av en gjenstand som er kjøpt på avbetaling, og som går ut på at kjøperen eller selgeren skal betale et beløp til den annen part, likevel bare såframt skyldneren på tidspunktet for tilbakeleveringen hadde bopel i Finland.</article></article></li><li data-name="d." value="4"><article class="listArticle" id="kapittel-2-paragraf-1-ledd-2-punkt-4"><article class="legalP" id="kapittel-2-paragraf-1-ledd-2-punkt-4-ledd-1">Utslag av svensk kronofogdemyndighet i sak om betalningsföreläggande som pålegger noen å betale et pengebeløp, og utslag av svensk kronofogdemyndighet i sak om vanlig handräckning.</article></article></li></ol></article><article class="changesToParent">Endret ved <a href="lov/1993-06-11-83">lov 11 juni 1993 nr. 83</a> (ikr. 1 aug 1993).</article></article><article class="legalArticle" data-lovdata-URL="NL/lov/1977-06-10-71/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>.</h3><article class="numberedLegalP" data-numerator="1" id="kapittel-2-paragraf-2-nummer-1">1. Rettslige og administrative avgjørelser, herunder midlertidige avgjørelser, som er truffet i Danmark, Finland, Island eller Sverige om foreldremyndighet over barn, om rett til personlig samvær med barn eller om overlevering av barn i annet høve, og som kan være grunnlag for fullbyrding i opphavsstaten, skal på begjæring fullbyrdes her. Det kreves ikke at avgjørelsen er rettskraftig. Det samme gjelder forlik som er inngått for en domstol og avtaler som er godkjent av en administrativ myndighet i nevnte land.</article><article class="numberedLegalP" data-numerator="2" id="kapittel-2-paragraf-2-nummer-2">2. Avgjørelser, forlik og avtaler som strider mot avgjørelser som er truffet eller forlik som er inngått her i landet, kan bare fullbyrdes her, dersom de førstnevnte skal gjelde etter særlige regler om det.</article><article class="numberedLegalP" data-numerator="3" id="kapittel-2-paragraf-2-nummer-3">3. Reglene i første ledd gjelder ikke avgjørelser som er truffet av fullbyrdingsmyndighet eller som helse- og sosialstyret eller annen myndighet har truffet etter vedkommende stats lovgivning om det offentlige barne- og ungdomsvern eller dermed likestilt omsorg.</article><article class="changesToParent">Endret ved <a href="lov/1987-06-12-70">lov 12 juni 1987 nr. 70</a>.</article></article><article class="legalArticle" data-lovdata-URL="NL/lov/1977-06-10-71/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>.</h3><article class="legalP" id="kapittel-2-paragraf-3-ledd-1">Avgjørelse som går ut på betaling av penger, og som etter loven her kan få bindende virkning i Norge, kan fullbyrdes her i riket når den er tvangskraftig i opphavsstaten.</article><article class="changesToParent">Endret ved <a href="lov/1993-06-11-83">lov 11 juni 1993 nr. 83</a>.</article></article></section><section class="section" id="kapittel-3" data-lovdata-URL="NL/lov/1977-06-10-71/KAPITTEL_3"><h2>Unntak fra anerkjennelse og fullbyrding.</h2><article class="legalArticle" data-lovdata-URL="NL/lov/1977-06-10-71/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>.</h3><article class="numberedLegalP" data-numerator="1" id="kapittel-3-paragraf-1-nummer-1">1. Denne lov gjelder ikke:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-1-nummer-1-punkt-1"><article class="legalP" id="kapittel-3-paragraf-1-nummer-1-punkt-1-ledd-1">avgjørelse eller forlik om oppheving av formuesfellesskapet, separasjon, skilsmisse, omstøting av ekteskap, stiftelse eller oppheving av adopsjonsforhold, hel eller delvis fratakelse av rettslig handleevne eller endring av vedtak om dette, eller om deling av formue eller erstatning i forbindelse med separasjon, skilsmisse eller omstøting av ekteskap, for så vidt gjelder fullbyrding får loven dog anvendelse på avgjørelse som har bindende virkning her i landet etter artikkel 22 i konvensjon 6 februar 1931 mellom Danmark, Finland, Island, Norge og Sverige angående internasjonal-privatrettslige bestemmelser om ekteskap, adopsjon og vergemål,</article></article></li><li data-name="b." value="2"><article class="listArticle" id="kapittel-3-paragraf-1-nummer-1-punkt-2"><article class="legalP" id="kapittel-3-paragraf-1-nummer-1-punkt-2-ledd-1">avgjørelse eller forlik om foreldremyndighet over barn, om rett til personlig samvær med barn eller om overlevering av barn i annet høve, med mindre annet følger av <a href="lov/1977-06-10-71/§5">§ 5</a>,</article></article></li><li data-name="c." value="3"><article class="listArticle" id="kapittel-3-paragraf-1-nummer-1-punkt-3"><article class="legalP" id="kapittel-3-paragraf-1-nummer-1-punkt-3-ledd-1">avgjørelse eller forlik om familierettslig underholdsplikt,</article></article></li><li data-name="d." value="4"><article class="listArticle" id="kapittel-3-paragraf-1-nummer-1-punkt-4"><article class="legalP" id="kapittel-3-paragraf-1-nummer-1-punkt-4-ledd-1">avgjørelse eller forlik om slektskap,</article></article></li><li data-name="e." value="5"><article class="listArticle" id="kapittel-3-paragraf-1-nummer-1-punkt-5"><article class="legalP" id="kapittel-3-paragraf-1-nummer-1-punkt-5-ledd-1">avgjørelse eller forlik om rett til arv eller legat, gjenlevende ektefelles rettigheter, dødsboskifte eller ansvar for en arvelaters gjeld, med mindre avdøde var statsborger i Danmark, Finland, Island, Norge eller Sverige og bosatt i en av disse stater,</article></article></li><li data-name="f." value="6"><article class="listArticle" id="kapittel-3-paragraf-1-nummer-1-punkt-6"><article class="legalP" id="kapittel-3-paragraf-1-nummer-1-punkt-6-ledd-1">avgjørelse eller forlik om konkursbehandling eller offentlig akkordforhandling, omstøting eller tilsidesetting av rettsstiftelser på grunn av konkurs, dersom ikkje avgjørelsen eller forliket gjelder omstøting eller tilsidesetting av rettsstiftelser på grunn av en konkurs som er åpnet i Danmark, Finland, Island, Norge eller Sverige, og retten ved åpningen av konkurs grunnet sin kompetanse på at skyldneren er eller ved sin død var bosatt i landet, eller at et selskap, et samvirkeforetak, en forening eller en stiftelse hadde sitt sete i landet.</article></article></li><li data-name="g." value="7"><article class="listArticle" id="kapittel-3-paragraf-1-nummer-1-punkt-7"><article class="legalP" id="kapittel-3-paragraf-1-nummer-1-punkt-7-ledd-1">avgjørelse eller forlik i sak som skal bringes inn direkte for de særlige domstoler som behandler spørsmål om kollektive avtaler i arbeidsforhold.</article></article></li></ol></article><article class="numberedLegalP" data-numerator="2" id="kapittel-3-paragraf-1-nummer-2">2. Loven gjelder heller ikke for nordiske dommer m.v. som anerkjennes og fullbyrdes her i riket etter Luganokonvensjonen 2007 og heller ikke for så vidt annet følger av regler om anerkjennelse og fullbyrding i særlige forhold.</article><article class="changesToParent">Endret ved <a href="lov/1993-01-08-21">lover 8 jan 1993 nr. 21</a>, <a href="lov/2007-06-29-81">29 juni 2007 nr. 81</a> (ikr. 1 jan 2008 iflg. <a href="forskrift/2007-11-23-1287">res. 23 nov 2007 nr. 1287</a>), <a href="lov/2009-06-19-79">19 juni 2009 nr. 79</a> (ikr. 1 jan 2010 iflg. <a href="forskrift/2009-10-16-1279">res. 16 okt 2009 nr. 1279</a>), <a href="lov/2010-03-26-9">26 mars 2010 nr. 9</a> (ikr. 1 juli 2013 iflg. <a href="forskrift/2013-04-05-338">res. 5 apr 2013 nr. 338</a>) som endret ved <a href="lov/2013-04-05-12">lov 5 apr 2013 nr. 12</a>.</article></article><article class="legalArticle" data-lovdata-URL="NL/lov/1977-06-10-71/§8" data-name="§8" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>.</h3><article class="legalP" id="kapittel-3-paragraf-2-ledd-1">Reglene om anerkjennelse og fullbyrding gjelder ikke:<ol class="defaultList" type="1"><li data-name="1." value="1"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">Når grunnlaget for avgjørsmyndighetens kompetanse utelukkende er ett eller flere av følgende forhold, med mindre saksøkte har innlatt seg på sakens realitet uten å ta forbehold: <ol class="defaultList" type="a"><li data-name="a." value="1"><article class="listArticle" id="kapittel-3-paragraf-2-ledd-1-punkt-1-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1-punkt-1-ledd-1">at saksøkte hadde en formuegjenstand i opphavsstaten, såframt saken ikke gjelder et krav som angår formuegjenstanden eller som den var stilt som sikkerhet for,</article></article></li><li data-name="b." value="2"><article class="listArticle" id="kapittel-3-paragraf-2-ledd-1-punkt-1-ledd-1-punkt-2"><article class="legalP" id="kapittel-3-paragraf-2-ledd-1-punkt-1-ledd-1-punkt-2-ledd-1">at stevningen ble forkynt for saksøkte under hans midlertidige opphold i opphavsstaten,</article></article></li><li data-name="c." value="3"><article class="listArticle" id="kapittel-3-paragraf-2-ledd-1-punkt-1-ledd-1-punkt-3"><article class="legalP" id="kapittel-3-paragraf-2-ledd-1-punkt-1-ledd-1-punkt-3-ledd-1">en vernetingsavtale som ikke fyller kravene i <a href="lov/2005-06-17-90/§4-6">tvisteloven § 4-6</a>, såframt avgjørelsen gjelder en saksøkt som på avtaletidspunktet hadde alminnelig verneting i Norge og framleis har det.</article></article></li></ol></article></article></li><li data-name="2." value="2"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">Avgjørelse som i første instans er truffet mot en uteblitt saksøkt, når pålegg om å svare i saken er forkynt bare ved offentlig kunngjøring. Det samme gjelder avgjørelse i høyere instans, når saksøkte er uteblitt i alle instanser, og pålegg som nevnt ikke i noen instans er forkynt på annen måte enn ved offentlig kunngjøring. For så vidt angår avgjørelse som er nevnt i <a href="lov/1977-06-10-71/§7">§ 7</a> første ledd bokstav e, gjelder unntaket bare for avgjørelse om gjenlevende ektefelles eller de enkelte arvingers ansvar for arvelaterens gjeld.</article></article></li><li data-name="3." value="3"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">Avgjørelse av samme krav som det allerede står søksmål om mellom de samme parter for norsk domstol eller for domstol i annen nordisk stat, såframt dette søksmål er reist først og kan føre til avgjørelse som kan få bindende virkning i Norge etter denne lov.</article></article></li><li data-name="4." value="4"><article class="listArticle" id="kapittel-3-paragraf-2-ledd-1-punkt-4"><article class="legalP" id="kapittel-3-paragraf-2-ledd-1-punkt-4-ledd-1">Avgjørelse eller forlik om krav som domstol i en annen stat enn opphavsstaten på grunn av tvistgjenstandens art har enekompetanse til å avgjøre.</article></article></li><li data-name="5." value="5"><article class="listArticle" id="kapittel-3-paragraf-2-ledd-1-punkt-5"><article class="legalP" id="kapittel-3-paragraf-2-ledd-1-punkt-5-ledd-1">Avgjørelse eller forlik for så vidt anerkjennelse eller fullbyrding ville virke åpenbart støtende på norsk rettsorden.</article></article></li></ol></article><article class="changesToParent">Endret ved <a href="lov/2005-06-17-90">lov 17 juni 2005 nr. 90</a> (ikr. 1 jan 2008 iflg. <a href="forskrift/2007-01-26-88">res. 26 jan 2007 nr. 88</a>) som endret ved <a href="lov/2007-01-26-3">lov 26 jan 2007 nr. 3</a>.</article></article></section><section class="section" id="kapittel-4" data-lovdata-URL="NL/lov/1977-06-10-71/KAPITTEL_4"><h2>Framgangsmåten ved fullbyrding.</h2><article class="legalArticle" data-lovdata-URL="NL/lov/1977-06-10-71/§9" data-name="§9" id="kapittel-4-paragraf-1"><h3 class="legalArticleHeader"><span class="legalArticleValue">§ 9</span>.</h3><article class="numberedLegalP" data-numerator="1" id="kapittel-4-paragraf-1-nummer-1">1. Begjæring om fullbyrding rettes til tingretten.</article><article class="numberedLegalP" data-numerator="2" id="kapittel-4-paragraf-1-nummer-2">2. Med begjæring om fullbyrding skal følge avskrift av avgjørelsen bekreftet av vedkommende myndighet samt bevis for at avgjørelsen er rettskraftig. Er avgjørelsen ikke rettskraftig, skal isteden følge med bevis for at avgjørelsen er tvangskraftig.</article><article class="numberedLegalP" data-numerator="3" id="kapittel-4-paragraf-1-nummer-3">3. Når det begjæres fullbyrding av forlik, skal det legges fram bekreftet avskrift av forliket og bevis for at forliket kan kreves fullbyrdet i opphavsstaten.</article><article class="numberedLegalP" data-numerator="4" id="kapittel-4-paragraf-1-nummer-4">4. Med begjæring om fullbyrding av utenrettslig forlik eller gjeldsbrev som nevnt i <a href="lov/1977-06-10-71/§4">§ 4</a> annet ledd bokstav b, skal følge dokumentet i original og bekreftelse fra det danske justisministerium om at fordringen i Danmark ville kunne inndrives hos skyldneren uten søksmål.</article><article class="numberedLegalP" data-numerator="5" id="kapittel-4-paragraf-1-nummer-5">5. Med begjæring om fullbyrdelse av avgjørelse, forlik og avtale som omfattes av <a href="lov/1977-06-10-71/§5">§ 5</a> skal følge bekreftet avskrift av dokumentet og bevis for at det kan være grunnlag for fullbyrding i opphavsstaten.</article><article class="numberedLegalP" data-numerator="6" id="kapittel-4-paragraf-1-nummer-6">6. Med dokumenter som er skrevet på andre språk enn dansk, norsk og svensk skal følge bekreftet omsetting til et av disse språk, med mindre fullbyrdingsmyndigheten bestemmer noe annet.</article><article class="numberedLegalP" data-numerator="7" id="kapittel-4-paragraf-1-nummer-7">7. Kongen kan gi forskrifter om bevis og andre dokumenter som kan kreves etter paragrafen her.</article><article class="changesToParent">Endret ved <a href="lov/2002-08-30-67">lov 30 aug 2002 nr. 67</a> (ikr. 1 jan 2003 iflg. <a href="forskrift/2002-08-30-938">res. 30 aug 2002 nr. 938</a>).</article></article><article class="legalArticle" data-lovdata-URL="NL/lov/1977-06-10-71/§10" data-name="§10" id="kapittel-4-paragraf-2"><h3 class="legalArticleHeader"><span class="legalArticleValue">§ 10</span>.</h3><article class="numberedLegalP" data-numerator="1" id="kapittel-4-paragraf-2-nummer-1">1. Beslutning om hvorvidt fullbyrding skal skje, fattes uten at saksøkte høres. Kan det skje uten skadelig forhaling, kan han likevel etter omstendighetene få adgang til å uttale seg.</article><article class="numberedLegalP" data-numerator="2" id="kapittel-4-paragraf-2-nummer-2">2. Ved begjæring om fullbyrding av utenrettslig forlik eller gjeldsbrev som nevnt i <a href="lov/1977-06-10-71/§4">§ 4</a> annet ledd bokstav b, skal saksøkte få adgang til å uttale seg, om ikke særlige grunner taler mot det. Inneholder et utenrettslig dokument bestemmelse om kostnadene ved gjennomføringen av kravet, kan beløpet nedsettes under fullbyrdingen dersom namsmyndighetene finner det uforholdsmessig høyt.</article></article><article class="legalArticle" data-lovdata-URL="NL/lov/1977-06-10-71/§11" data-name="§11" id="kapittel-4-paragraf-3"><h3 class="legalArticleHeader"><span class="legalArticleValue">§ 11</span>.</h3><article class="legalP" id="kapittel-4-paragraf-3-ledd-1">Fullbyrding skjer som for innenlandske tvangsgrunnlag bestemt, når ikke annet følger av loven her. Særlige bestemmelser som avgjørelsen eller forliket måtte inneholde om tvangsmidler, får ikke anvendelse.</article></article></section><section class="section" id="kapittel-5" data-lovdata-URL="NL/lov/1977-06-10-71/KAPITTEL_5"><h2>Litispendens.</h2><article class="legalArticle" data-lovdata-URL="NL/lov/1977-06-10-71/§12" data-name="§12" id="kapittel-5-paragraf-1"><h3 class="legalArticleHeader"><span class="legalArticleValue">§ 12</span>.</h3><article class="legalP" id="kapittel-5-paragraf-1-ledd-1">Reises søksmål for norsk domstol, og søksmål om samme krav mellom de samme parter allerede står for domstol i Danmark, Finland, Island eller Sverige, skal søksmålet her avvises eller stanses i påvente av rettskraftig avgjørelse i den annen stat, såframt det antas at avgjørelsen der vil ha bindende virkning i Norge etter denne lov.</article></article></section><section class="section" id="kapittel-6" data-lovdata-URL="NL/lov/1977-06-10-71/KAPITTEL_6"><h2>Anerkjennelse og fullbyrding av norske dommer i annet nordisk land.</h2><article class="legalArticle" data-lovdata-URL="NL/lov/1977-06-10-71/§13" data-name="§13" id="kapittel-6-paragraf-1"><h3 class="legalArticleHeader"><span class="legalArticleValue">§ 13</span>.</h3><article class="numberedLegalP" data-numerator="1" id="kapittel-6-paragraf-1-nummer-1">1. Norske rettskraftige avgjørelser m.m. kan begjæres anerkjent og fullbyrdet i Danmark, Finland, Island og Sverige i samsvar med lovgivningen herom i disse land.</article><article class="numberedLegalP" data-numerator="2" id="kapittel-6-paragraf-1-nummer-2">2. Kongen kan gi forskrifter om framgangsmåten her i riket ved begjæring om fullbyrding i annet nordisk land, herunder om bevis og attester som måtte kreves i fullbyrdingslandet, samt om hvem begjæring om fullbyrding skal rettes til i annet nordisk land.</article></article></section><section class="section" id="kapittel-7" data-lovdata-URL="NL/lov/1977-06-10-71/KAPITTEL_7"><h2>Ikrafttredelse m.m.</h2><article class="legalArticle" data-lovdata-URL="NL/lov/1977-06-10-71/§14" data-name="§14" id="kapittel-7-paragraf-1"><h3 class="legalArticleHeader"><span class="legalArticleValue">§ 14</span>.</h3><article class="numberedLegalP" data-numerator="1" id="kapittel-7-paragraf-1-nummer-1">1. Denne lov trer i kraft fra den tid<sup class="footnotereference" data-footnotereferencevalue="1" data-unique-footnote-counter="1">1</sup> Kongen bestemmer. Loven kan settes i kraft særskilt i forhold til ett eller flere av de nordiske land.</article><article class="numberedLegalP" data-numerator="2" id="kapittel-7-paragraf-1-nummer-2">2. Den får ikke anvendelse på avgjørelse som er truffet eller forlik som er inngått før lovens ikrafttredelse.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Fra 1 jan 1978 i forhold til Danmark, Finland og Sverige, iflg. res. 2 des 1977. Om eldre dommer og forholdet til Island se note 1 til konvensjon 16 mars 1932 foran.</article></footer></article><article class="legalArticle" data-lovdata-URL="NL/lov/1977-06-10-71/§15" data-name="§15" id="kapittel-7-paragraf-2"><h3 class="legalArticleHeader"><span class="legalArticleValue">§ 15</span>.</h3><article class="legalP" id="kapittel-7-paragraf-2-ledd-1">Fra den tid denne lov trer i kraft, gjøres følgende endringer i andre lover:– – –</article></article></section></main></body></html>