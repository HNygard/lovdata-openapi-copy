<!DOCTYPE html><html lang="no"><head><title>Lov om register over reelle rettighetshavere</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2019-03-01-2</dd><dt class="dokid">DokumentID</dt><dd class="dokid">NL/lov/2019-03-01-2</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="dateInForce">I kraft fra</dt><dd class="dateInForce">2021-11-01, 2024-10-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2024-10-01</dd><dt class="lastChangedBy">Sist endret ved</dt><dd class="lastChangedBy"><a href="lov/2024-06-25-60">lov/2024-06-25-60</a> fra 2024-10-01</dd><dt class="legalArea">Rettsområde</dt><dd class="legalArea"><ul><li><a href="legal-areas/26" title="Selskaper, fond og foreninger">Selskaper, fond og foreninger</a></li></ul></dd><dt class="dateOfPublication">Kunngjort</dt><dd class="dateOfPublication">2019-03-01</dd><dt class="lastupdated">Rettet</dt><dd class="lastupdated">2022-03-10 (tegnsetting i lister tilpasset universell utforming)</dd><dt class="eeaReferences">EØS-henvisning</dt><dd class="eeaReferences"><a href="avtale/avt-1992-05-02-1-v9">EØS-avtalen vedlegg IX</a> <br /> nr. 23b (direktiv <a href="eu/32015l0849">(EU) 2015/849</a> endret ved direktiv <a href="eu/32018l0843">(EU) 2018/843</a>).</dd><dt class="titleShort">Korttittel</dt><dd class="titleShort">Lov om register over reelle rettighetshavere</dd><dt class="title">Tittel</dt><dd class="title">Lov om register over reelle rettighetshavere</dd><dt class="refid">RefID</dt><dd class="refid">lov/2019-03-01-2</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om register over reelle rettighetshavere</a><ul class="tocSubUl"><li><a href="#kapittel-1" data-child-interval="§§ 1 – 3">Kapittel 1. Innledende bestemmelser</a><ul class="tocSubUl"><li><a href="#kapittel-1-paragraf-1">§ 1. Formål</a></li><li><a href="#kapittel-1-paragraf-2">§ 2. Virkeområde</a></li><li><a href="#kapittel-1-paragraf-3">§ 3. Definisjoner</a></li></ul></li><li><a href="#kapittel-2" data-child-interval="§§ 4 – 7">Kapittel 2. Innhenting av opplysninger om reelle rettighetshavere</a><ul class="tocSubUl"><li><a href="#kapittel-2-paragraf-1">§ 4. Innhenting av opplysninger om reelle rettighetshavere</a></li><li><a href="#kapittel-2-paragraf-2">§ 5. Relevante personers opplysningsplikt</a></li><li><a href="#kapittel-2-paragraf-3">§ 6. Utlevering</a></li><li><a href="#kapittel-2-paragraf-4">§ 7. Lagring av opplysninger om reelle rettighetshavere</a></li></ul></li><li><a href="#kapittel-3" data-child-interval="§§ 8 – 13">Kapittel 3. Registrering av opplysninger om reelle rettighetshavere</a><ul class="tocSubUl"><li><a href="#kapittel-3-paragraf-1">§ 8. Registeret over reelle rettighetshavere</a></li><li><a href="#kapittel-3-paragraf-2">§ 9. Registrering av opplysninger om reelle rettighetshavere</a></li><li><a href="#kapittel-3-paragraf-3">§ 10. Kontroll av registrerte opplysninger. Varslingsplikt om uoverensstemmelser</a></li><li><a href="#kapittel-3-paragraf-4">§ 11. Tilgang til og avgivelse av registrerte opplysninger</a></li><li><a href="#kapittel-3-paragraf-5">§ 12. Opplysninger fra andre registre</a></li><li><a href="#kapittel-3-paragraf-6">§ 13. Lagring av opplysninger i registeret</a></li></ul></li><li><a href="#kapittel-4" data-child-interval="§§ 14 – 16">Kapittel 4. Avsluttende bestemmelser</a><ul class="tocSubUl"><li><a href="#kapittel-4-paragraf-1">§ 14. Pålegg og tvangsmulkt</a></li><li><a href="#kapittel-4-paragraf-2">§ 15. Straff</a></li><li><a href="#kapittel-4-paragraf-3">§ 16. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="NL/lov/2019-03-01-2" id="dokument"><h1>Lov om register over reelle rettighetshavere</h1><section class="section" data-name="kap1" id="kapittel-1" data-lovdata-URL="NL/lov/2019-03-01-2/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="NL/lov/2019-03-01-2/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Lovens formål er å legge til rette for rapporteringspliktiges, myndighetenes og andres tilgang til opplysninger om reelle rettighetshavere.</article></article><article class="legalArticle" data-lovdata-URL="NL/lov/2019-03-01-2/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="numberedLegalP" data-numerator="1" id="kapittel-1-paragraf-2-nummer-1">(1) Loven gjelder for juridiske personer, enheter og andre sammenslutninger som driver virksomhet eller er registrert i riket, herunder på Jan Mayen og Svalbard.</article><article class="numberedLegalP" data-numerator="2" id="kapittel-1-paragraf-2-nummer-2">(2) Loven gjelder også for forvaltere av utenlandske truster og lignende juridiske arrangementer som driver virksomhet i riket, herunder på Jan Mayen og Svalbard.</article><article class="numberedLegalP" data-numerator="3" id="kapittel-1-paragraf-2-nummer-3">(3) Departementet kan i forskrift gi nærmere regler om hvilke juridiske personer, enheter og andre sammenslutninger og forvaltere av utenlandske truster og lignende juridiske arrangementer som er omfattet av loven.</article></article><article class="legalArticle" data-lovdata-URL="NL/lov/2019-03-01-2/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="numberedLegalP" data-numerator="1" id="kapittel-1-paragraf-3-nummer-1">(1) Med registreringspliktige menes i loven her juridiske personer, enheter og andre sammenslutninger og forvaltere av utenlandske truster og lignende juridiske arrangementer som omfattes av lovens virkeområde etter <a href="lov/2019-03-01-2/§2">§ 2</a>.</article><article class="numberedLegalP" data-numerator="2" id="kapittel-1-paragraf-3-nummer-2">(2) Med reell rettighetshaver menes i loven her den eller de fysiske personene som i siste instans eier eller kontrollerer en juridisk person, arrangement, enhet eller annen sammenslutning.</article></article></section><section class="section" data-name="kap2" id="kapittel-2" data-lovdata-URL="NL/lov/2019-03-01-2/KAPITTEL_2"><h2>Kapittel 2. Innhenting av opplysninger om reelle rettighetshavere</h2><article class="legalArticle" data-lovdata-URL="NL/lov/2019-03-01-2/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Innhenting av opplysninger om reelle rettighetshavere</span></h3><article class="numberedLegalP" data-numerator="1" id="kapittel-2-paragraf-1-nummer-1">(1) Registreringspliktige skal identifisere den juridiske personens, enhetens eller sammenslutningens eller det utenlandske juridiske arrangementets reelle rettighetshavere. Ved identifiseringen gjelder kriteriene i <a href="lov/2018-06-01-23/§14">hvitvaskingsloven § 14</a>.</article><article class="numberedLegalP" data-numerator="2" id="kapittel-2-paragraf-1-nummer-2">(2) Den registreringspliktige skal innhente følgende opplysninger om reelle rettighetshavere:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-1-nummer-2-punkt-1"><article class="legalP" id="kapittel-2-paragraf-1-nummer-2-punkt-1-ledd-1">navn</article></article></li><li data-name="b." value="2"><article class="listArticle" id="kapittel-2-paragraf-1-nummer-2-punkt-2"><article class="legalP" id="kapittel-2-paragraf-1-nummer-2-punkt-2-ledd-1">fødselsnummer eller D-nummer</article></article></li><li data-name="c." value="3"><article class="listArticle" id="kapittel-2-paragraf-1-nummer-2-punkt-3"><article class="legalP" id="kapittel-2-paragraf-1-nummer-2-punkt-3-ledd-1">bostedsland</article></article></li><li data-name="d." value="4"><article class="listArticle" id="kapittel-2-paragraf-1-nummer-2-punkt-4"><article class="legalP" id="kapittel-2-paragraf-1-nummer-2-punkt-4-ledd-1">statsborgerskap</article></article></li></ol><p class="leddfortsettelse">Dersom en reell rettighetshaver ikke har fødselsnummer eller D-nummer, skal det i stedet innhentes opplysninger om fødselsdato.</p></article><article class="numberedLegalP" data-numerator="3" id="kapittel-2-paragraf-1-nummer-3">(3) Den registreringspliktige skal dokumentere grunnlaget for identifiseringen av hvem som er reelle rettighetshavere. Dersom den registreringspliktige mener det ikke er noen reell rettighetshaver i en juridisk person eller et utenlandsk juridisk arrangement, skal vurderingen begrunnes og dokumenteres. Dersom den registreringspliktige mener det finnes en eller flere reelle rettighetshavere, men ikke kan identifisere disse, skal vurderingen begrunnes og dokumenteres.</article><article class="numberedLegalP" data-numerator="4" id="kapittel-2-paragraf-1-nummer-4">(4) Registreringspliktige skal ved endringer i relevante forhold identifisere nye reelle rettighetshavere og for øvrig oppdatere innhentede opplysninger om reelle rettighetshavere.</article><article class="numberedLegalP" data-numerator="5" id="kapittel-2-paragraf-1-nummer-5">(5) Departementet kan i forskrift gi nærmere regler om innhenting av opplysninger om reelle rettighetshavere, herunder fastsette unntak.</article></article><article class="legalArticle" data-lovdata-URL="NL/lov/2019-03-01-2/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Relevante personers opplysningsplikt</span></h3><article class="legalP" id="kapittel-2-paragraf-2-ledd-1">Departementet kan i forskrift gi nærmere regler om opplysningsplikt når registreringspliktige skal identifisere og innhente opplysninger om reelle rettighetshavere.</article></article><article class="legalArticle" data-lovdata-URL="NL/lov/2019-03-01-2/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Utlevering</span></h3><article class="numberedLegalP" data-numerator="1" id="kapittel-2-paragraf-3-nummer-1">(1) Registreringspliktige skal etter forespørsel fra offentlig myndighet utlevere alle innhentede opplysninger og vurderinger etter <a href="lov/2019-03-01-2/§4">§ 4</a>. Departementet kan i forskrift gi nærmere regler om hvilke myndigheter som omfattes av første punktum.</article><article class="numberedLegalP" data-numerator="2" id="kapittel-2-paragraf-3-nummer-2">(2) Registreringspliktige skal utlevere opplysninger og vurderinger som nevnt i <a href="lov/2019-03-01-2/§4">§ 4</a> til rapporteringspliktige etter <a href="lov/2018-06-01-23/§2">hvitvaskingsloven § 2</a> bokstav c i forbindelse med deres kundetiltak og løpende oppfølging etter hvitvaskingsloven.</article></article><article class="legalArticle" data-lovdata-URL="NL/lov/2019-03-01-2/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Lagring av opplysninger om reelle rettighetshavere</span></h3><article class="numberedLegalP" data-numerator="1" id="kapittel-2-paragraf-4-nummer-1">(1) Registreringspliktige skal lagre opplysninger og vurderinger om reelle rettighetshavere i ti år etter at fysiske personer opphørte å være reelle rettighetshavere.</article><article class="numberedLegalP" data-numerator="2" id="kapittel-2-paragraf-4-nummer-2">(2) Departementet kan i forskrift gi nærmere regler om lagring av opplysninger om reelle rettighetshavere etter at registreringspliktige har opphørt eller ikke lenger driver virksomhet i riket, herunder hvem som har plikt til å lagre opplysningene.</article></article></section><section class="section" data-name="kap3" id="kapittel-3" data-lovdata-URL="NL/lov/2019-03-01-2/KAPITTEL_3"><h2>Kapittel 3. Registrering av opplysninger om reelle rettighetshavere</h2><article class="legalArticle" data-lovdata-URL="NL/lov/2019-03-01-2/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Registeret over reelle rettighetshavere</span></h3><article class="numberedLegalP" data-numerator="1" id="kapittel-3-paragraf-1-nummer-1">(1) Registeret over reelle rettighetshavere føres av en registerfører oppnevnt av Kongen.</article><article class="numberedLegalP" data-numerator="2" id="kapittel-3-paragraf-1-nummer-2">(2) Departementet kan i forskrift gi nærmere regler om registerets organisasjon, lokalisering og administrasjon, og om føringen av registeret.</article></article><article class="legalArticle" data-lovdata-URL="NL/lov/2019-03-01-2/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Registrering av opplysninger om reelle rettighetshavere</span></h3><article class="numberedLegalP" data-numerator="1" id="kapittel-3-paragraf-2-nummer-1">(1) Registreringspliktige skal registrere innhentede opplysninger om reelle rettighetshavere og grunnlaget for identifiseringen av reelle rettighetshavere i registeret over reelle rettighetshavere, jf. <a href="lov/2019-03-01-2/§4">§ 4</a> annet ledd.</article><article class="numberedLegalP" data-numerator="2" id="kapittel-3-paragraf-2-nummer-2">(2) Dersom den registreringspliktige mener det ikke er noen reelle rettighetshavere i den juridiske personen, enheten eller sammenslutningen, eller det utenlandske juridiske arrangementet, skal dette registreres. Det samme gjelder dersom den registreringspliktige mener det finnes en eller flere reelle rettighetshavere, men ikke kan entydig identifisere disse.</article><article class="numberedLegalP" data-numerator="3" id="kapittel-3-paragraf-2-nummer-3">(3) Første gangs registrering skal skje senest 14 dager etter at den registreringspliktige er blitt registrert i et offentlig register.</article><article class="numberedLegalP" data-numerator="4" id="kapittel-3-paragraf-2-nummer-4">(4) Når den registreringspliktige har identifisert nye reelle rettighetshavere i samsvar med <a href="lov/2019-03-01-2/§4">§ 4</a> fjerde ledd, skal registrerte opplysninger oppdateres uten opphold og senest innen 14 dager. Det samme gjelder dersom den registreringspliktige blir kjent med andre endringer som medfører at registrerte opplysninger ikke lenger stemmer.</article><article class="numberedLegalP" data-numerator="5" id="kapittel-3-paragraf-2-nummer-5">(5) Departementet kan i forskrift gi nærmere regler om registreringen av opplysninger om reelle rettighetshavere, grunnlaget for identifiseringen av reelle rettighetshavere og registreringspliktiges oppdatering av registrerte opplysninger. Forskriften kan også fastsette unntak fra denne bestemmelsen. Departementet kan i forskrift gi nærmere regler om innhenting av relevante opplysninger fra andre registre eller andre kilder.</article></article><article class="legalArticle" data-lovdata-URL="NL/lov/2019-03-01-2/§10" data-name="§10" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Kontroll av registrerte opplysninger. Varslingsplikt om uoverensstemmelser</span></h3><article class="numberedLegalP" data-numerator="1" id="kapittel-3-paragraf-3-nummer-1">(1) Departementet kan i forskrift gi nærmere regler om registerførerens kontroll av opplysninger som registreres om reelle rettighetshavere.</article><article class="numberedLegalP" data-numerator="2" id="kapittel-3-paragraf-3-nummer-2">(2) Departementet kan i forskrift gi regler om varslingsplikt for offentlige myndigheter og rapporteringspliktige etter <a href="lov/2018-06-01-23/§2">hvitvaskingsloven § 2</a> bokstav c i tilfeller der disse identifiserer andre som reelle rettighetshavere enn dem som er registrert i registeret over reelle rettighetshavere. Departementet kan også gi nærmere regler om registerets håndtering av varsler som nevnt i første punktum og registreringspliktiges plikt til å etterkomme registerets pålegg i den forbindelse.</article></article><article class="legalArticle" data-lovdata-URL="NL/lov/2019-03-01-2/§11" data-name="§11" id="kapittel-3-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Tilgang til og avgivelse av registrerte opplysninger</span></h3><article class="numberedLegalP" data-numerator="1" id="kapittel-3-paragraf-4-nummer-1">(1) Registrerte opplysninger om reelle rettighetshavere skal være tilgjengelige for:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-4-nummer-1-punkt-1"><article class="legalP" id="kapittel-3-paragraf-4-nummer-1-punkt-1-ledd-1">rapporteringspliktige etter <a href="lov/2018-06-01-23/§2/bokstav/c">hvitvaskingsloven § 2 bokstav c</a> i forbindelse med deres kundetiltak og løpende oppfølging etter <a href="lov/2018-06-01-23">hvitvaskingsloven</a></article></article></li><li data-name="b." value="2"><article class="listArticle" id="kapittel-3-paragraf-4-nummer-1-punkt-2"><article class="legalP" id="kapittel-3-paragraf-4-nummer-1-punkt-2-ledd-1">offentlige myndigheter</article></article></li><li data-name="c." value="3"><article class="listArticle" id="kapittel-3-paragraf-4-nummer-1-punkt-3"><article class="legalP" id="kapittel-3-paragraf-4-nummer-1-punkt-3-ledd-1">media</article></article></li><li data-name="d." value="4"><article class="listArticle" id="kapittel-3-paragraf-4-nummer-1-punkt-4"><article class="legalP" id="kapittel-3-paragraf-4-nummer-1-punkt-4-ledd-1">sivilsamfunnsorganisasjoner</article></article></li><li data-name="e." value="5"><article class="listArticle" id="kapittel-3-paragraf-4-nummer-1-punkt-5"><article class="legalP" id="kapittel-3-paragraf-4-nummer-1-punkt-5-ledd-1">høyere utdanningsinstitusjoner.</article></article></li></ol></article><article class="numberedLegalP" data-numerator="2" id="kapittel-3-paragraf-4-nummer-2">(2) Departementet kan gi forskrift om at andre fysiske eller juridiske personer skal eller kan gis tilgang til registrerte opplysninger.</article><article class="numberedLegalP" data-numerator="3" id="kapittel-3-paragraf-4-nummer-3">(3) Departementet kan gi forskrift om tilgang, blant annet om hvilke opplysninger som skal gjøres tilgjengelige, hvem som skal gis tilgang til opplysninger i registeret, og i hvilket omfang, for hvilke formål og på hvilken måte opplysningene skal gis. Departementet kan også gi forskrift om unntak fra innsyn i enkelttilfeller under ekstraordinære omstendigheter. I forskrift etter første og annet punktum kan det gjøres unntak fra reglene i første ledd.</article><article class="numberedLegalP" data-numerator="4" id="kapittel-3-paragraf-4-nummer-4">(4) Departementet kan gi forskrift om avgivelse av opplysninger fra registeret.</article><article class="changesToParent">Endret ved lov <a href="lov/2024-06-25-60">25 juni 2024 nr. 60</a> (i kraft 1 oktober 2024 iflg. res. <a href="forskrift/2024-06-25-1214">25. juni 2024 nr. 1214</a>).</article></article><article class="legalArticle" data-lovdata-URL="NL/lov/2019-03-01-2/§12" data-name="§12" id="kapittel-3-paragraf-5"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Opplysninger fra andre registre</span></h3><article class="legalP" id="kapittel-3-paragraf-5-ledd-1">Departementet kan i forskrift gi nærmere regler om registerets adgang til å innhente og sammenstille opplysninger fra andre offentlige registre.</article></article><article class="legalArticle" data-lovdata-URL="NL/lov/2019-03-01-2/§13" data-name="§13" id="kapittel-3-paragraf-6"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Lagring av opplysninger i registeret</span></h3><article class="numberedLegalP" data-numerator="1" id="kapittel-3-paragraf-6-nummer-1">(1) Registrerte opplysninger om reelle rettighetshavere skal lagres i registeret i minst ti år etter at den registreringspliktige opphørte eller avsluttet sin virksomhet i riket.</article><article class="numberedLegalP" data-numerator="2" id="kapittel-3-paragraf-6-nummer-2">(2) Departementet kan i forskrift gi nærmere regler om behandling av opplysninger om reelle rettighetshavere etter at minstetiden i første ledd er utløpt.</article></article></section><section class="section" data-name="kap4" id="kapittel-4" data-lovdata-URL="NL/lov/2019-03-01-2/KAPITTEL_4"><h2>Kapittel 4. Avsluttende bestemmelser</h2><article class="legalArticle" data-lovdata-URL="NL/lov/2019-03-01-2/§14" data-name="§14" id="kapittel-4-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Pålegg og tvangsmulkt</span></h3><article class="numberedLegalP" data-numerator="1" id="kapittel-4-paragraf-1-nummer-1">(1) Registerføreren kan gi registreringspliktige pålegg for å sikre etterlevelse av <a href="lov/2019-03-01-2/§9">§§ 9</a> og <a href="lov/2019-03-01-2/§10">10</a>. Pålegget skal inneholde en bestemt frist. Pålegg kan også rettes mot registreringspliktiges styre, daglige leder eller andre med rett til å representere den registreringspliktige.</article><article class="numberedLegalP" data-numerator="2" id="kapittel-4-paragraf-1-nummer-2">(2) Dersom fristen ikke overholdes, kan det ilegges tvangsmulkt inntil forholdet er rettet.</article><article class="numberedLegalP" data-numerator="3" id="kapittel-4-paragraf-1-nummer-3">(3) Departementet kan i forskrift gi nærmere regler om fastsettelse og beregning av tvangsmulkt.</article></article><article class="legalArticle" data-lovdata-URL="NL/lov/2019-03-01-2/§15" data-name="§15" id="kapittel-4-paragraf-2"><h3 class="legalArticleHeader"><span class="legalArticleValue" data-legalArea="31.01.12">§ 15</span>. <span class="legalArticleTitle">Straff</span></h3><article class="legalP" id="kapittel-4-paragraf-2-ledd-1">Registreringspliktige og personer som handler på vegne av registreringspliktige, som forsettlig unnlater å innhente, oppbevare eller registrere opplysninger i samsvar med <a href="lov/2019-03-01-2/§4">§§ 4</a>, <a href="lov/2019-03-01-2/§7">7</a>, <a href="lov/2019-03-01-2/§9">9</a> eller <a href="lov/2019-03-01-2/§10">10</a> annet ledd, eller registrerer feilaktige opplysninger, kan straffes med bøter eller fengsel inntil ett år.</article></article><article class="legalArticle" data-lovdata-URL="NL/lov/2019-03-01-2/§16" data-name="§16" id="kapittel-4-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-3-ledd-1">Loven gjelder fra den tid<sup class="footnotereference" data-footnotereferencevalue="1" data-unique-footnote-counter="1">1</sup> Kongen bestemmer. Kongen kan sette i kraft de enkelte bestemmelsene i loven til forskjellig tid.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Fra 1. november 2021 for <a href="lov/2019-03-01-2/§1">§ 1</a> til <a href="lov/2019-03-01-2/§7">§ 7</a> og <a href="lov/2019-03-01-2/§15">§ 15</a> iflg. <a href="forskrift/2021-09-24-2864">res. 24 sep 2021 nr. 2864</a>.<br />Fra 1. oktober 2024 for <a href="lov/2019-03-01-2/§8">§ 8</a> til <a href="lov/2019-03-01-2/§14">§ 14</a> iflg. res. <a href="forskrift/2024-06-25-1214">25. juni 2024 nr. 1214</a>.</article></footer></article></section></main></body></html>