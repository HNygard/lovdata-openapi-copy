<!DOCTYPE html><html lang="no"><head><title>Lov om midlertidig kompensasjonsordning for arbeidsgivere med nullsats for beregning av arbeidsgiveravgift (Sone V og Svalbard)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2020-06-23-110</dd><dt class="dokid">DokumentID</dt><dd class="dokid">NL/lov/2020-06-23-110</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="dateInForce">I kraft fra</dt><dd class="dateInForce">2020-06-23</dd><dt class="legalArea">Rettsområde</dt><dd class="legalArea"><ul><li><a href="legal-areas/27" title="Skatte- og avgiftsrett">Skatte- og avgiftsrett</a> &gt; <a href="legal-areas/27.03" title="Folketrygdavgift">Folketrygdavgift</a></li></ul></dd><dt class="dateOfPublication">Kunngjort</dt><dd class="dateOfPublication">2020-06-23 12:20</dd><dt class="titleShort">Korttittel</dt><dd class="titleShort">Lov om midl. kompensasjon ved nullsats for arbeidsgiveravgift</dd><dt class="title">Tittel</dt><dd class="title">Lov om midlertidig kompensasjonsordning for arbeidsgivere med nullsats for beregning av arbeidsgiveravgift (Sone V og Svalbard)</dd><dt class="refid">RefID</dt><dd class="refid">lov/2020-06-23-110</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om midlertidig kompensasjonsordning for arbeidsgivere med nullsats for beregning av arbeidsgiveravgift (Sone V og Svalbard)</a><ul class="tocSubUl"><li><a href="#paragraf-1">§ 1. Lovens formål</a></li><li><a href="#paragraf-2">§ 2. Arbeidsgivere som har rett til å få tilskudd</a></li><li><a href="#paragraf-3">§ 3. Tilskuddets størrelse</a></li><li><a href="#paragraf-4">§ 4. Generelle forvaltningsregler</a></li><li><a href="#paragraf-5">§ 5. Tilskuddsmyndighet og klageinstans</a></li><li><a href="#paragraf-6">§ 6. Vedtak om tilskudd</a></li><li><a href="#paragraf-7">§ 7. Administrative sanksjoner</a></li><li><a href="#paragraf-8">§ 8. Straff</a></li><li><a href="#paragraf-9">§ 9. Betaling og innkreving</a></li><li><a href="#paragraf-10">§ 10. Lovens ikrafttredelse</a></li></ul></li></ul></dd></dl></header><main class="documentBody" data-lovdata-URL="NL/lov/2020-06-23-110" id="dokument"><h1>Lov om midlertidig kompensasjonsordning for arbeidsgivere med nullsats for beregning av arbeidsgiveravgift (Sone V og Svalbard)</h1><article class="legalArticle" data-lovdata-URL="NL/lov/2020-06-23-110/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Lovens formål</span></h2><article class="legalP" id="paragraf-1-ledd-1">Formålet med loven er å etablere en midlertidig ordning for tilskudd til arbeidsgivere med nullsats for beregning av arbeidsgiveravgift, og som dermed ikke får fordel av reduksjon av pliktig arbeidsgiveravgift for mai og juni 2020.</article></article><article class="legalArticle" data-lovdata-URL="NL/lov/2020-06-23-110/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Arbeidsgivere som har rett til å få tilskudd</span></h2><article class="numberedLegalP" data-numerator="1" id="paragraf-2-nummer-1">(1) Kompensasjonsordningen gjelder for arbeidsgivere som for mai og/eller juni 2020 helt eller delvis skal beregne arbeidsgiveravgift etter satsen som gjelder for sone V, jf. <a href="lov/2020-06-23-110/§3">§ 3</a> i stortingsvedtak om fastsetting av avgifter mv. til folketrygden for 2020.</article><article class="numberedLegalP" data-numerator="2" id="paragraf-2-nummer-2">(2) Kompensasjonsordningen gjelder ikke for statsforvaltningen som omfattes av reglene gitt med hjemmel i <a href="lov/1997-02-28-19/§24-5">folketrygdloven § 24-5</a> tredje ledd.</article></article><article class="legalArticle" data-lovdata-URL="NL/lov/2020-06-23-110/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tilskuddets størrelse</span></h2><article class="numberedLegalP" data-numerator="1" id="paragraf-3-nummer-1">(1) Arbeidsgivere som nevnt i <a href="lov/2020-06-23-110/§2">§ 2</a>, får utbetalt et tilskudd tilsvarende 4 prosent av grunnlaget for arbeidsgiveravgift jf. <a href="lov/1997-02-28-19/§23-2">folketrygdloven § 23-2</a>, for mai og juni 2020. Tilskuddet skal bare gis for den delen av avgiftsgrunnlaget som har nullsats (Sone V og Svalbard) jf. §§ 1-5 i stortingsvedtak om fastsetting av avgifter mv. til folketrygden for 2020. Det skal ikke beregnes tilskudd av lønn og annen godtgjørelse som er fritatt for arbeidsgiveravgift etter <a href="lov/1997-02-28-19/§23-2">folketrygdloven § 23-2</a>.</article><article class="numberedLegalP" data-numerator="2" id="paragraf-3-nummer-2">(2) Beregnet tilskudd under 1000 kroner tildeles ikke. Er beregnet tilskudd 1000 kroner eller mer, utbetales hele det beregnede tilskuddet.</article></article><article class="legalArticle" data-lovdata-URL="NL/lov/2020-06-23-110/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Generelle forvaltningsregler</span></h2><article class="numberedLegalP" data-numerator="1" id="paragraf-4-nummer-1">(1) Med de særregler som er gitt i <a href="lov/2020-06-23-110/§5">§§ 5</a> til 8, gjelder skatteforvaltningsloven så langt den passer for behandling av saker etter loven her. Forvaltningsloven gjelder ikke for behandling av saker etter loven her, med unntak av <a href="lov/1967-02-10/kapvii">forvaltningsloven kapittel VII</a> om forskrifter.</article><article class="numberedLegalP" data-numerator="2" id="paragraf-4-nummer-2">(2) Departementet kan gi forskrift om forvaltningsregler som skal gjelde for behandling av saker etter loven her, herunder utfylle og fravike reglene i skatteforvaltningsloven.</article></article><article class="legalArticle" data-lovdata-URL="NL/lov/2020-06-23-110/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilskuddsmyndighet og klageinstans</span></h2><article class="legalP" id="paragraf-5-ledd-1">Skatteetaten er tilskuddsmyndighet etter loven. Skattekontoret treffer vedtak i første instans. Skattedirektoratet er klageinstans.</article></article><article class="legalArticle" data-lovdata-URL="NL/lov/2020-06-23-110/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Vedtak om tilskudd</span></h2><article class="legalP" id="paragraf-6-ledd-1">Tilskuddsmyndigheten treffer vedtak om fastsetting av tilskudd etter denne loven. Tilskuddsmyndigheten kan treffe vedtak som utelukkende er basert på automatisert behandling av personopplysninger.</article></article><article class="legalArticle" data-lovdata-URL="NL/lov/2020-06-23-110/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Administrative sanksjoner</span></h2><article class="numberedLegalP" data-numerator="1" id="paragraf-7-nummer-1">(1) Administrativ sanksjon ilegges arbeidsgiver som forsettlig eller grovt uaktsomt gir tilskuddsmyndigheten uriktig eller ufullstendig opplysning, eller unnlater å gi pliktig opplysning, når vedkommende forstår eller bør forstå at det kan føre til uberettigede økonomiske fordeler. Fristen for å ilegge administrativ sanksjon er fem år etter utløpet av den perioden vedtaket om tilskudd gjelder.</article><article class="numberedLegalP" data-numerator="2" id="paragraf-7-nummer-2">(2) Administrativ sanksjon beregnes med 30 eller 60 prosent av tilskuddet som arbeidsgiveren uberettiget har mottatt.</article><article class="numberedLegalP" data-numerator="3" id="paragraf-7-nummer-3">(3) <a href="lov/2016-05-27-14/§14-8">Skatteforvaltningsloven §§ 14-8</a> til <a href="lov/2016-05-27-14/§14-11">14-11</a> gjelder tilsvarende så langt det passer.</article><article class="numberedLegalP" data-numerator="4" id="paragraf-7-nummer-4">(4) Departementet kan gi forskrift om administrative sanksjoner.</article></article><article class="legalArticle" data-lovdata-URL="NL/lov/2020-06-23-110/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Straff</span></h2><article class="legalP" id="paragraf-8-ledd-1"><a href="lov/2005-05-20-28/§378">Straffeloven §§ 378</a> til <a href="lov/2005-05-20-28/§380">380</a> om skattesvik gjelder tilsvarende for den som forsettlig eller grovt uaktsomt gir tilskuddsmyndigheten uriktig eller ufullstendig opplysning, eller unnlater å gi pliktig opplysning, når vedkommende forstår eller bør forstå at det kan føre til uberettigede økonomiske fordeler.</article></article><article class="legalArticle" data-lovdata-URL="NL/lov/2020-06-23-110/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Betaling og innkreving</span></h2><article class="numberedLegalP" data-numerator="1" id="paragraf-9-nummer-1">(1) Departementet kan gi forskrift om betaling av tilskudd etter denne loven, herunder om krav på tilbakebetaling og innkreving av utbetalt tilskudd og administrative sanksjoner og om renter. Departementet kan også gi forskrift om hvem som er kravsmyndighet.</article><article class="numberedLegalP" data-numerator="2" id="paragraf-9-nummer-2">(2) Krav på tilbakebetaling av tilskudd er tvangsgrunnlag for utlegg.</article></article><article class="legalArticle" data-lovdata-URL="NL/lov/2020-06-23-110/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Lovens ikrafttredelse</span></h2><article class="legalP" id="paragraf-10-ledd-1">Loven trer i kraft straks.</article></article></main></body></html>