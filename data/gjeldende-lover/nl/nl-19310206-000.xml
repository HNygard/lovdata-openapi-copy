<!DOCTYPE html><html lang="no"><head><title>Konvensjon mellem Norge, Danmark, Finnland, Island og Sverige inneholdende internasjonal-privatrettslige bestemmelser om ekteskap, adopsjon og vergemål med sluttprotokoll [nordisk familierettslig konvensjon]</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-1931-02-06</dd><dt class="dokid">DokumentID</dt><dd class="dokid">NL/lov/1931-02-06</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="dateInForce">I kraft fra</dt><dd class="dateInForce">1932-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2008-12-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2008-09-22-1108">forskrift/2008-09-22-1108</a> fra 2008-12-01</dd><dt class="legalArea">Rettsområde</dt><dd class="legalArea"><ul><li><a href="legal-areas/07" title="Familie-, person- og barnerett">Familie-, person- og barnerett</a> &gt; <a href="legal-areas/07.01" title="Adopsjon">Adopsjon</a></li> <li><a href="legal-areas/07" title="Familie-, person- og barnerett">Familie-, person- og barnerett</a> &gt; <a href="legal-areas/07.03" title="Barn og foreldre">Barn og foreldre</a></li> <li><a href="legal-areas/07" title="Familie-, person- og barnerett">Familie-, person- og barnerett</a> &gt; <a href="legal-areas/07.05" title="Ekteskap og samboerskap (husstandsfellesskap)">Ekteskap og samboerskap (husstandsfellesskap)</a></li> <li><a href="legal-areas/07" title="Familie-, person- og barnerett">Familie-, person- og barnerett</a> &gt; <a href="legal-areas/07.07" title="Rettslig handleevne. Vergemål">Rettslig handleevne. Vergemål</a></li> <li><a href="legal-areas/17" title="Internasjonal rett">Internasjonal rett</a> &gt; <a href="legal-areas/17.04" title="Internasjonal privatrett">Internasjonal privatrett</a></li> <li><a href="legal-areas/17" title="Internasjonal rett">Internasjonal rett</a> &gt; <a href="legal-areas/17.06" title="Konvensjoner. Overenskomster">Konvensjoner. Overenskomster</a></li></ul></dd><dt class="lastupdated">Rettet</dt><dd class="lastupdated">2021-04-21 (struktur)</dd><dt class="titleShort">Korttittel</dt><dd class="titleShort">Nordisk familierettslig konvensjon</dd><dt class="title">Tittel</dt><dd class="title">Konvensjon mellem Norge, Danmark, Finnland, Island og Sverige inneholdende internasjonal-privatrettslige bestemmelser om ekteskap, adopsjon og vergemål med sluttprotokoll [nordisk familierettslig konvensjon]</dd><dt class="miscInformation">Annet om dokumentet</dt><dd class="miscInformation">Tilleggsoverenskomster 26 mars 1953 og 3 nov 1969. – Konvensjonen er ratifisert for Norges vedkommende i henhold til res. 11 des 1931. De 5 signatarmakters ratifikasjonsdokumenter blev deponert i Stockholm 22 des 1931, idet deponering etter avtale mellom signatarmaktene trådte i stedet for den i konvensjonens art. 23 foreskrevne utveksling av ratifikasjoner. Konvensjonen trådte i kraft 1 jan 1932. <br /> Se <a href="lov/1969-12-19-75">lov 19 des 1969 nr. 75</a> og <a href="forskrift/1969-12-19-1">res. 19 des 1969 nr. 1</a> (med rundskriv 22 des 1969 fra Justisdepartementet) og res. 14 des 1973 (med rundskriv 31 des 1973).</dd><dt class="refid">RefID</dt><dd class="refid">lov/1931-02-06</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Konvensjon mellem Norge, Danmark, Finnland, Island og Sverige inneholdende internasjonal-privatrettslige bestemmelser om ekteskap, adopsjon og vergemål med sluttprotokoll [nordisk familierettslig konvensjon]</a><ul class="tocSubUl"><li><a href="#kapittel-1" data-child-interval="Art 1 – 10">I. Ekteskap.</a><ul class="tocSubUl"><li><a href="#kapittel-1-paragraf-1">Art 1.</a></li><li><a href="#kapittel-1-paragraf-2">Art 2.</a></li><li><a href="#kapittel-1-paragraf-3">Art 3.</a></li><li><a href="#kapittel-1-paragraf-4">Art 3 a.</a></li><li><a href="#kapittel-1-paragraf-5">Art 3 b.</a></li><li><a href="#kapittel-1-paragraf-6">Art 3 c.</a></li><li><a href="#kapittel-1-paragraf-7">Art 4.</a></li><li><a href="#kapittel-1-paragraf-8">Art 4 a.</a></li><li><a href="#kapittel-1-paragraf-9">Art 5.</a></li><li><a href="#kapittel-1-paragraf-10">Art 6.</a></li><li><a href="#kapittel-1-paragraf-11">Art 7.</a></li><li><a href="#kapittel-1-paragraf-12">Art 8.</a></li><li><a href="#kapittel-1-paragraf-13">Art 8 a.</a></li><li><a href="#kapittel-1-paragraf-14">Art 9.</a></li><li><a href="#kapittel-1-paragraf-15">Art 10.</a></li></ul></li><li><a href="#kapittel-2" data-child-interval="Art 11 – 13">II. Adopsjon.</a><ul class="tocSubUl"><li><a href="#kapittel-2-paragraf-1">Art 11.</a></li><li><a href="#kapittel-2-paragraf-2">Art 12.</a></li><li><a href="#kapittel-2-paragraf-3">Art 13.</a></li></ul></li><li><a href="#kapittel-3" data-child-interval="Art 14 – 21">III. Vergemål.</a><ul class="tocSubUl"><li><a href="#kapittel-3-paragraf-1">Art 14.</a></li><li><a href="#kapittel-3-paragraf-2">Art 15.</a></li><li><a href="#kapittel-3-paragraf-3">Art 16.</a></li><li><a href="#kapittel-3-paragraf-4">Art 17.</a></li><li><a href="#kapittel-3-paragraf-5">Art 18.</a></li><li><a href="#kapittel-3-paragraf-6">Art 19.</a></li><li><a href="#kapittel-3-paragraf-7">Art 20.</a></li><li><a href="#kapittel-3-paragraf-8">Art 21.</a></li></ul></li><li><a href="#kapittel-4" data-child-interval="Art 22 – 23">IV. Almindelige bestemmelser.</a><ul class="tocSubUl"><li><a href="#kapittel-4-paragraf-1">Art 22.</a></li><li><a href="#kapittel-4-paragraf-2">Art 23.</a></li></ul></li><li><a href="#kapittel-5">Sluttprotokoll.</a></li></ul></li></ul></dd></dl></header><main class="documentBody" data-lovdata-URL="NL/lov/1931-02-06" id="dokument"><h1>Konvensjon mellem Norge, Danmark, Finnland, Island og Sverige inneholdende internasjonal-privatrettslige bestemmelser om ekteskap, adopsjon og vergemål med sluttprotokoll [nordisk familierettslig konvensjon]</h1><section class="section" data-name="kapI" id="kapittel-1" data-lovdata-URL="NL/lov/1931-02-06/KAPITTEL_1"><h2>I. Ekteskap.</h2><article class="legalArticle" data-lovdata-URL="NL/lov/1931-02-06/a1" data-name="a1" id="kapittel-1-paragraf-1"><h3 class="legalArticleHeader"><span class="legalArticleValue">Art 1</span>.</h3><article class="legalP" id="kapittel-1-paragraf-1-ledd-1">Søker statsborger i en kontraherende stat prøving av ekteskapsvilkårene eller lysing hos en av de andre staters myndigheter, blir hans rett til å inngå ekteskap å prøve etter loven i denne stat, såframt en av brudefolkene er bosatt der, og ellers etter loven i den stat hvor han har statsborgerrett. Sistnevnte lov skal likevel alltid anvendes om vedkommende søker krever det. Skal retten til å inngå ekteskap prøves etter statsborgerlandets lov, kan vedkommende myndighet kreve at retten godtgjøres ved ekteskapsattest utstedt av statsborgerlandets myndigheter.</article><article class="legalP" id="kapittel-1-paragraf-1-ledd-2">Kreves det ved prøvingen av ekteskapsvilkårene i en kontraherende stat etter denne stats lov ikke samtykke til ekteskapet fra foreldre eller verge, skal det for person som er bosatt i en annen kontraherende stat tas hensyn til krav om slikt samtykke etter bopellandets lov.</article><article class="legalP" id="kapittel-1-paragraf-1-ledd-3">Om prøvingen og lysingen gjelder for øvrig loven i den stat som vedkommende myndighet tilhører.</article><article class="changesToParent">Endret ved overenskomster 3 nov 1969, 20 nov 1973.</article></article><article class="legalArticle" data-lovdata-URL="NL/lov/1931-02-06/a2" data-name="a2" id="kapittel-1-paragraf-2"><h3 class="legalArticleHeader"><span class="legalArticleValue">Art 2</span>.</h3><article class="legalP" id="kapittel-1-paragraf-2-ledd-1">Har prøving av ekteskapsvilkårene eller lysing funnet sted hos en kontraherende stats myndighet, kan vigsel, så lenge prøvingen eller lysingen er gyldig, foretas av en annen kontraherende stats myndighet uten ny prøving eller lysing. Dette gjelder uansett om brudefolkene har statsborgerrett i en kontraherende stat.</article><article class="legalP" id="kapittel-1-paragraf-2-ledd-2">Om vigselen gjelder for øvrig loven i den stat som vigselmyndigheten tilhører.</article><article class="changesToParent">Endret ved overenskomster 26 mars 1953, 3 nov 1969.</article></article><article class="legalArticle" data-lovdata-URL="NL/lov/1931-02-06/a3" data-name="a3" id="kapittel-1-paragraf-3"><h3 class="legalArticleHeader"><span class="legalArticleValue">Art 3</span>.</h3><article class="legalP" id="kapittel-1-paragraf-3-ledd-1">Formuesforholdet mellom ektefeller som er, og da de inngikk ekteskapet, var statsborgere i en kontraherende stat, skal bedømmes etter loven i den av statene hvor ektefellene bosatte seg da de inngikk ekteskapet.</article><article class="legalP" id="kapittel-1-paragraf-3-ledd-2">Har begge ektefellene senere bosatt seg i en annen kontraherende stat og vært bosatt der i minst to år, skal denne statens lov komme til anvendelse i stedet. Har begge ektefellene tidligere under ekteskapet hatt bopel der, eller er begge ektefellene statsborgere i den staten, skal denne statens lov komme til anvendelse så snart de har tatt bopel der.</article><article class="changesToParent">Endret ved overenskomst 26 jan 2006 nr. 3 (ikr. 1 des 2008 iflg. <a href="forskrift/2008-09-22-1108">kunngjøring 22 sep 2008 nr. 1108</a>).</article></article><article class="legalArticle" data-lovdata-URL="NL/lov/1931-02-06/a3a" data-name="a3a" id="kapittel-1-paragraf-4"><h3 class="legalArticleHeader"><span class="legalArticleValue">Art 3 a</span>.</h3><article class="legalP" id="kapittel-1-paragraf-4-ledd-1">Ektefeller som omhandles i artikkel 3, kan avtale at loven i en kontraherende stat der en av dem har bopel eller er statsborger når avtalen inngås, skal anvendes på deres formuesforhold. En slik lovvalgsavtale kan også inngås før ekteskapet.</article><article class="legalP" id="kapittel-1-paragraf-4-ledd-2">Om den ene av eller begge ektefellene under ekteskapet har tatt bopel i en annen kontraherende stat, kan ektefellene også avtale at loven i den kontraherende staten der de begge sist hadde bopel samtidig, skal anvendes.</article><article class="changesToParent">Tilføyd ved overenskomst 26 jan 2006 nr. 3 (ikr. 1 des 2008 iflg. <a href="forskrift/2008-09-22-1108">kunngjøring 22 sep 2008 nr. 1108</a>).</article></article><article class="legalArticle" data-lovdata-URL="NL/lov/1931-02-06/a3b" data-name="a3b" id="kapittel-1-paragraf-5"><h3 class="legalArticleHeader"><span class="legalArticleValue">Art 3 b</span>.</h3><article class="legalP" id="kapittel-1-paragraf-5-ledd-1">En ektefelles rett til å råde over fast eiendom, det som er likestilt med fast eiendom, eller over bolig skal alltid bedømmes etter loven i den kontraherende stat der den ligger.</article><article class="changesToParent">Tilføyd ved overenskomst 26 jan 2006 nr. 3 (ikr. 1 des 2008 iflg. <a href="forskrift/2008-09-22-1108">kunngjøring 22 sep 2008 nr. 1108</a>).</article></article><article class="legalArticle" data-lovdata-URL="NL/lov/1931-02-06/a3c" data-name="a3c" id="kapittel-1-paragraf-6"><h3 class="legalArticleHeader"><span class="legalArticleValue">Art 3 c</span>.</h3><article class="legalP" id="kapittel-1-paragraf-6-ledd-1">Et bytte av den lov som anvendes på ektefellenes formuesforhold, er uten betydning for rettsvirkningene av rettshandler foretatt før byttet.</article><article class="legalP" id="kapittel-1-paragraf-6-ledd-2">Gyldigheten av bestemmelsene i en ektepakt bedømmes likevel etter loven i den kontraherende staten som skal anvendes på ektefellenes formuesforhold når spørsmålet blir aktuelt.</article><article class="changesToParent">Tilføyd ved overenskomst 26 jan 2006 nr. 3 (ikr. 1 des 2008 iflg. <a href="forskrift/2008-09-22-1108">kunngjøring 22 sep 2008 nr. 1108</a>).</article></article><article class="legalArticle" data-lovdata-URL="NL/lov/1931-02-06/a4" data-name="a4" id="kapittel-1-paragraf-7"><h3 class="legalArticleHeader"><span class="legalArticleValue">Art 4</span>.</h3><article class="legalP" id="kapittel-1-paragraf-7-ledd-1">En lovvalgsavtale eller en ektepakt mellom ektefeller som omhandlet i artikkel 3 og 3 a skal anses gyldig med hensyn til formen i hver og en av de kontraherende statene om den da den ble inngått, oppfylte formkravene i<ol class="defaultList" type="1"><li data-name="1." value="1"><article class="listArticle" id="kapittel-1-paragraf-7-ledd-1-punkt-1"><article class="legalP" id="kapittel-1-paragraf-7-ledd-1-punkt-1-ledd-1">den lov som etter artikkel 3 eller 3 a gjaldt for ektefellenes formuesforhold eller</article></article></li><li data-name="2." value="2"><article class="listArticle" id="kapittel-1-paragraf-7-ledd-1-punkt-2"><article class="legalP" id="kapittel-1-paragraf-7-ledd-1-punkt-2-ledd-1">loven i en kontraherende stat der ektefellene eller en av dem var statsborgere.</article></article></li></ol></article><article class="legalP" id="kapittel-1-paragraf-7-ledd-2">Hvis loven ikke har formkrav for lovvalgsavtaler, bedømmes gyldigheten av en slik avtale i henhold til formkravene for ektepakter.</article><article class="legalP" id="kapittel-1-paragraf-7-ledd-3">Enhver av statene kan overfor en tredje person gjøre gyldigheten av en lovvalgsavtale eller en ektepakt avhengig av at den er registrert etter reglene i denne staten.</article><article class="changesToParent">Endret ved overenskomst 26 jan 2006 nr. 3 (ikr. 1 des 2008 iflg. <a href="forskrift/2008-09-22-1108">kunngjøring 22 sep 2008 nr. 1108</a>).</article></article><article class="legalArticle" data-lovdata-URL="NL/lov/1931-02-06/a4a" data-name="a4a" id="kapittel-1-paragraf-8"><h3 class="legalArticleHeader"><span class="legalArticleValue">Art 4 a</span>.</h3><article class="legalP" id="kapittel-1-paragraf-8-ledd-1">Hvis ektefeller som omhandlet i artikkel 3, senere har tatt bopel i en stat som ikke er kontraherende, kommer konvensjonens bestemmelser om ektefellenes formuesforhold ikke til anvendelse.</article><article class="changesToParent">Tilføyd ved overenskomst 26 jan 2006 nr. 3 (ikr. 1 des 2008 iflg. <a href="forskrift/2008-09-22-1108">kunngjøring 22 sep 2008 nr. 1108</a>).</article></article><article class="legalArticle" data-lovdata-URL="NL/lov/1931-02-06/a5" data-name="a5" id="kapittel-1-paragraf-9"><h3 class="legalArticleHeader"><span class="legalArticleValue">Art 5</span>.</h3><article class="legalP" id="kapittel-1-paragraf-9-ledd-1">Krav om ophevelse av formuesfellesskapet mellem ektefeller som nevnt i artikkel 4, avgjøres i den stat hvor begge ektefeller er bosatt. Bor de i forskjellige stater, treffes avgjørelsen i den stat, hvor den mot hvem kravet er rettet, har bopel, eller hvis han er bosatt i Finnland, i den stat hvis lov efter artikkel 3 er bestemmende for ektefellenes formuesforhold.</article></article><article class="legalArticle" data-lovdata-URL="NL/lov/1931-02-06/a6" data-name="a6" id="kapittel-1-paragraf-10"><h3 class="legalArticleHeader"><span class="legalArticleValue">Art 6</span>.</h3><article class="legalP" id="kapittel-1-paragraf-10-ledd-1">Artiklene 3-5 angår ikke ekteskaper hvis rettsvirkninger efter loven i nogen av de pågjeldende stater skal bedømmes efter den eldre ekteskapslovgivning.</article></article><article class="legalArticle" data-lovdata-URL="NL/lov/1931-02-06/a7" data-name="a7" id="kapittel-1-paragraf-11"><h3 class="legalArticleHeader"><span class="legalArticleValue">Art 7</span>.</h3><article class="legalP" id="kapittel-1-paragraf-11-ledd-1">Krav om separasjon eller skilsmisse mellom ektefeller som er statsborgere og har bopel i en kontraherende stat, avgjøres i den stat hvor<ol class="defaultList" type="1"><li data-name="1." value="1"><article class="listArticle" id="kapittel-1-paragraf-11-ledd-1-punkt-1"><article class="legalP" id="kapittel-1-paragraf-11-ledd-1-punkt-1-ledd-1">ektefellene har sin bopel,</article></article></li><li data-name="2." value="2"><article class="listArticle" id="kapittel-1-paragraf-11-ledd-1-punkt-2"><article class="legalP" id="kapittel-1-paragraf-11-ledd-1-punkt-2-ledd-1">ektefellene sist hadde bopel samtidig og en av dem fortsatt er bosatt,</article></article></li><li data-name="3." value="3"><article class="listArticle" id="kapittel-1-paragraf-11-ledd-1-punkt-3"><article class="legalP" id="kapittel-1-paragraf-11-ledd-1-punkt-3-ledd-1">ektefellene er statsborgere,</article></article></li><li data-name="4." value="4"><article class="listArticle" id="kapittel-1-paragraf-11-ledd-1-punkt-4"><article class="legalP" id="kapittel-1-paragraf-11-ledd-1-punkt-4-ledd-1">saksøkte har sin bopel,</article></article></li><li data-name="5." value="5"><article class="listArticle" id="kapittel-1-paragraf-11-ledd-1-punkt-5"><article class="legalP" id="kapittel-1-paragraf-11-ledd-1-punkt-5-ledd-1">der en av ektefellene, ved felles krav, har sin bopel,</article></article></li><li data-name="6." value="6"><article class="listArticle" id="kapittel-1-paragraf-11-ledd-1-punkt-6"><article class="legalP" id="kapittel-1-paragraf-11-ledd-1-punkt-6-ledd-1">saksøker har sin bopel og hvor han har vært bosatt i minst ett år umiddelbart før inngivelse av kravet, eller</article></article></li><li data-name="7." value="7"><article class="listArticle" id="kapittel-1-paragraf-11-ledd-1-punkt-7"><article class="legalP" id="kapittel-1-paragraf-11-ledd-1-punkt-7-ledd-1">saksøker er statsborger og har sin bopel, forutsatt at saksøker har vært bosatt der i minst seks måneder umiddelbart før inngivelse av kravet.</article></article></li></ol></article><article class="legalP" id="kapittel-1-paragraf-11-ledd-2">Krav om skilsmisse på grunn av separasjon kan også avgjøres i den stat der separasjonen er meddelt.</article><article class="changesToParent">Endret ved overenskomster 26 mars 1953, 6 feb 2001 (ikr. 1 juli 2001 iflg. <a href="forskrift/2001-06-28-740">kunngjøring 28 juni 2001 nr. 740</a>).</article></article><article class="legalArticle" data-lovdata-URL="NL/lov/1931-02-06/a8" data-name="a8" id="kapittel-1-paragraf-12"><h3 class="legalArticleHeader"><span class="legalArticleValue">Art 8</span>.</h3><article class="legalP" id="kapittel-1-paragraf-12-ledd-1">I forbindelse med krav om separasjon eller skilsmisse kan samme eller annen myndighet også treffe avgjørelse om midlertidig opphevelse av samlivet og deling av formuen. Også spørsmål om foreldreansvar, hvor barnet skal bo fast og samvær kan avgjøres forutsatt<ol class="defaultList" type="1"><li data-name="1." value="1"><article class="listArticle" id="kapittel-1-paragraf-12-ledd-1-punkt-1"><article class="legalP" id="kapittel-1-paragraf-12-ledd-1-punkt-1-ledd-1">at barnet er ektefellenes felles barn, og</article></article></li><li data-name="2." value="2"><article class="listArticle" id="kapittel-1-paragraf-12-ledd-1-punkt-2"><article class="legalP" id="kapittel-1-paragraf-12-ledd-1-punkt-2-ledd-1">at barnet har sin bopel i den stat der kravet om separasjon eller skilsmisse behandles.</article></article></li></ol></article><article class="legalP" id="kapittel-1-paragraf-12-ledd-2">Dersom barnet ikke har sin bopel i den stat der kravet om separasjon eller skilsmisse behandles, kan spørsmål om foreldreansvar, hvor barnet skal bo fast og samvær bare behandles der om<ol class="defaultList" type="1"><li data-name="1." value="1"><article class="listArticle" id="kapittel-1-paragraf-12-ledd-2-punkt-1"><article class="legalP" id="kapittel-1-paragraf-12-ledd-2-punkt-1-ledd-1">barnet har sin bopel i en kontraherende stat,</article></article></li><li data-name="2." value="2"><article class="listArticle" id="kapittel-1-paragraf-12-ledd-2-punkt-2"><article class="legalP" id="kapittel-1-paragraf-12-ledd-2-punkt-2-ledd-1">barnet er ektefellenes felles barn og i det minste en av ektefellene har foreldreansvar for barnet,</article></article></li><li data-name="3." value="3"><article class="listArticle" id="kapittel-1-paragraf-12-ledd-2-punkt-3"><article class="legalP" id="kapittel-1-paragraf-12-ledd-2-punkt-3-ledd-1">ektefellene har godtatt at spørsmålet behandles i den stat der kravet om separasjon eller skilsmisse tas opp, og</article></article></li><li data-name="4." value="4"><article class="listArticle" id="kapittel-1-paragraf-12-ledd-2-punkt-4"><article class="legalP" id="kapittel-1-paragraf-12-ledd-2-punkt-4-ledd-1">det er til barnets beste at spørsmålet behandles i denne stat.</article></article></li></ol></article><article class="legalP" id="kapittel-1-paragraf-12-ledd-3">I saker om foreldreansvar, hvor barnet skal bo fast og samvær, skal kompetansen i første og annet ledd utøves i samsvar med Haagkonvensjonen av 25. oktober 1980 om de sivile aspektene ved internasjonal barnebortføring. Det skal tas særskilt hensyn til artikkel 3 og 16 i denne konvensjonen.</article><article class="changesToParent">Endret ved overenskomst 6 feb 2001 (ikr. 1 juli 2001 iflg. <a href="forskrift/2001-06-28-740">kunngjøring 28 juni 2001 nr. 740</a>).</article></article><article class="legalArticle" data-lovdata-URL="NL/lov/1931-02-06/a8a" data-name="a8a" id="kapittel-1-paragraf-13"><h3 class="legalArticleHeader"><span class="legalArticleValue">Art 8 a</span>.</h3><article class="legalP" id="kapittel-1-paragraf-13-ledd-1">Om et spørsmål etter artikkel 7 eller 8 fremsettes for kompetente myndigheter i ulike kontraherende stater, mellom de samme parter, skal den myndighet der krav ble fremmet sist, etter eget tiltak avvise kravet til fordel for den myndighet der kravet ble fremsatt først.</article><article class="legalP" id="kapittel-1-paragraf-13-ledd-2">Et spørsmål om separasjon og et spørsmål om skilsmisse skal ved anvendelse av første ledd anses for å være det samme spørsmålet.</article><article class="changesToParent">Tilføyd ved overenskomst 6 feb 2001 (ikr. 1 juli 2001 iflg. <a href="forskrift/2001-06-28-740">kunngjøring 28 juni 2001 nr. 740</a>).</article></article><article class="legalArticle" data-lovdata-URL="NL/lov/1931-02-06/a9" data-name="a9" id="kapittel-1-paragraf-14"><h3 class="legalArticleHeader"><span class="legalArticleValue">Art 9</span>.</h3><article class="legalP" id="kapittel-1-paragraf-14-ledd-1">Ved behandling av spørsmål etter artiklene 7 og 8 skal staten anvende den der gjeldende lov. Spørsmål om deling av formuen skal dog alltid avgjøres av den lov som etter artikkel 3 skal anvendes på ektefellenes formuesforhold.</article><article class="legalP" id="kapittel-1-paragraf-14-ledd-2">Separasjon som er oppnådd i en av statene gir samme rett til skilsmisse i de andre statene, som om den var oppnådd der.</article><article class="legalP" id="kapittel-1-paragraf-14-ledd-3">I en kontraherende stat hvor det ikke finnes regler om separasjon, men hvor skilsmisse i visse tilfeller er betinget av en forutgående betenkningstid, har ektefeller som er blitt separert i en annen kontraherende stat, og som deretter har levd atskilt i et tidsrom som svarer til betenkningstiden, og ikke har gjenopptatt samlivet, rett til å bli skilt uten forutgående betenkningstid.</article><article class="changesToParent">Endret ved overenskomster 26 mars 1953, 20 nov 1973, 6 feb 2001 (ikr. 1 juli 2001 iflg. <a href="forskrift/2001-06-28-740">kunngjøring 28 juni 2001 nr. 740</a>).</article></article><article class="legalArticle" data-lovdata-URL="NL/lov/1931-02-06/a10" data-name="a10" id="kapittel-1-paragraf-15"><h3 class="legalArticleHeader"><span class="legalArticleValue">Art 10</span>.</h3><article class="legalP" id="kapittel-1-paragraf-15-ledd-1">Er det oppnådd separasjon mellom ektefeller hvis formueforhold bedømmes etter loven i en kontraherende stat som ikke har regler om separasjon, skal formue som en ektefelle erverver etter separasjonen være hans særeie og gjeldsansvaret beregnes etter forholdene ved separasjonen. For øvrig får reglene i denne stat om bodeling etter skilsmisse tilsvarende anvendelse.</article><article class="legalP" id="kapittel-1-paragraf-15-ledd-2">Er en ektefelle død etter oppnådd separasjon som fortsatt besto, skal separasjonen likestilles med skilsmisse, for så vidt angår gjenlevende ektefelles rett til arv etter avdøde etter loven eller testament, når loven i en kontraherende stat som ikke har regler om separasjonen skal anvendes.</article><article class="changesToParent">Endret ved overenskomster 3 nov 1969, 20 nov 1973.</article></article></section><section class="section" data-name="kapII" id="kapittel-2" data-lovdata-URL="NL/lov/1931-02-06/KAPITTEL_2"><h2>II. Adopsjon.</h2><article class="legalArticle" data-lovdata-URL="NL/lov/1931-02-06/a11" data-name="a11" id="kapittel-2-paragraf-1"><h3 class="legalArticleHeader"><span class="legalArticleValue">Art 11</span>.</h3><article class="legalP" id="kapittel-2-paragraf-1-ledd-1">Vil en statsborger i en av de kontraherende stater, som er bosatt i en av dem, adoptere nogen som har statsborgerrett i en av statene, skal tillatelsen søkes i den stat hvor adoptanten er bosatt.</article></article><article class="legalArticle" data-lovdata-URL="NL/lov/1931-02-06/a12" data-name="a12" id="kapittel-2-paragraf-2"><h3 class="legalArticleHeader"><span class="legalArticleValue">Art 12</span>.</h3><article class="legalP" id="kapittel-2-paragraf-2-ledd-1">Ved avgjørelsen av ansøkningen anvendes i hver stat den der gjeldende lov. Har den som skal adopteres, ikke fylt 18 år, og er han bosatt i den stat hvor han har statsborgerrett, må ansøkningen dog ikke innvilges i en annen stat, uten at vedkommende barnetilsynsmyndighet i statsborgerlandet har hatt adgang til å uttale sig.</article></article><article class="legalArticle" data-lovdata-URL="NL/lov/1931-02-06/a13" data-name="a13" id="kapittel-2-paragraf-3"><h3 class="legalArticleHeader"><span class="legalArticleValue">Art 13</span>.</h3><article class="legalP" id="kapittel-2-paragraf-3-ledd-1">Spørsmål om ophevelse av et adoptivforhold, som består mellem statsborgere i de kontraherende stater, og som er stiftet i en av disse, avgjøres i den stat hvor adoptanten er bosatt, eller hvis han ikke har bopel i nogen av de kontraherende stater, i den stat hvor den adopterte er bosatt.</article><article class="legalP" id="kapittel-2-paragraf-3-ledd-2">Ved avgjørelsen anvendes i hver stat den der gjeldende lov.</article></article></section><section class="section" data-name="kapIII" id="kapittel-3" data-lovdata-URL="NL/lov/1931-02-06/KAPITTEL_3"><h2>III. Vergemål.</h2><article class="legalArticle" data-lovdata-URL="NL/lov/1931-02-06/a14" data-name="a14" id="kapittel-3-paragraf-1"><h3 class="legalArticleHeader"><span class="legalArticleValue">Art 14</span>.</h3><article class="legalP" id="kapittel-3-paragraf-1-ledd-1">Vergemål for mindreårig statsborger i en av de kontraherende stater, som er bosatt i en av de andre, hører under myndighetene i denne stat, medmindre vergemål allerede utøves i en av de andre stater ved lovbestemt eller opnevnt verge.</article><article class="legalP" id="kapittel-3-paragraf-1-ledd-2">Det samme gjelder om umyndiggjørelse og vergemål for en umyndiggjort.</article></article><article class="legalArticle" data-lovdata-URL="NL/lov/1931-02-06/a15" data-name="a15" id="kapittel-3-paragraf-2"><h3 class="legalArticleHeader"><span class="legalArticleValue">Art 15</span>.</h3><article class="legalP" id="kapittel-3-paragraf-2-ledd-1">Midlertidig verge kan opnevnes og andre midlertidige forføininger treffes i enhver av statene.</article></article><article class="legalArticle" data-lovdata-URL="NL/lov/1931-02-06/a16" data-name="a16" id="kapittel-3-paragraf-3"><h3 class="legalArticleHeader"><span class="legalArticleValue">Art 16</span>.</h3><article class="legalP" id="kapittel-3-paragraf-3-ledd-1">De avgjørelser som omhandles i artiklene 14 og 15, treffes i hver stat efter der gjeldende lov.</article></article><article class="legalArticle" data-lovdata-URL="NL/lov/1931-02-06/a17" data-name="a17" id="kapittel-3-paragraf-4"><h3 class="legalArticleHeader"><span class="legalArticleValue">Art 17</span>.</h3><article class="legalP" id="kapittel-3-paragraf-4-ledd-1">Rettsvirkningene av umyndigheten i formuerettslig henseende og vergens rådighet bedømmes efter loven i den stat hvor vergemålet utøves.</article><article class="legalP" id="kapittel-3-paragraf-4-ledd-2">Denne bestemmelse gjelder ikke evnen til å inngå forpliktelser efter veksel eller check.</article></article><article class="legalArticle" data-lovdata-URL="NL/lov/1931-02-06/a18" data-name="a18" id="kapittel-3-paragraf-5"><h3 class="legalArticleHeader"><span class="legalArticleValue">Art 18</span>.</h3><article class="legalP" id="kapittel-3-paragraf-5-ledd-1">Et vergemål kan efter forhandling mellem vedkommende departementer overføres til en av de andre stater, såfremt den umyndige har bosatt sig der, eller såfremt det av andre grunner finnes hensiktsmessig.</article></article><article class="legalArticle" data-lovdata-URL="NL/lov/1931-02-06/a19" data-name="a19" id="kapittel-3-paragraf-6"><h3 class="legalArticleHeader"><span class="legalArticleValue">Art 19</span>.</h3><article class="legalP" id="kapittel-3-paragraf-6-ledd-1">Spørsmål om ophevelse av en umyndiggjørelse som er besluttet i en av de kontraherende stater, skal, når den umyndiggjorte har statsborgerrett i en av disse, avgjøres i den stat hvor vergemålet utøves.</article><article class="legalP" id="kapittel-3-paragraf-6-ledd-2">Ved avgjørelsen anvendes i hver stat den der gjeldende lov.</article></article><article class="legalArticle" data-lovdata-URL="NL/lov/1931-02-06/a20" data-name="a20" id="kapittel-3-paragraf-7"><h3 class="legalArticleHeader"><span class="legalArticleValue">Art 20</span>.</h3><article class="legalP" id="kapittel-3-paragraf-7-ledd-1">Blir en statsborger i en av de kontraherende stater umyndiggjort i en av de andre, eller blir umyndiggjørelsen ophevet, skal der uten ophold sendes underretning til vedkommende departement i den stat hvor han har statsborgerrett.</article></article><article class="legalArticle" data-lovdata-URL="NL/lov/1931-02-06/a21" data-name="a21" id="kapittel-3-paragraf-8"><h3 class="legalArticleHeader"><span class="legalArticleValue">Art 21</span>.</h3><article class="legalP" id="kapittel-3-paragraf-8-ledd-1">Bestemmelsene i artiklene 17, 19 og 20 får tilsvarende anvendelse, når en statsborger i en av de kontraherende stater, som er bosatt i Danmark og ikke allerede er umyndiggjort i en av statene, settes under lagvergemål i Danmark.</article><article class="legalP" id="kapittel-3-paragraf-8-ledd-2">Dette vergemål er ikke til hinder for umyndiggjørelse i en av de andre stater hvor vedkommende bosetter sig.</article></article></section><section class="section" data-name="kapIV" id="kapittel-4" data-lovdata-URL="NL/lov/1931-02-06/KAPITTEL_4"><h2>IV. Almindelige bestemmelser.</h2><article class="legalArticle" data-lovdata-URL="NL/lov/1931-02-06/a22" data-name="a22" id="kapittel-4-paragraf-1"><h3 class="legalArticleHeader"><span class="legalArticleValue">Art 22</span>.</h3><article class="legalP" id="kapittel-4-paragraf-1-ledd-1">Administrative og rettskraftige judisielle avgjørelser, som i en av statene er utferdiget i samsvar med artiklene 5, 7, 8, 11, 13, 14, 15, 19 eller 21, skal være gyldige i øvrige stater uten særskilt stadfestelse og uten prøving av avgjørelsens riktighet eller myndighetens kompetanse. Det samme gjelder rettskraftige judisielle avgjørelser som er utferdiget i en av statene, og som går ut på ugyldighet eller omstøting av ekteskap mellom statsborgere i en kontraherende stat.</article><article class="changesToParent">Endret ved overenskomst 6 feb 2001 (ikr. 1 juli 2001 iflg. <a href="forskrift/2001-06-28-740">kunngjøring 28 juni 2001 nr. 740</a>).</article></article><article class="legalArticle" data-lovdata-URL="NL/lov/1931-02-06/a23" data-name="a23" id="kapittel-4-paragraf-2"><h3 class="legalArticleHeader"><span class="legalArticleValue">Art 23</span>.</h3><article class="legalP" id="kapittel-4-paragraf-2-ledd-1">Denne konvensjon skal ratifiseres, og ratifikasjonene skal utveksles i Stockholm så snart skje kan.</article><article class="legalP" id="kapittel-4-paragraf-2-ledd-2">Konvensjonen trer i kraft den 1ste januar eller den 1ste juli som følger efter utvekslingen av ratifikasjonene.</article><article class="legalP" id="kapittel-4-paragraf-2-ledd-3">Enhver av statene kan i forhold til hver av de andre si op konvensjonen med en frist av seks måneder til ophør den påfølgende 1ste januar eller 1ste juli.</article><article class="legalP" id="kapittel-4-paragraf-2-ledd-4">Til bekreftelse herav har de respektive befullmektigede undertegnet nærværende konvensjon og forsynt den med sine segl.</article><article class="legalP" id="kapittel-4-paragraf-2-ledd-5">Utferdiget i Stockholm i ett eksemplar på hvert av følgende sprog: norsk, dansk, finsk, islandsk og svensk, og for det svenske sprogs vedkommende i to tekster, en for Finnland og en for Sverige, den 6te februar 1931.</article></article></section><section class="section" id="kapittel-5" data-lovdata-URL="NL/lov/1931-02-06/KAPITTEL_5"><h2>Sluttprotokoll.</h2><article class="legalP" id="kapittel-5-ledd-1">I forbindelse med undertegningen idag av konvensjonen mellem Norge, Danmark, Finnland, Island og Sverige, inneholdende internasjonal-privatrettslige bestemmelser om ekteskap, adopsjon og vergemål, har de befullmektigede for de kontraherende stater avgitt følgende erklæring:</article><article class="legalP" id="kapittel-5-ledd-2">De kontraherende stater er enige om:</article><article class="legalP" id="kapittel-5-ledd-3">1) at konvensjonen ikke forplikter de kontraherende staters myndigheter til å vie personer som efter loven i vedkommende stat på grunn av slektskap eller svogerskap er hindret fra å inngå ekteskap med hverandre ved en bestemmelse som der ikke kan dispenseres fra;</article><article class="legalP" id="kapittel-5-ledd-4">2) at den som ikke har fylt 21 år, men som er blitt myndig efter finsk lov ved å inngå ekteskap eller efter islandsk lov ved separasjon eller opløsning av ekteskap, ikke skal anses umyndig på grunn av sin alder, selv om han tar bopel i en annen av de kontraherende stater enn henholdsvis Finnland og Island.</article><article class="legalP" id="kapittel-5-ledd-5">Stockholm den 6 februar 1931.</article></section></main></body></html>