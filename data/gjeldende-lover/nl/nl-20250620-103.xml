<!DOCTYPE html><html lang="nb"><head><title>Lov om forebygging og reduksjon av matsvinn (matsvinnloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2025-06-20-103</dd><dt class="dokid">DokumentID</dt><dd class="dokid">NL/lov/2025-06-20-103</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="legalArea">Rettsområde</dt><dd class="legalArea"><ul><li><a href="legal-areas/23" title="Næringsrett">Næringsrett</a> &gt; <a href="legal-areas/23.07" title="Mat og alkohol">Mat og alkohol</a></li></ul></dd><dt class="dateOfPublication">Kunngjort</dt><dd class="dateOfPublication">2025-06-20 12:45</dd><dt class="titleShort">Korttittel</dt><dd class="titleShort">Matsvinnloven</dd><dt class="title">Tittel</dt><dd class="title">Lov om forebygging og reduksjon av matsvinn (matsvinnloven)</dd><dt class="miscInformation">Annet om dokumentet</dt><dd class="miscInformation"><a href="forarbeid/prop-130-l-202425">Prop. 130 L (2024–2025)</a>, <a href="forarbeid/inns-373-l-202425">Innst. 373 L (2024–2025)</a>, <a href="forarbeid/lovvedtak-68-202425">Lovvedtak 68 (2024–2025)</a>. Stortingets første og andre gangs behandling hhv. 27. mai og 2. juni 2025. Fremmet av Landbruks- og matdepartementet.</dd><dt class="refid">RefID</dt><dd class="refid">lov/2025-06-20-103</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om forebygging og reduksjon av matsvinn (matsvinnloven)</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Virkeområde</a></li><li><a href="#paragraf-3">§ 3. Definisjoner</a></li><li><a href="#paragraf-4">§ 4. Plikt til å gjennomføre og redegjøre for tiltak for å forebygge og redusere matsvinn</a></li><li><a href="#paragraf-5">§ 5. Donasjon av næringsmidler</a></li><li><a href="#paragraf-6">§ 6. Nedprising av næringsmidler</a></li><li><a href="#paragraf-7">§ 7. Tilsynsmyndighetens adgang til opplysninger</a></li><li><a href="#paragraf-8">§ 8. Opplysningsplikt mv.</a></li><li><a href="#paragraf-9">§ 9. Tilsyn og nødvendige vedtak for gjennomføring av loven</a></li><li><a href="#paragraf-10">§ 10. Behandling av personopplysninger</a></li><li><a href="#paragraf-11">§ 11. Gebyr</a></li><li><a href="#paragraf-12">§ 12. Tvangsmulkt</a></li><li><a href="#paragraf-13">§ 13. Overtredelsesgebyr</a></li><li><a href="#paragraf-14">§ 14. Ikrafttredelse</a></li></ul></li></ul></dd></dl></header><main class="documentBody" data-lovdata-URL="NL/lov/2025-06-20-103" id="dokument"><h1>Lov om forebygging og reduksjon av matsvinn (matsvinnloven)</h1><article class="legalArticle" data-lovdata-URL="NL/lov/2025-06-20-103/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med loven er å fremme bedre ressursutnyttelse av næringsmidler gjennom å forebygge og hindre at næringsmidler går ut av verdikjeden.</article></article><article class="legalArticle" data-lovdata-URL="NL/lov/2025-06-20-103/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Loven gjelder for alle virksomheter som produserer, omsetter eller serverer næringsmidler på norsk landterritorium.</article><article class="legalP" id="paragraf-2-ledd-2">Kongen skal gi forskrift om hva som er matsvinn etter loven her.</article><article class="legalP" id="paragraf-2-ledd-3">Kongen kan gi forskrift om at loven helt eller delvis skal gjelde for virksomheter som produserer næringsmidler i norsk sjøterritorium og indre farvann.</article><article class="legalP" id="paragraf-2-ledd-4">Loven gjelder på Svalbard. Kongen kan gi forskrift om særlige regler av hensyn til de stedlige forholdene på Svalbard.</article></article><article class="legalArticle" data-lovdata-URL="NL/lov/2025-06-20-103/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne loven forstås med<ol class="defaultList" type="a"><li data-name="a." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">virksomhet: ethvert privat eller offentlig foretak som foretar en hvilken som helst aktivitet som nevnt i <a href="lov/2025-06-20-103/§2">§ 2</a>. Dette omfatter statlige organer, kommuner og fylkeskommuner og andre rettssubjekter.</article></article></li><li data-name="b." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">næringsmidler: ethvert bearbeidet eller ubearbeidet stoff eller produkt som er bestemt til, eller med rimelighet kan forventes, å inntas av mennesker, også drikke, tyggegummi og ethvert stoff som bevisst tilsettes næringsmiddelet når det framstilles, tilberedes eller behandles. Første punktum omfatter ikke fôr, levende dyr, med mindre de er klargjort for omsetning til konsum, planter før innhøsting, legemidler, kosmetikk, tobakk og tobakksvarer, narkotika eller psykotrope stoffer og reststoffer og forurensende stoffer.</article></article></li><li data-name="c." value="3"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">omsetning: besittelse med sikte på salg, utbud for salg eller distribusjon, samt salg og enhver annen form for overdragelse mot eller uten vederlag.</article></article></li></ol></article></article><article class="legalArticle" data-lovdata-URL="NL/lov/2025-06-20-103/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Plikt til å gjennomføre og redegjøre for tiltak for å forebygge og redusere matsvinn</span></h2><article class="legalP" id="paragraf-4-ledd-1">Alle virksomheter som produserer, omsetter eller serverer næringsmidler, skal gjennomføre følgende tiltak i egen virksomhet for å forebygge og redusere matsvinn:<ol class="defaultList" type="a"><li data-name="a." value="1"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">kartlegge, vurdere og forebygge risikoen for matsvinn i egen virksomhet,</article></article></li><li data-name="b." value="2"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">utarbeide en tiltaksplan for å forebygge og redusere matsvinnet basert på kartlegginger og vurderinger etter bokstav a,</article></article></li><li data-name="c." value="3"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">iverksette egnede tiltak i henhold til tiltaksplan etter bokstav b.</article></article></li></ol></article><article class="legalP" id="paragraf-4-ledd-2">Tiltakene i første ledd skal utføres regelmessig og stå i forhold til virksomhetens størrelse og art, konteksten virksomheten skjer innenfor, og risikoen for at matsvinn ikke forebygges eller reduseres under de betingelsene virksomheten opererer innenfor. Første ledd gjelder ikke for små virksomheter. For kommuner og fylkeskommuner gjelder plikten etter første ledd på overordnet nivå, og ikke for den enkelte virksomhet.</article><article class="legalP" id="paragraf-4-ledd-3">Virksomhetene skal offentliggjøre en skriftlig redegjørelse for tiltak etter denne paragrafens første ledd, <a href="lov/2025-06-20-103/§5/ledd/1">§ 5 første ledd</a> og <a href="lov/2025-06-20-103/§6/ledd/1">§ 6 første ledd</a>. Første punktum gjelder ikke overfor kommuner, fylkeskommuner og små virksomheter.</article><article class="legalP" id="paragraf-4-ledd-4">Kongen skal gi forskrift om gjennomføring av første til tredje ledd og hvilke virksomheter som omfattes av pliktene.</article></article><article class="legalArticle" data-lovdata-URL="NL/lov/2025-06-20-103/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Donasjon av næringsmidler</span></h2><article class="legalP" id="paragraf-5-ledd-1">For å forebygge og redusere matsvinn skal virksomheter som produserer eller omsetter næringsmidler, iverksette tiltak for å donere overskudd av næringsmidler der det er forholdsmessig ut fra virksomhetenes art og størrelse, transportmuligheter og tilgjengelig mottaksapparat. Plikten etter første punktum gjelder ikke virksomheter som omsetter næringsmidler direkte til forbrukere.</article><article class="legalP" id="paragraf-5-ledd-2">Kongen skal gi forskrift om hvilke tiltak som kan oppfylle plikten etter første ledd, og hvilke virksomheter som omfattes av plikten.</article></article><article class="legalArticle" data-lovdata-URL="NL/lov/2025-06-20-103/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Nedprising av næringsmidler</span></h2><article class="legalP" id="paragraf-6-ledd-1">For å forebygge og redusere matsvinn skal virksomheter som omsetter næringsmidler direkte til forbrukere, iverksette tiltak for nedprising og aktiv markedsføring av næringsmidler som raskt kan forringes eller foreldes.</article><article class="legalP" id="paragraf-6-ledd-2">Kongen skal gi forskrift om hvilke tiltak som kan oppfylle plikten etter første ledd, og hvilke virksomheter som omfattes av pliktene.</article></article><article class="legalArticle" data-lovdata-URL="NL/lov/2025-06-20-103/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilsynsmyndighetens adgang til opplysninger</span></h2><article class="legalP" id="paragraf-7-ledd-1">Kongen fastsetter hvem som er tilsynsmyndighet etter loven.</article></article><article class="legalArticle" data-lovdata-URL="NL/lov/2025-06-20-103/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Opplysningsplikt mv.</span></h2><article class="legalP" id="paragraf-8-ledd-1">Tilsynsmyndigheten kan pålegge enhver å gi opplysninger og legge fram dokumenter og annet materiale som er nødvendige for å kunne utføre tilsynsmyndighetens oppgaver etter denne loven. For offentlige myndigheter gjelder plikten uavhengig av taushetsplikt. Tilsynsmyndigheten bestemmer hvordan opplysningene skal gis og hvordan dokumenter og annet materiale skal utleveres.</article><article class="legalP" id="paragraf-8-ledd-2">Kongen kan gi forskrift om opplysningsplikt etter første ledd og om plikt til å oppbevare og ha tilgjengelig opplysninger om relevante forhold for gjennomføringen av bestemmelser gitt i eller i medhold av denne loven, blant annet om produkters egenskaper og innhold og om leverandørkjeden.</article></article><article class="legalArticle" data-lovdata-URL="NL/lov/2025-06-20-103/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilsyn og nødvendige vedtak for gjennomføring av loven</span></h2><article class="legalP" id="paragraf-9-ledd-1">Tilsynsmyndigheten kan føre tilsyn og fatte nødvendige enkeltvedtak for gjennomføringen av bestemmelser gitt i eller i medhold av denne loven.</article><article class="legalP" id="paragraf-9-ledd-2">Første ledd gjelder ikke overfor kommuner og fylkeskommuner.</article></article><article class="legalArticle" data-lovdata-URL="NL/lov/2025-06-20-103/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Behandling av personopplysninger</span></h2><article class="legalP" id="paragraf-10-ledd-1">Tilsynsmyndigheten kan behandle personopplysninger, også personopplysninger som nevnt i <a href="lov/2018-06-15-38/gdpr/a9">personvernforordningen artikkel 9</a> og <a href="lov/2018-06-15-38/gdpr/a10">10</a>, når dette er nødvendig for å utføre oppgaver etter loven her.</article><article class="legalP" id="paragraf-10-ledd-2">Kongen kan gi forskrift om behandlingen, blant annet om formålet med behandlingen, behandlingsansvaret, hvilke personopplysninger som kan behandles, hvem det kan behandles personopplysninger om, bruk av automatiserte avgjørelser, adgangen til viderebehandling og utlevering, registrering og tilgang til registre.</article></article><article class="legalArticle" data-lovdata-URL="NL/lov/2025-06-20-103/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Gebyr</span></h2><article class="legalP" id="paragraf-11-ledd-1">Kongen kan gi forskrift om gebyrer for kontrolltiltak som gjennomføres for å sikre at enkeltvedtak fattet i medhold av denne loven blir fulgt. Gebyrene skal settes slik at de samlet ikke overstiger tilsynsmyndighetens kostnader med kontrollordningen.</article><article class="legalP" id="paragraf-11-ledd-2">Gebyrer etter første ledd er tvangsgrunnlag for utlegg.</article></article><article class="legalArticle" data-lovdata-URL="NL/lov/2025-06-20-103/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Tvangsmulkt</span></h2><article class="legalP" id="paragraf-12-ledd-1">For å sikre at loven eller vedtak fattet i medhold av denne loven blir gjennomført, kan tilsynsmyndigheten fatte vedtak om tvangsmulkt til staten.</article><article class="legalP" id="paragraf-12-ledd-2">Tvangsmulkt kan fastsettes når et enkeltvedtak fattet i medhold av denne loven ikke etterleves. Tilsynsmyndigheten kan fastsette at tvangsmulkten begynner å løpe fra overtredelsen først skjer eller når den ansvarlige oversitter en fastsatt frist for retting av forholdet.</article><article class="legalP" id="paragraf-12-ledd-3">Tvangsmulkten ilegges den ansvarlige for overtredelsen. Er overtredelsen skjedd på vegne av en virksomhet, skal tvangsmulkten pålegges virksomheten.</article><article class="legalP" id="paragraf-12-ledd-4">Denne paragrafen gjelder ikke for kommuners og fylkeskommuners virksomhet.</article></article><article class="legalArticle" data-lovdata-URL="NL/lov/2025-06-20-103/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Overtredelsesgebyr</span></h2><article class="legalP" id="paragraf-13-ledd-1">Kongen kan gi forskrift om at tilsynsmyndigheten kan ilegge overtredelsesgebyr overfor virksomheter ved forsettlig eller uaktsom overtredelse av forskrifter gitt i medhold av lovens <a href="lov/2025-06-20-103/§4/ledd/3">§ 4 tredje ledd</a>, <a href="lov/2025-06-20-103/§5/ledd/1">§ 5 første ledd</a>, <a href="lov/2025-06-20-103/§6/ledd/1">§ 6 første ledd</a>, <a href="lov/2025-06-20-103/§8/ledd/1">§ 8 første ledd</a> og <a href="lov/2025-06-20-103/§9/ledd/1">§ 9 første ledd</a>, dersom det er fastsatt i forskriften at overtredelse kan medføre slik sanksjon.</article><article class="legalP" id="paragraf-13-ledd-2">Virksomheter kan ilegges overtredelsesgebyr dersom en forsettlig eller uaktsom overtredelse ble begått av noen som har handlet på vegne av virksomheten. Dette gjelder selv om ingen enkeltperson kan ilegges overtredelsesgebyr for overtredelsen.</article><article class="legalP" id="paragraf-13-ledd-3">Denne paragrafen gjelder ikke for kommuners og fylkeskommuners virksomhet.</article></article><article class="legalArticle" data-lovdata-URL="NL/lov/2025-06-20-103/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h2><article class="legalP" id="paragraf-14-ledd-1">Loven gjelder fra den tiden Kongen bestemmer. Kongen kan sette i kraft de enkelte bestemmelsene til forskjellig tid.</article></article></main></body></html>