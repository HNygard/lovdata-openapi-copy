<!DOCTYPE html><html lang="no"><head><title>Lov om Stortingets ombud for kontroll med forvaltningen (sivilombudsloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2021-06-18-121</dd><dt class="dokid">DokumentID</dt><dd class="dokid">NL/lov/2021-06-18-121</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="dateInForce">I kraft fra</dt><dd class="dateInForce">2021-07-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2022-06-10</dd><dt class="lastChangedBy">Sist endret ved</dt><dd class="lastChangedBy"><a href="lov/2022-06-10-38">lov/2022-06-10-38</a></dd><dt class="changesToDocuments">Endrer</dt><dd class="changesToDocuments"><ul><li><a href="lov/1962-06-22-8">lov/1962-06-22-8</a></li><li><a href="forskrift/1980-02-19-9862">forskrift/1980-02-19-9862</a></li></ul></dd><dt class="legalArea">Rettsområde</dt><dd class="legalArea"><ul><li><a href="legal-areas/17" title="Internasjonal rett">Internasjonal rett</a> &gt; <a href="legal-areas/17.06" title="Konvensjoner. Overenskomster">Konvensjoner. Overenskomster</a></li> <li><a href="legal-areas/29" title="Stats-, statsforfatnings- og statsborgerrett">Stats-, statsforfatnings- og statsborgerrett</a> &gt; <a href="legal-areas/29.07" title="Stortinget">Stortinget</a></li> <li><a href="legal-areas/11" title="Forvaltnings- og kommunalrett">Forvaltnings- og kommunalrett</a> &gt; <a href="legal-areas/11.03" title="Offentlig forvaltning">Offentlig forvaltning</a></li> <li><a href="legal-areas/19" title="Kultur, idrett og underholdning">Kultur, idrett og underholdning</a> &gt; <a href="legal-areas/19.01" title="Arkiv">Arkiv</a></li> <li><a href="legal-areas/15" title="IKT- og medierett">IKT- og medierett</a> &gt; <a href="legal-areas/15.04" title="Personopplysninger">Personopplysninger</a></li></ul></dd><dt class="dateOfPublication">Kunngjort</dt><dd class="dateOfPublication">2021-06-18 12:50</dd><dt class="lastupdated">Rettet</dt><dd class="lastupdated">2022-03-09 (nummerering i lister tilpasset universell utforming)</dd><dt class="titleShort">Korttittel</dt><dd class="titleShort">Sivilombudsloven</dd><dt class="title">Tittel</dt><dd class="title">Lov om Stortingets ombud for kontroll med forvaltningen (sivilombudsloven)</dd><dt class="miscInformation">Annet om dokumentet</dt><dd class="miscInformation"><a href="forarbeid/dok21-202021/kap10">Dok.nr.21 (2020–2021) kapittel 10</a>, <a href="forarbeid/inns-409-l-202021">Innst.409 L (2020–2021)</a>, <a href="forarbeid/lovvedtak-106-202021">Lovvedtak 106 (2020–2021)</a>. Stortingets første og andre gangs behandling hhv. 18. og 25. mai 2021. Fremmet av Justis- og beredskapsdepartementet.</dd><dt class="refid">RefID</dt><dd class="refid">lov/2021-06-18-121</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om Stortingets ombud for kontroll med forvaltningen (sivilombudsloven)</a><ul class="tocSubUl"><li><a href="#kapittel-1" data-child-interval="§§ 1 – 6">Kapittel 1. Mandat, oppgaver, arbeidsområde og forholdet til Stortinget og forvaltningen</a><ul class="tocSubUl"><li><a href="#kapittel-1-paragraf-1">§ 1. Mandat</a></li><li><a href="#kapittel-1-paragraf-2">§ 2. Oppnevning</a></li><li><a href="#kapittel-1-paragraf-3">§ 3. Oppgaver</a></li><li><a href="#kapittel-1-paragraf-4">§ 4. Arbeidsområde</a></li><li><a href="#kapittel-1-paragraf-5">§ 5. Forholdet til Stortinget</a></li><li><a href="#kapittel-1-paragraf-6">§ 6. Uavhengighet fra forvaltningen</a></li></ul></li><li><a href="#kapittel-2" data-child-interval="§§ 7 – 14">Kapittel 2. Klage til Sivilombudet og behandling av klage</a><ul class="tocSubUl"><li><a href="#kapittel-2-paragraf-1">§ 7. Klage til Sivilombudet</a></li><li><a href="#kapittel-2-paragraf-2">§ 8. Vilkår for behandling av klage</a></li><li><a href="#kapittel-2-paragraf-3">§ 9. Fristen for å klage</a></li><li><a href="#kapittel-2-paragraf-4">§ 10. Sivilombudets behandling av klagen</a></li><li><a href="#kapittel-2-paragraf-5">§ 11. Klagerens rett til dokumentinnsyn og til å uttale seg</a></li><li><a href="#kapittel-2-paragraf-6">§ 12. Avslutning av klagesaksbehandlingen</a></li><li><a href="#kapittel-2-paragraf-7">§ 13. Underretning om avslutning av klagesaksbehandlingen</a></li><li><a href="#kapittel-2-paragraf-8">§ 14. Avbrudd av spesielle søksmålsfrister</a></li></ul></li><li><a href="#kapittel-3" data-child-interval="§§ 15 – 16">Kapittel 3. Saker som tas opp av eget tiltak</a><ul class="tocSubUl"><li><a href="#kapittel-3-paragraf-1">§ 15. Undersøkelser av eget tiltak</a></li><li><a href="#kapittel-3-paragraf-2">§ 16. Avslutning av saker ombudet tar opp av eget tiltak</a></li></ul></li><li><a href="#kapittel-4" data-child-interval="§§ 17 – 19">Kapittel 4. Nasjonal forebyggende mekanisme</a><ul class="tocSubUl"><li><a href="#kapittel-4-paragraf-1">§ 17. Tilleggsprotokoll til FNs torturkonvensjon</a></li><li><a href="#kapittel-4-paragraf-2">§ 18. Anbefalinger</a></li><li><a href="#kapittel-4-paragraf-3">§ 19. Rådgivende utvalg</a></li></ul></li><li><a href="#kapittel-5" data-child-interval="§§ 20 – 29">Kapittel 5. Generelle bestemmelser om Sivilombudets virksomhet</a><ul class="tocSubUl"><li><a href="#kapittel-5-paragraf-1">§ 20. Rett til opplysninger og fysisk tilgang</a></li><li><a href="#kapittel-5-paragraf-2">§ 21. Fagkyndig bistand</a></li><li><a href="#kapittel-5-paragraf-3">§ 22. Taushetsplikt</a></li><li><a href="#kapittel-5-paragraf-4">§ 23. Habilitet</a></li><li><a href="#kapittel-5-paragraf-5">§ 24. Offentliggjøring av ombudets vurdering i en sak</a></li><li><a href="#kapittel-5-paragraf-6">§ 25. Særskilte meldinger og meddelelser</a></li><li><a href="#kapittel-5-paragraf-7">§ 26. Dokumentoffentlighet</a></li><li><a href="#kapittel-5-paragraf-8">§ 27. Behandling av personopplysninger</a></li><li><a href="#kapittel-5-paragraf-9">§ 28. Sikkerhetslovens anvendelse for Sivilombudet</a></li><li><a href="#kapittel-5-paragraf-10">§ 29. Personalet</a></li></ul></li><li><a href="#kapittel-6" data-child-interval="§§ 30 – 35">Kapittel 6. Ombudsvervet</a><ul class="tocSubUl"><li><a href="#kapittel-6-paragraf-1">§ 30. Krav til sivilombudet</a></li><li><a href="#kapittel-6-paragraf-2">§ 31. Fratreden og avsetting</a></li><li><a href="#kapittel-6-paragraf-3">§ 32. Vikar og setteombud</a></li><li><a href="#kapittel-6-paragraf-4">§ 33. Adgang til å delegere</a></li><li><a href="#kapittel-6-paragraf-5">§ 34. Lønn, pensjon og sidegjøremål</a></li><li><a href="#kapittel-6-paragraf-6">§ 35. Ikrafttredelse og overgangsbestemmelser</a></li></ul></li></ul></li></ul></dd></dl></header><main class="documentBody" data-lovdata-URL="NL/lov/2021-06-18-121" id="dokument"><h1>Lov om Stortingets ombud for kontroll med forvaltningen (sivilombudsloven)</h1><section class="section" data-name="kap1" id="kapittel-1" data-lovdata-URL="NL/lov/2021-06-18-121/KAPITTEL_1"><h2>Kapittel 1. Mandat, oppgaver, arbeidsområde og forholdet til Stortinget og forvaltningen</h2><article class="legalArticle" data-lovdata-URL="NL/lov/2021-06-18-121/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Mandat</span></h3><article class="legalP" id="kapittel-1-paragraf-1-ledd-1">Stortingets ombud for kontroll med forvaltningen (Sivilombudet) skal føre kontroll med den offentlige forvaltningen og alle i dens tjeneste for å hindre at det øves urett mot den enkelte, og for å bidra til at forvaltningen respekterer og sikrer menneskerettighetene.</article></article><article class="legalArticle" data-lovdata-URL="NL/lov/2021-06-18-121/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Oppnevning</span></h3><article class="legalP" id="kapittel-1-paragraf-2-ledd-1">Sivilombudet oppnevnes av Stortinget, med minst to tredjedels flertall, for en periode på fire år. Ombudet kan bare gjenoppnevnes én gang.</article><article class="legalP" id="kapittel-1-paragraf-2-ledd-2">Oppnevningen skjer etter offentlig kunngjøring av vervet, med mindre ombudet gjenoppnevnes. Oppnevningen skjer etter innstilling fra Stortingets presidentskap.</article></article><article class="legalArticle" data-lovdata-URL="NL/lov/2021-06-18-121/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Oppgaver</span></h3><article class="legalP" id="kapittel-1-paragraf-3-ledd-1">Sivilombudet kan undersøke og uttale sin mening om<ol class="defaultList" type="a"><li data-name="a." value="1"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1">klager mot forvaltningen, jf. <a href="lov/2021-06-18-121/kap2">kapittel 2</a>,</article></article></li><li data-name="b." value="2"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1">forhold som ombudet selv tar opp, jf. <a href="lov/2021-06-18-121/kap3">kapittel 3</a>, og</article></article></li><li data-name="c." value="3"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1">alle tilfeller hvor noen kan være underlagt offentlig frihetsberøvelse, for å forebygge tortur og annen grusom, umenneskelig eller nedverdigende behandling eller straff, jf. <a href="lov/2021-06-18-121/kap4">kapittel 4</a>.</article></article></li></ol></article></article><article class="legalArticle" data-lovdata-URL="NL/lov/2021-06-18-121/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Arbeidsområde</span></h3><article class="legalP" id="kapittel-1-paragraf-4-ledd-1">Sivilombudets arbeidsområde omfatter den offentlige forvaltningen og alle i dens tjeneste. Det omfatter også alle tilfeller hvor noen kan være underlagt offentlig frihetsberøvelse.</article><article class="legalP" id="kapittel-1-paragraf-4-ledd-2">Ombudets arbeidsområde omfatter ikke<ol class="defaultList" type="a"><li data-name="a." value="1"><article class="listArticle" id="kapittel-1-paragraf-4-ledd-2-punkt-1"><article class="legalP" id="kapittel-1-paragraf-4-ledd-2-punkt-1-ledd-1">forhold Stortinget har tatt standpunkt til, herunder saker behandlet av Stortingets utvalg for rettferdsvederlag,</article></article></li><li data-name="b." value="2"><article class="listArticle" id="kapittel-1-paragraf-4-ledd-2-punkt-2"><article class="legalP" id="kapittel-1-paragraf-4-ledd-2-punkt-2-ledd-1">virksomheten i Stortingets eksterne organer og klagesaker som hører under disse,</article></article></li><li data-name="c." value="3"><article class="listArticle" id="kapittel-1-paragraf-4-ledd-2-punkt-3"><article class="legalP" id="kapittel-1-paragraf-4-ledd-2-punkt-3-ledd-1">avgjørelser truffet i statsråd,</article></article></li><li data-name="d." value="4"><article class="listArticle" id="kapittel-1-paragraf-4-ledd-2-punkt-4"><article class="legalP" id="kapittel-1-paragraf-4-ledd-2-punkt-4-ledd-1">domstolenes virksomhet, og</article></article></li><li data-name="e." value="5"><article class="listArticle" id="kapittel-1-paragraf-4-ledd-2-punkt-5"><article class="legalP" id="kapittel-1-paragraf-4-ledd-2-punkt-5-ledd-1">avgjørelser som er truffet av kommunestyret eller fylkestinget, som etter lov bare kan treffes av disse organene. Slike avgjørelser kan ombudet likevel ta opp til behandling når det er nødvendig av hensyn til rettssikkerheten eller andre særlige grunner.</article></article></li></ol></article></article><article class="legalArticle" data-lovdata-URL="NL/lov/2021-06-18-121/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Forholdet til Stortinget</span></h3><article class="legalP" id="kapittel-1-paragraf-5-ledd-1">Sivilombudet utfører sitt verv selvstendig og uavhengig av Stortinget.</article><article class="legalP" id="kapittel-1-paragraf-5-ledd-2">Ombudet skal gi Stortinget årlige meldinger om sin virksomhet, jf. <a href="lov/2021-06-18-121/§3">§ 3</a>. Meldinger skal gis innen 1. april hvert år og omfatte virksomheten i perioden 1. januar til 31. desember det foregående året.</article><article class="legalP" id="kapittel-1-paragraf-5-ledd-3">Ombudet kan gi særskilte meldinger til Stortinget.</article><article class="legalP" id="kapittel-1-paragraf-5-ledd-4">Stortinget kan gi utfyllende bestemmelser om ombudets virksomhet.</article></article><article class="legalArticle" data-lovdata-URL="NL/lov/2021-06-18-121/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Uavhengighet fra forvaltningen</span></h3><article class="legalP" id="kapittel-1-paragraf-6-ledd-1">Sivilombudet er uavhengig av forvaltningen.</article><article class="legalP" id="kapittel-1-paragraf-6-ledd-2">Forvaltningen kan ikke utøve myndighet overfor ombudet som kan påvirke den uavhengige og upartiske utøvelsen av ombudsvervet.</article><article class="legalP" id="kapittel-1-paragraf-6-ledd-3">Stortinget kan fravike og gi egne bestemmelser om forvaltningens lovfestede myndighet overfor ombudet.</article></article></section><section class="section" data-name="kap2" id="kapittel-2" data-lovdata-URL="NL/lov/2021-06-18-121/KAPITTEL_2"><h2>Kapittel 2. Klage til Sivilombudet og behandling av klage</h2><article class="legalArticle" data-lovdata-URL="NL/lov/2021-06-18-121/§7" data-name="§7" id="kapittel-2-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Klage til Sivilombudet</span></h3><article class="legalP" id="kapittel-2-paragraf-1-ledd-1">Alle som mener seg utsatt for urett fra den offentlige forvaltningen, kan klage til Sivilombudet.</article><article class="legalP" id="kapittel-2-paragraf-1-ledd-2">Klagen skal være skriftlig og angi<ol class="defaultList" type="a"><li data-name="a." value="1"><article class="listArticle" id="kapittel-2-paragraf-1-ledd-2-punkt-1"><article class="legalP" id="kapittel-2-paragraf-1-ledd-2-punkt-1-ledd-1">klagerens navn,</article></article></li><li data-name="b." value="2"><article class="listArticle" id="kapittel-2-paragraf-1-ledd-2-punkt-2"><article class="legalP" id="kapittel-2-paragraf-1-ledd-2-punkt-2-ledd-1">hva det klages over, og</article></article></li><li data-name="c." value="3"><article class="listArticle" id="kapittel-2-paragraf-1-ledd-2-punkt-3"><article class="legalP" id="kapittel-2-paragraf-1-ledd-2-punkt-3-ledd-1">hvorfor det klages.</article></article></li></ol></article><article class="legalP" id="kapittel-2-paragraf-1-ledd-3">Sammen med klagen bør det fremlegges dokumentasjon i saken.</article><article class="legalP" id="kapittel-2-paragraf-1-ledd-4">Ombudet kan gi veiledning og bistå med å utforme klagen.</article><article class="legalP" id="kapittel-2-paragraf-1-ledd-5">Den som er frihetsberøvet, har rett til å kommunisere med ombudet i fortrolighet.</article></article><article class="legalArticle" data-lovdata-URL="NL/lov/2021-06-18-121/§8" data-name="§8" id="kapittel-2-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Vilkår for behandling av klage</span></h3><article class="legalP" id="kapittel-2-paragraf-2-ledd-1">For å kunne få klagen behandlet av Sivilombudet, må klageren ha brukt alle mulighetene for å klage til forvaltningen.</article><article class="legalP" id="kapittel-2-paragraf-2-ledd-2">Hvis ikke alle mulighetene for å klage til forvaltningen er brukt, skal ombudet henvise klageren til riktig klageinstans i forvaltningen.</article><article class="legalP" id="kapittel-2-paragraf-2-ledd-3">Ombudet kan alltid behandle klagen hvis Kongen i statsråd er eneste klageinstans, eller hvis det er særlige grunner til det.</article></article><article class="legalArticle" data-lovdata-URL="NL/lov/2021-06-18-121/§9" data-name="§9" id="kapittel-2-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Fristen for å klage</span></h3><article class="legalP" id="kapittel-2-paragraf-3-ledd-1">Fristen for å klage til Sivilombudet er ett år.</article><article class="legalP" id="kapittel-2-paragraf-3-ledd-2">Dersom klagen gjelder en forvaltningsavgjørelse, løper klagefristen fra forvaltningens endelige avgjørelse i saken.</article><article class="legalP" id="kapittel-2-paragraf-3-ledd-3">Gjelder klagen andre forhold, løper klagefristen fra det tidspunktet forholdet fant sted eller opphørte, eller fra tidspunktet da klageren måtte ha vært kjent med dette.</article><article class="legalP" id="kapittel-2-paragraf-3-ledd-4">Hvis fristen ikke er overholdt, kan ombudet likevel ta saken til behandling hvis det er særlige grunner til det.</article></article><article class="legalArticle" data-lovdata-URL="NL/lov/2021-06-18-121/§10" data-name="§10" id="kapittel-2-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Sivilombudets behandling av klagen</span></h3><article class="legalP" id="kapittel-2-paragraf-4-ledd-1">Sivilombudet avgjør om det er grunn til å foreta undersøkelser som følge av en klage, hvilke sider av saken som skal undersøkes, og omfanget av undersøkelsene.</article><article class="legalP" id="kapittel-2-paragraf-4-ledd-2">Undersøkelse av en klage skjer normalt ved at ombudet stiller skriftlige spørsmål til forvaltningen, som bes uttale seg innen en gitt frist. Ombudet bør be tredjepersoner uttale seg om en klage som gjelder deres rettsforhold eller andre tungtveiende interesser.</article><article class="legalP" id="kapittel-2-paragraf-4-ledd-3">Ombudet kan når som helst beslutte å avslutte undersøkelsene av en klagesak på grunnlag av forklaringene som gis, hvis forvaltningen retter opp feil eller beslutter å behandle saken på nytt, eller dersom ombudet av andre grunner finner at det ikke er tilstrekkelig grunn til videre behandling av saken.</article></article><article class="legalArticle" data-lovdata-URL="NL/lov/2021-06-18-121/§11" data-name="§11" id="kapittel-2-paragraf-5"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Klagerens rett til dokumentinnsyn og til å uttale seg</span></h3><article class="legalP" id="kapittel-2-paragraf-5-ledd-1">Klageren har rett til å gjøre seg kjent med dokumenter i klagesaken og uttalelser og opplysninger som er gitt i saken. Dette gjelder likevel ikke<ol class="defaultList" type="a"><li data-name="a." value="1"><article class="listArticle" id="kapittel-2-paragraf-5-ledd-1-punkt-1"><article class="legalP" id="kapittel-2-paragraf-5-ledd-1-punkt-1-ledd-1">dokumenter utarbeidet eller innhentet under forvaltningens opprinnelige behandling av saken,</article></article></li><li data-name="b." value="2"><article class="listArticle" id="kapittel-2-paragraf-5-ledd-1-punkt-2"><article class="legalP" id="kapittel-2-paragraf-5-ledd-1-punkt-2-ledd-1">opplysninger som klageren ikke får innsyn i hos forvaltningen, eller</article></article></li><li data-name="c." value="3"><article class="listArticle" id="kapittel-2-paragraf-5-ledd-1-punkt-3"><article class="legalP" id="kapittel-2-paragraf-5-ledd-1-punkt-3-ledd-1">ombudets interne saksdokumenter.</article></article></li></ol></article><article class="legalP" id="kapittel-2-paragraf-5-ledd-2">Klageren skal gis anledning til å uttale seg om forvaltningens uttalelser i saken, med mindre det åpenbart vil være uten betydning for ombudets behandling av saken.</article></article><article class="legalArticle" data-lovdata-URL="NL/lov/2021-06-18-121/§12" data-name="§12" id="kapittel-2-paragraf-6"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Avslutning av klagesaksbehandlingen</span></h3><article class="legalP" id="kapittel-2-paragraf-6-ledd-1">På grunnlag av behandlingen av en klagesak kan Sivilombudet uttale sin mening om saken og innta standpunkt om<ol class="defaultList" type="a"><li data-name="a." value="1"><article class="listArticle" id="kapittel-2-paragraf-6-ledd-1-punkt-1"><article class="legalP" id="kapittel-2-paragraf-6-ledd-1-punkt-1-ledd-1">at forvaltningen har gjort feil, handlet uforsvarlig eller opptrådt i strid med god forvaltningsskikk,</article></article></li><li data-name="b." value="2"><article class="listArticle" id="kapittel-2-paragraf-6-ledd-1-punkt-2"><article class="legalP" id="kapittel-2-paragraf-6-ledd-1-punkt-2-ledd-1">at en avgjørelse er ugyldig eller klart urimelig,</article></article></li><li data-name="c." value="3"><article class="listArticle" id="kapittel-2-paragraf-6-ledd-1-punkt-3"><article class="legalP" id="kapittel-2-paragraf-6-ledd-1-punkt-3-ledd-1">at det foreligger begrunnet tvil om forhold av betydning for saken, eller</article></article></li><li data-name="d." value="4"><article class="listArticle" id="kapittel-2-paragraf-6-ledd-1-punkt-4"><article class="legalP" id="kapittel-2-paragraf-6-ledd-1-punkt-4-ledd-1">at det foreligger forhold som kan medføre erstatnings- eller oppreisningsansvar.</article></article></li></ol></article><article class="legalP" id="kapittel-2-paragraf-6-ledd-2">Dersom ombudet har gitt uttrykk for et standpunkt som nevnt i første ledd, kan ombudet også gi uttrykk for at feil bør rettes, at saken bør behandles på nytt, eller at det bør ytes erstatning eller oppreisning.</article></article><article class="legalArticle" data-lovdata-URL="NL/lov/2021-06-18-121/§13" data-name="§13" id="kapittel-2-paragraf-7"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Underretning om avslutning av klagesaksbehandlingen</span></h3><article class="legalP" id="kapittel-2-paragraf-7-ledd-1">Sivilombudet skal underrette klageren eller dem saken angår, om resultatet av sin behandling av saken.</article><article class="legalP" id="kapittel-2-paragraf-7-ledd-2">Når ombudet avslutter en sak som nevnt i <a href="lov/2021-06-18-121/§12">§ 12</a>, skal et referat av forvaltningens uttalelse fremgå i ombudets avsluttende brev eller uttalelse.</article></article><article class="legalArticle" data-lovdata-URL="NL/lov/2021-06-18-121/§14" data-name="§14" id="kapittel-2-paragraf-8"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Avbrudd av spesielle søksmålsfrister</span></h3><article class="legalP" id="kapittel-2-paragraf-8-ledd-1">Spesielle lovbestemte frister for å anlegge søksmål mot forvaltningen avbrytes når saken klages inn for Sivilombudet.</article><article class="legalP" id="kapittel-2-paragraf-8-ledd-2">Den aktuelle fristen for å anlegge søksmål løper på nytt fra ombudets melding om avsluttet behandling er kommet frem til klageren, eller fra klageren blir varslet om forvaltningens svar på ombudets anmodning om fornyet behandling.</article><article class="legalP" id="kapittel-2-paragraf-8-ledd-3">Søksmålsfristen avbrytes ikke hvis klagen åpenbart ble fremmet bare for å oppnå fristavbrudd og den ikke førte til realitetsavgjørelse hos ombudet.</article></article></section><section class="section" data-name="kap3" id="kapittel-3" data-lovdata-URL="NL/lov/2021-06-18-121/KAPITTEL_3"><h2>Kapittel 3. Saker som tas opp av eget tiltak</h2><article class="legalArticle" data-lovdata-URL="NL/lov/2021-06-18-121/§15" data-name="§15" id="kapittel-3-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Undersøkelser av eget tiltak</span></h3><article class="legalP" id="kapittel-3-paragraf-1-ledd-1">Sivilombudet kan av eget tiltak ta opp, undersøke og uttale sin mening om konkrete eller generelle forhold i forvaltningen.</article><article class="legalP" id="kapittel-3-paragraf-1-ledd-2">Ombudet avgjør hvordan undersøkelsene skal gjennomføres. Forvaltningen skal tilrettelegge for gjennomføringen av undersøkelsene.</article><article class="legalP" id="kapittel-3-paragraf-1-ledd-3">Forvaltningen skal gis anledning til å uttale seg om ombudets funn og andre spørsmål saken reiser, før ombudet uttaler sin mening.</article><article class="legalP" id="kapittel-3-paragraf-1-ledd-4">Dersom undersøkelsene springer ut av opplysninger i en klage til ombudet, bør ombudet underrette klageren om at undersøkelser er iverksatt.</article></article><article class="legalArticle" data-lovdata-URL="NL/lov/2021-06-18-121/§16" data-name="§16" id="kapittel-3-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Avslutning av saker ombudet tar opp av eget tiltak</span></h3><article class="legalP" id="kapittel-3-paragraf-2-ledd-1">Sivilombudet kan uttale sin mening på grunnlag av undersøkelser som er gjort. Hvis saken gir grunnlag for det, kan ombudet innta standpunkt som nevnt i <a href="lov/2021-06-18-121/§12">§ 12</a>.</article><article class="legalP" id="kapittel-3-paragraf-2-ledd-2">Ombudet skal sørge for at de berørte delene av forvaltningen underrettes om resultatet av undersøkelsene. Dersom ombudet finner det hensiktsmessig, kan også andre deler av forvaltningen underrettes.</article></article></section><section class="section" data-name="kap4" id="kapittel-4" data-lovdata-URL="NL/lov/2021-06-18-121/KAPITTEL_4"><h2>Kapittel 4. Nasjonal forebyggende mekanisme</h2><article class="legalArticle" data-lovdata-URL="NL/lov/2021-06-18-121/§17" data-name="§17" id="kapittel-4-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Tilleggsprotokoll til FNs torturkonvensjon</span></h3><article class="legalP" id="kapittel-4-paragraf-1-ledd-1">Sivilombudet er nasjonal forebyggende mekanisme i henhold til artikkel 3 i tilleggsprotokoll 18. desember 2002 til FNs <a href="traktat/1984-12-10-1">konvensjon mot tortur</a> og annen grusom, umenneskelig eller nedverdigende behandling eller straff.</article><article class="legalP" id="kapittel-4-paragraf-1-ledd-2">Som nasjonal forebyggende mekanisme har ombudet myndighet og rettigheter som beskrevet i tilleggsprotokollen artikkel 19 og 20, blant annet til å gjennomføre besøk, foreta undersøkelser og kreve informasjon og tilgang overfor forvaltningen og private. Ingen skal holdes ansvarlig for eller utsettes for represalier som følge av at vedkommende har kommunisert eller delt informasjon med ombudet.</article></article><article class="legalArticle" data-lovdata-URL="NL/lov/2021-06-18-121/§18" data-name="§18" id="kapittel-4-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Anbefalinger</span></h3><article class="legalP" id="kapittel-4-paragraf-2-ledd-1">I sin virksomhet som nasjonal forebyggende mekanisme kan Sivilombudet gi anbefalinger for å bedre behandlingen av og forholdene for frihetsberøvede og forebygge tortur og annen grusom, umenneskelig eller nedverdigende behandling eller straff.</article><article class="legalP" id="kapittel-4-paragraf-2-ledd-2">Ansvarlig myndighet skal gjennomgå anbefalingene og innlede en dialog med ombudet om mulige gjennomføringstiltak.</article></article><article class="legalArticle" data-lovdata-URL="NL/lov/2021-06-18-121/§19" data-name="§19" id="kapittel-4-paragraf-3"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Rådgivende utvalg</span></h3><article class="legalP" id="kapittel-4-paragraf-3-ledd-1">Sivilombudet skal ha et eget rådgivende utvalg for arbeidet som nasjonal forebyggende mekanisme.</article></article></section><section class="section" data-name="kap5" id="kapittel-5" data-lovdata-URL="NL/lov/2021-06-18-121/KAPITTEL_5"><h2>Kapittel 5. Generelle bestemmelser om Sivilombudets virksomhet</h2><article class="legalArticle" data-lovdata-URL="NL/lov/2021-06-18-121/§20" data-name="§20" id="kapittel-5-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Rett til opplysninger og fysisk tilgang</span></h3><article class="legalP" id="kapittel-5-paragraf-1-ledd-1">Sivilombudet kan, uten hinder av taushetsplikt, pålegge den som er omfattet av arbeidsområdet i <a href="lov/2021-06-18-121/§4">§ 4</a>, å gi enhver opplysning og ethvert dokument som er nødvendig for å utøve oppgaver etter loven her. Ombudet kan fastsette en frist for å etterkomme et slikt pålegg.</article><article class="legalP" id="kapittel-5-paragraf-1-ledd-2">Ombudet har i samme utstrekning tilgang til fysiske steder og systemer.</article><article class="legalP" id="kapittel-5-paragraf-1-ledd-3">Ombudet kan kreve bevisopptak ved domstolene etter reglene i <a href="lov/1915-08-13-5/§43">domstolloven § 43</a> annet ledd. Rettsmøtene går for lukkete dører.</article><article class="changesToParent">Endret ved lov <a href="lov/2022-06-10-38">10 juni 2022 nr. 38</a>.</article></article><article class="legalArticle" data-lovdata-URL="NL/lov/2021-06-18-121/§21" data-name="§21" id="kapittel-5-paragraf-2"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Fagkyndig bistand</span></h3><article class="legalP" id="kapittel-5-paragraf-2-ledd-1">Ombudet kan engasjere fagkyndig bistand hvis det er nødvendig for å få opplyst en sak.</article></article><article class="legalArticle" data-lovdata-URL="NL/lov/2021-06-18-121/§22" data-name="§22" id="kapittel-5-paragraf-3"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Taushetsplikt</span></h3><article class="legalP" id="kapittel-5-paragraf-3-ledd-1">Sivilombudet har taushetsplikt om opplysninger mottatt i utøvelsen av vervet om noens personlige forhold og drifts- eller forretningshemmeligheter.</article><article class="legalP" id="kapittel-5-paragraf-3-ledd-2">Taushetsplikten gjelder også etter ombudets fratreden.</article><article class="legalP" id="kapittel-5-paragraf-3-ledd-3">Den samme taushetsplikten påhviler ombudets ansatte og andre som bistår ved utførelsen av ombudets oppgaver, samt den som mottar taushetsbelagte opplysninger til bruk for forskning.</article><article class="legalP" id="kapittel-5-paragraf-3-ledd-4">Til bruk for forskning kan det uten hinder av taushetsplikt gis innsyn i ombudets saksdokumenter. Ombudet bestemmer om, i hvilket omfang og på hvilke vilkår slikt innsyn kan innvilges.</article></article><article class="legalArticle" data-lovdata-URL="NL/lov/2021-06-18-121/§23" data-name="§23" id="kapittel-5-paragraf-4"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Habilitet</span></h3><article class="legalP" id="kapittel-5-paragraf-4-ledd-1">Sivilombudet eller en ansatt ved ombudets kontor er inhabil dersom det foreligger særegne forhold som er egnet til å svekke tilliten til at saken vil bli behandlet på en upartisk og saklig måte.</article><article class="legalP" id="kapittel-5-paragraf-4-ledd-2">I vurderingen skal det legges vekt på om behandlingen av saken kan innebære en fordel eller ulempe for vedkommende eller noen som han eller hun har nær tilknytning til.</article><article class="legalP" id="kapittel-5-paragraf-4-ledd-3">Den som er inhabil, kan ikke forberede eller treffe avgjørelse i saken. En ansatt kan ikke treffe avgjørelse i saken dersom ombudet eller en medarbeider i direkte overordnet stilling er inhabil.</article></article><article class="legalArticle" data-lovdata-URL="NL/lov/2021-06-18-121/§24" data-name="§24" id="kapittel-5-paragraf-5"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Offentliggjøring av ombudets vurdering i en sak</span></h3><article class="legalP" id="kapittel-5-paragraf-5-ledd-1">Sivilombudets vurdering i en sak offentliggjøres på den måten ombudet finner formålstjenlig.</article></article><article class="legalArticle" data-lovdata-URL="NL/lov/2021-06-18-121/§25" data-name="§25" id="kapittel-5-paragraf-6"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Særskilte meldinger og meddelelser</span></h3><article class="legalP" id="kapittel-5-paragraf-6-ledd-1">Sivilombudet kan rette særskilte meldinger til et forvaltningsorgan.</article><article class="legalP" id="kapittel-5-paragraf-6-ledd-2">Hvis det er særlig grunn til det, kan ombudet meddele påtalemyndigheten eller ansvarlig tilsettingsmyndighet om forhold avdekket gjennom sine undersøkelser.</article><article class="legalP" id="kapittel-5-paragraf-6-ledd-3">Ombudet kan underrette forvaltningen om mangler ved lover, forskrifter eller forvaltningspraksis.</article></article><article class="legalArticle" data-lovdata-URL="NL/lov/2021-06-18-121/§26" data-name="§26" id="kapittel-5-paragraf-7"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Dokumentoffentlighet</span></h3><article class="legalP" id="kapittel-5-paragraf-7-ledd-1">Dokumenter som er utarbeidet som ledd i Sivilombudets virksomhet er offentlige, med følgende unntak:<ol class="defaultList" type="a"><li data-name="a." value="1"><article class="listArticle" id="kapittel-5-paragraf-7-ledd-1-punkt-1"><article class="legalP" id="kapittel-5-paragraf-7-ledd-1-punkt-1-ledd-1">dokumenter og opplysninger underlagt lovbestemt taushetsplikt, og</article></article></li><li data-name="b." value="2"><article class="listArticle" id="kapittel-5-paragraf-7-ledd-1-punkt-2"><article class="legalP" id="kapittel-5-paragraf-7-ledd-1-punkt-2-ledd-1">dokumenter utarbeidet eller innhentet under forvaltningens forutgående behandling av saker som nevnt i kapitlene 2–4.</article></article></li></ol></article><article class="legalP" id="kapittel-5-paragraf-7-ledd-2">Ombudets interne saksdokumenter og dokumenter som utveksles mellom ombudet og Stortinget om budsjett og intern administrasjon, kan unntas offentlighet.</article><article class="legalP" id="kapittel-5-paragraf-7-ledd-3">Ombudet kan også unnta andre dokumenter og opplysninger fra offentlighet hvis særlige grunner tilsier det. Ombudet avgjør om et dokument helt eller delvis skal unntas offentlighet.</article><article class="legalP" id="kapittel-5-paragraf-7-ledd-4">Det kan kreves innsyn i det offentlige innholdet av journal som ombudet fører for registrering av dokumenter i opprettede saker.</article><article class="legalP" id="kapittel-5-paragraf-7-ledd-5">Ombudet kan gjøre journaler og andre dokumenter allment tilgjengelig på internett.</article><article class="legalP" id="kapittel-5-paragraf-7-ledd-6"><a href="lov/1992-12-04-126/kapii">Arkivlova kapittel II</a> gjelder for Sivilombudets virksomhet, med unntak av §<a href="lov/1992-12-04-126/§7">§ 7</a> og <a href="lov/1992-12-04-126/§8">8</a>. Tilhørende forskrifter gjelder så langt de passer.</article><article class="changesToParent"><strong>Endres</strong> ved lov <a href="lov/2025-06-20-96">20 juni 2025 nr. 96</a> (i kraft 1 jan 2026 iflg. <a href="forskrift/2025-06-20-1103">res. 20 juni 2025 nr. 1103</a>).</article></article><article class="legalArticle" data-lovdata-URL="NL/lov/2021-06-18-121/§27" data-name="§27" id="kapittel-5-paragraf-8"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Behandling av personopplysninger</span></h3><article class="legalP" id="kapittel-5-paragraf-8-ledd-1">Sivilombudet kan behandle personopplysninger, herunder personopplysninger som nevnt i <a href="lov/2018-06-15-38/gdpr/a9">personvernforordningen artikkel 9</a> og <a href="lov/2018-06-15-38/gdpr/a10">10</a>, når dette er nødvendig for å utføre oppgaver etter loven her.</article><article class="legalP" id="kapittel-5-paragraf-8-ledd-2">Krav på kopi av personopplysninger i saksdokumenter som er utarbeidet eller innhentet under forvaltningens opprinnelige behandling av en sak, jf. <a href="lov/2018-06-15-38/gdpr/a15">personvernforordningen artikkel 15</a> nr. 3, rettes mot vedkommende forvaltningsorgan.</article></article><article class="legalArticle" data-lovdata-URL="NL/lov/2021-06-18-121/§28" data-name="§28" id="kapittel-5-paragraf-9"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Sikkerhetslovens anvendelse for Sivilombudet</span></h3><article class="legalP" id="kapittel-5-paragraf-9-ledd-1"><a href="lov/2018-06-01-24">Sikkerhetsloven</a> gjelder for sivilombudet og Sivilombudets ansatte med de unntak og presiseringer som følger av denne loven.</article><article class="legalP" id="kapittel-5-paragraf-9-ledd-2">Følgende bestemmelser i <a href="lov/2018-06-01-24">sikkerhetsloven</a> gjelder ikke for Sivilombudet: §<a href="lov/2018-06-01-24/§1-3">§ 1-3</a>, <a href="lov/2018-06-01-24/§2-1">2-1</a>, <a href="lov/2018-06-01-24/§2-2">2-2</a> og <a href="lov/2018-06-01-24/§2-5">2-5</a>, <a href="lov/2018-06-01-24/kap3">kapittel 3</a>, §<a href="lov/2018-06-01-24/§5-5">§ 5-5</a>, <a href="lov/2018-06-01-24/§7-1">7-1</a> andre til sjette ledd, 8-3 første ledd andre punktum, 9-4 andre til femte ledd, kapittel 10 og §§ 11-2 og 11-3.</article><article class="legalP" id="kapittel-5-paragraf-9-ledd-3">Sivilombudet skal innenfor sin virksomhet utpeke, klassifisere og holde oversikt over skjermingsverdige objekter og infrastruktur og melde dette inn til sikkerhetsmyndigheten med angivelse av sikkerhetsgrad, jf. <a href="lov/2018-06-01-24/§7-1">sikkerhetsloven § 7-1</a> andre ledd.</article><article class="legalP" id="kapittel-5-paragraf-9-ledd-4">Sivilombudet kan innenfor sin virksomhet fatte vedtak om krav til adgangsklarering for tilgang til hele eller deler av skjermingsverdige objekter eller infrastruktur og bestemme at personer med sikkerhetsklarering for et bestemt nivå også er klarert for adgang til et bestemt skjermingsverdig objekt eller en bestemt skjermingsverdig infrastruktur, jf. <a href="lov/2018-06-01-24/§8-3">sikkerhetsloven § 8-3</a>.</article><article class="legalP" id="kapittel-5-paragraf-9-ledd-5">Stortingets administrasjon er klareringsmyndighet for sivilombudet og Sivilombudets ansatte. Stortingets presidentskap er klagemyndighet for avgjørelser truffet av Stortingets administrasjon.</article><article class="legalP" id="kapittel-5-paragraf-9-ledd-6">Stortinget kan fastsette i hvilken grad forskrifter fastsatt i medhold av <a href="lov/2018-06-01-24">sikkerhetsloven</a> skal gjelde for Sivilombudet.</article></article><article class="legalArticle" data-lovdata-URL="NL/lov/2021-06-18-121/§29" data-name="§29" id="kapittel-5-paragraf-10"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Personalet</span></h3><article class="legalP" id="kapittel-5-paragraf-10-ledd-1">Øverste ledernivå under sivilombudet ansettes av ombudet selv etter innstilling fra Sivilombudets ansettelsesråd. Øvrige medarbeidere ansettes av ombudets ansettelsesråd. <a href="lov/2017-06-16-67/§4">Statsansatteloven §§ 4</a> til <a href="lov/2017-06-16-67/§7">7</a> om utlysning, innstilling og ansettelse gjelder. Tvister om fortrinnsrett etter <a href="lov/2017-06-16-67/§13">statsansatteloven § 13</a> avgjøres av den som har ansettelsesmyndighet.</article><article class="legalP" id="kapittel-5-paragraf-10-ledd-2">Personalreglementet fastsettes av Sivilombudet. Stortingets presidentskap kan ta personalreglementet opp til revisjon.</article><article class="legalP" id="kapittel-5-paragraf-10-ledd-3">For ansatte ved ombudets kontor fastsettes lønn, pensjon og arbeidsvilkår etter de avtaler og bestemmelser som gjelder for arbeidstakere i statsstilling.</article><article class="legalP" id="kapittel-5-paragraf-10-ledd-4"><a href="lov/1967-02-10">Forvaltningsloven</a> gjelder i saker om ordensstraff, oppsigelse, suspensjon eller avskjed. Klageorganet er Stortingets presidentskap.</article><article class="legalP" id="kapittel-5-paragraf-10-ledd-5"><a href="lov/1958-07-18-2">Lov 18. juli 1958 nr. 2 om offentlige tjenestetvister</a> gjelder for ansatte i ombudets virksomhet.</article></article></section><section class="section" data-name="kap6" id="kapittel-6" data-lovdata-URL="NL/lov/2021-06-18-121/KAPITTEL_6"><h2>Kapittel 6. Ombudsvervet</h2><article class="legalArticle" data-lovdata-URL="NL/lov/2021-06-18-121/§30" data-name="§30" id="kapittel-6-paragraf-1"><h3 class="legalArticleHeader"><span class="legalArticleValue">§ 30</span>. <span class="legalArticleTitle">Krav til sivilombudet</span></h3><article class="legalP" id="kapittel-6-paragraf-1-ledd-1">Sivilombudet må ha juridisk embetseksamen eller mastergrad i rettsvitenskap.</article><article class="legalP" id="kapittel-6-paragraf-1-ledd-2">Ombudet må tilfredsstille høye krav til faglige kvalifikasjoner og personlige egenskaper og inneha betydelig relevant erfaring.</article></article><article class="legalArticle" data-lovdata-URL="NL/lov/2021-06-18-121/§31" data-name="§31" id="kapittel-6-paragraf-2"><h3 class="legalArticleHeader"><span class="legalArticleValue">§ 31</span>. <span class="legalArticleTitle">Fratreden og avsetting</span></h3><article class="legalP" id="kapittel-6-paragraf-2-ledd-1">Dersom sivilombudet dør i oppnevningsperioden, permanent blir ute av stand til å utføre sitt verv, frasier seg vervet eller avsettes av Stortinget med to tredjedels flertall, oppnevner Stortinget nytt ombud etter <a href="lov/2021-06-18-121/§2">§ 2</a> for en ny periode. Inntil nytt ombud har tiltrådt vervet, kan Stortinget oppnevne en vikar etter <a href="lov/2021-06-18-121/§32">§ 32</a> første ledd.</article></article><article class="legalArticle" data-lovdata-URL="NL/lov/2021-06-18-121/§32" data-name="§32" id="kapittel-6-paragraf-3"><h3 class="legalArticleHeader"><span class="legalArticleValue">§ 32</span>. <span class="legalArticleTitle">Vikar og setteombud</span></h3><article class="legalP" id="kapittel-6-paragraf-3-ledd-1">Er sivilombudet midlertidig forhindret fra å utføre sitt verv, kan Stortinget oppnevne en vikar blant ombudets ledende ansatte så lenge fraværet varer.</article><article class="legalP" id="kapittel-6-paragraf-3-ledd-2">Ved fravær inntil tre måneder kan ombudet selv utpeke en vikar blant de ledende ansatte ved sitt kontor.</article><article class="legalP" id="kapittel-6-paragraf-3-ledd-3">Anser ombudet seg inhabil etter <a href="lov/2021-06-18-121/§23">§ 23</a> eller det er andre grunner til at en sak bør behandles av et setteombud, orienteres Stortingets presidentskap, som oppnevner et setteombud til å behandle saken.</article></article><article class="legalArticle" data-lovdata-URL="NL/lov/2021-06-18-121/§33" data-name="§33" id="kapittel-6-paragraf-4"><h3 class="legalArticleHeader"><span class="legalArticleValue">§ 33</span>. <span class="legalArticleTitle">Adgang til å delegere</span></h3><article class="legalP" id="kapittel-6-paragraf-4-ledd-1">Sivilombudets fullmakter etter denne loven kan delegeres til ansatte ved ombudets kontor. Ombudet må likevel ta personlig standpunkt i saker hvor det er aktuelt å kritisere forvaltningens avgjørelser eller handlemåte eller å gi anbefalinger som nevnt i <a href="lov/2021-06-18-121/§18">§ 18</a>.</article></article><article class="legalArticle" data-lovdata-URL="NL/lov/2021-06-18-121/§34" data-name="§34" id="kapittel-6-paragraf-5"><h3 class="legalArticleHeader"><span class="legalArticleValue">§ 34</span>. <span class="legalArticleTitle">Lønn, pensjon og sidegjøremål</span></h3><article class="legalP" id="kapittel-6-paragraf-5-ledd-1">Sivilombudets lønn fastsettes av Stortinget eller den det gir fullmakt. Det samme gjelder godtgjørelse til vikar som oppnevnes etter <a href="lov/2021-06-18-121/§32">§ 32</a> første ledd. Stortingets presidentskap eller den det gir fullmakt, fastsetter godtgjørelse for setteombud oppnevnt etter <a href="lov/2021-06-18-121/§32">§ 32</a> tredje ledd.</article><article class="legalP" id="kapittel-6-paragraf-5-ledd-2">Ombudet skal være medlem av Statens pensjonskasse med rettigheter og plikter etter <a href="lov/1949-07-28-26">lov 28. juli 1949 nr. 26 om Statens pensjonskasse</a>.</article><article class="legalP" id="kapittel-6-paragraf-5-ledd-3">Ombudet må ikke uten samtykke fra Stortinget eller den det gir fullmakt, ha annen stilling eller noe verv i offentlig eller privat virksomhet.</article></article><article class="legalArticle" data-lovdata-URL="NL/lov/2021-06-18-121/§35" data-name="§35" id="kapittel-6-paragraf-6"><h3 class="legalArticleHeader"><span class="legalArticleValue">§ 35</span>. <span class="legalArticleTitle">Ikrafttredelse og overgangsbestemmelser</span></h3><article class="legalP" id="kapittel-6-paragraf-6-ledd-1">Loven trer i kraft 1. juli 2021. Fra samme tidspunkt oppheves <a href="lov/1962-06-22-8">lov 22. juni 1962 nr. 8 om Stortingets ombudsmann for forvaltningen (sivilombudsmannsloven)</a> og <a href="forskrift/1980-02-19-9862">Instruks for Stortingets ombudsmann for forvaltningen</a> 19. februar 1980.</article><article class="legalP" id="kapittel-6-paragraf-6-ledd-2">Den som er sivilombudsmann når loven trer i kraft, er sivilombud i fire år fra vedkommende ble oppnevnt som sivilombudsmann, med mindre ombudet fratrer eller avsettes i medhold av <a href="lov/2021-06-18-121/§31">§ 31</a>. Vedkommende kan bare oppnevnes én gang i medhold av <a href="lov/2021-06-18-121/§2">§ 2</a>.</article></article></section></main></body></html>