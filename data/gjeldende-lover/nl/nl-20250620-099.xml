<!DOCTYPE html><html lang="nb"><head><title>Lov om folkehøgskoler (folkehøgskoleloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2025-06-20-99</dd><dt class="dokid">DokumentID</dt><dd class="dokid">NL/lov/2025-06-20-99</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="dateInForce">I kraft fra</dt><dd class="dateInForce">2025-08-01, 2026-08-01</dd><dt class="changesToDocuments">Endrer</dt><dd class="changesToDocuments"><ul><li><a href="lov/2002-12-06-72">lov/2002-12-06-72</a></li></ul></dd><dt class="legalArea">Rettsområde</dt><dd class="legalArea"><ul><li><a href="legal-areas/28" title="Skoler, universiteter og forskning">Skoler, universiteter og forskning</a> &gt; <a href="legal-areas/28.05" title="Skoler. Privatskoler">Skoler. Privatskoler</a></li></ul></dd><dt class="dateOfPublication">Kunngjort</dt><dd class="dateOfPublication">2025-06-20 12:45</dd><dt class="titleShort">Korttittel</dt><dd class="titleShort">Folkehøgskoleloven</dd><dt class="title">Tittel</dt><dd class="title">Lov om folkehøgskoler (folkehøgskoleloven)</dd><dt class="miscInformation">Annet om dokumentet</dt><dd class="miscInformation"><a href="forarbeid/prop-111-l-202425">Prop. 111 L (2024–2025)</a>, <a href="forarbeid/inns-496-l-202425">Innst. 496 L (2024–2025)</a>, <a href="forarbeid/lovvedtak-88-202425">Lovvedtak 88 (2024–2025)</a>. Stortingets første og andre gangs behandling hhv. 3. og 6. juni 2025. Fremmet av Kunnskapsdepartementet.</dd><dt class="refid">RefID</dt><dd class="refid">lov/2025-06-20-99</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om folkehøgskoler (folkehøgskoleloven)</a><ul class="tocSubUl"><li><a href="#kapittel-1" data-child-interval="§§ 1 – 2">Kapittel 1 Formål og anvendelsesområde</a><ul class="tocSubUl"><li><a href="#kapittel-1-paragraf-1">§ 1. Formål</a></li><li><a href="#kapittel-1-paragraf-2">§ 2. Lovens anvendelse for Svalbard</a></li></ul></li><li><a href="#kapittel-2" data-child-interval="§§ 3 – 6">Kapittel 2 Godkjenning og statstilskudd</a><ul class="tocSubUl"><li><a href="#kapittel-2-paragraf-1">§ 3. Godkjenning av folkehøgskoler</a></li><li><a href="#kapittel-2-paragraf-2">§ 4. Tilskuddsmodell</a></li><li><a href="#kapittel-2-paragraf-3">§ 5. Krav til bruken av offentlige tilskudd og elevbetalinger</a></li><li><a href="#kapittel-2-paragraf-4">§ 6. Elevtall</a></li></ul></li><li><a href="#kapittel-3" data-child-interval="§§ 7 – 12">Kapittel 3 Organisering, ledelse og personale</a><ul class="tocSubUl"><li><a href="#kapittel-3-paragraf-1">§ 7. Folkehøgskolens organisering</a></li><li><a href="#kapittel-3-paragraf-2">§ 8. Styret</a></li><li><a href="#kapittel-3-paragraf-3">§ 9. Styrets ansvar</a></li><li><a href="#kapittel-3-paragraf-4">§ 10. Rektor</a></li><li><a href="#kapittel-3-paragraf-5">§ 11. Elevombud</a></li><li><a href="#kapittel-3-paragraf-6">§ 12. Politiattest og forbud mot ansettelse</a></li></ul></li><li><a href="#kapittel-4" data-child-interval="§§ 13 – 19">Kapittel 4 Kurs, bo- og læringsmiljøet, opptak, skole-regler og reaksjoner ved brudd på skolereglene mv.</a><ul class="tocSubUl"><li><a href="#kapittel-4-paragraf-1">§ 13. Kvalitetssikring og rapportering</a></li><li><a href="#kapittel-4-paragraf-2">§ 14. Kurs</a></li><li><a href="#kapittel-4-paragraf-3">§ 15. Bo- og læringsmiljø</a></li><li><a href="#kapittel-4-paragraf-4">§ 16. Opptak av elever</a></li><li><a href="#kapittel-4-paragraf-5">§ 17. Skoleregler</a></li><li><a href="#kapittel-4-paragraf-6">§ 18. Forbud mot bruk av klesplagg som helt eller delvis dekker ansiktet</a></li><li><a href="#kapittel-4-paragraf-7">§ 19. Bortvisning og utvisning</a></li></ul></li><li><a href="#kapittel-5" data-child-interval="§§ 20 – 24">Kapittel 5 Diverse bestemmelser</a><ul class="tocSubUl"><li><a href="#kapittel-5-paragraf-1">§ 20. Forsøksvirksomhet</a></li><li><a href="#kapittel-5-paragraf-2">§ 21. Tilsyn</a></li><li><a href="#kapittel-5-paragraf-3">§ 22. Mulige reaksjonsformer</a></li><li><a href="#kapittel-5-paragraf-4">§ 23. Kvalifikasjonskrav for undervisningspersonalet</a></li><li><a href="#kapittel-5-paragraf-5">§ 24. Ikrafttredelse, opphevelse og overgangsregler</a></li></ul></li></ul></li></ul></dd></dl></header><main class="documentBody" data-lovdata-URL="NL/lov/2025-06-20-99" id="dokument"><h1>Lov om folkehøgskoler (folkehøgskoleloven)</h1><section class="section" data-name="kap1" id="kapittel-1" data-lovdata-URL="NL/lov/2025-06-20-99/KAPITTEL_1"><h2>Kapittel 1 Formål og anvendelsesområde</h2><article class="legalArticle" data-lovdata-URL="NL/lov/2025-06-20-99/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Lovens formål er å bidra til at det kan opprettes og drives folkehøgskoler i Norge.</article><article class="legalP" id="kapittel-1-paragraf-1-ledd-2">Folkehøgskolen skal fremme allmenndanning, folkelig opplysning, aktivt medborgerskap og menneskeverd. Folkehøgskolen skal bidra til mangfold og være åpen for alle. Den enkelte folkehøgskole har ansvar for å fastsette sitt verdigrunnlag innenfor denne rammen.</article></article><article class="legalArticle" data-lovdata-URL="NL/lov/2025-06-20-99/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Lovens anvendelse for Svalbard</span></h3><article class="legalP" id="kapittel-1-paragraf-2-ledd-1">Loven gjelder også for Svalbard.</article></article></section><section class="section" data-name="kap2" id="kapittel-2" data-lovdata-URL="NL/lov/2025-06-20-99/KAPITTEL_2"><h2>Kapittel 2 Godkjenning og statstilskudd</h2><article class="legalArticle" data-lovdata-URL="NL/lov/2025-06-20-99/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Godkjenning av folkehøgskoler</span></h3><article class="legalP" id="kapittel-2-paragraf-1-ledd-1">Departementet kan godkjenne en skole for tilskudd.</article><article class="legalP" id="kapittel-2-paragraf-1-ledd-2">Vertskommunen og vertsfylket må støtte en søknad om godkjenning av en skole før departementet kan fatte vedtak om godkjenning. Første punktum gjelder ikke søknad om godkjenning av en kommunal eller fylkeskommunal skole.</article><article class="legalP" id="kapittel-2-paragraf-1-ledd-3">Dersom driften etter loven blir nedlagt, faller godkjenningen bort.</article><article class="legalP" id="kapittel-2-paragraf-1-ledd-4">Departementet kan gi forskrift om frister i forbindelse med søknad om godkjenning.</article></article><article class="legalArticle" data-lovdata-URL="NL/lov/2025-06-20-99/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Tilskuddsmodell</span></h3><article class="legalP" id="kapittel-2-paragraf-2-ledd-1">Tilskuddsmodellen skal bestå av basistilskudd, tilskudd per elev og tilskudd til rentebetaling.</article><article class="legalP" id="kapittel-2-paragraf-2-ledd-2">Departementet skal gi forskrift om offentlige tilskudd til godkjente folkehøgskoler. Tilskuddet justeres årlig i takt med kostnadsutviklingen.</article></article><article class="legalArticle" data-lovdata-URL="NL/lov/2025-06-20-99/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Krav til bruken av offentlige tilskudd og elevbetalinger</span></h3><article class="legalP" id="kapittel-2-paragraf-3-ledd-1">Alle offentlige tilskudd og elevbetalinger skal komme elevene til gode. Dette innebærer blant annet at skolen ikke kan<ol class="defaultList" type="a"><li data-name="a." value="1"><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">gi utbytte eller på annen måte overføre overskudd til eierne eller deres nærstående, verken når skolen er i drift, eller om driften blir nedlagt</article></article></li><li data-name="b." value="2"><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">pådra seg kostnader i form av leieutgifter for eiendom eller lokale som tilhører skolens eiere eller deres nærstående, eller på annen måte pådra seg kostnader som kan innebære at alle offentlige tilskudd eller elevbetalinger ikke kommer elevene til gode.</article></article></li></ol></article><article class="legalP" id="kapittel-2-paragraf-3-ledd-2">Ved opphør av skoledriften kan departementet kreve tilbakeført gjenstående midler som skriver seg fra det offentlige tilskuddet.</article></article><article class="legalArticle" data-lovdata-URL="NL/lov/2025-06-20-99/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Elevtall</span></h3><article class="legalP" id="kapittel-2-paragraf-4-ledd-1">Skolen skal ha minst 35 elever årlig i gjennomsnitt over fire år.</article></article></section><section class="section" data-name="kap3" id="kapittel-3" data-lovdata-URL="NL/lov/2025-06-20-99/KAPITTEL_3"><h2>Kapittel 3 Organisering, ledelse og personale</h2><article class="legalArticle" data-lovdata-URL="NL/lov/2025-06-20-99/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Folkehøgskolens organisering</span></h3><article class="legalP" id="kapittel-3-paragraf-1-ledd-1">Folkehøgskole skal være med i skolens navn, og bare skoler som er godkjent etter <a href="lov/2025-06-20-99/§3">§ 3</a>, kan bruke navnet folkehøgskole.</article><article class="legalP" id="kapittel-3-paragraf-1-ledd-2">Skoler skal være registrert med eget organisasjonsnummer i Enhetsregisteret.</article><article class="legalP" id="kapittel-3-paragraf-1-ledd-3">Skoler som godkjennes etter <a href="lov/1957-07-06-4/§3">§ 3</a>, skal være aksjeselskap etter <a href="lov/1997-06-13-44">aksjeloven</a> eller stiftelser etter <a href="lov/2001-06-15-59">stiftelsesloven</a>.</article><article class="legalP" id="kapittel-3-paragraf-1-ledd-4">Andre og tredje ledd gjelder ikke for kommunale og fylkeskommunale skoler.</article></article><article class="legalArticle" data-lovdata-URL="NL/lov/2025-06-20-99/§8" data-name="§8" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Styret</span></h3><article class="legalP" id="kapittel-3-paragraf-2-ledd-1">Folkehøgskolen skal ha et styre som er det øverste ansvarlige organet. Eieren av skolen fastsetter sammensetningen av styret.</article><article class="legalP" id="kapittel-3-paragraf-2-ledd-2">Elever og ansatte skal være sikret representasjon i styret og skal selv velge sine representanter. Representantene skal ha tale-, forslags- og stemmerett på styremøtene.</article><article class="legalP" id="kapittel-3-paragraf-2-ledd-3">Et mindretall i styret kan klage på vedtak i styret. I saker som gjelder skolens verdigrunnlag, er skoleeier klageinstans, og i forvaltningssaker er departementet klageinstans. Reglene i <a href="lov/1967-02-10/kapIV">forvaltningsloven kap. IV</a>, <a href="lov/1967-02-10/kapV">V</a> og <a href="lov/1967-02-10/kapVI">VI</a> gjelder ved klagebehandlingen.</article></article><article class="legalArticle" data-lovdata-URL="NL/lov/2025-06-20-99/§9" data-name="§9" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Styrets ansvar</span></h3><article class="legalP" id="kapittel-3-paragraf-3-ledd-1">Styret har ansvar for at skolen drives i samsvar med lover og forskrifter.</article><article class="legalP" id="kapittel-3-paragraf-3-ledd-2">Styret skal<ol class="defaultList" type="a"><li data-name="a." value="1"><article class="listArticle" id="kapittel-3-paragraf-3-ledd-2-punkt-1"><article class="legalP" id="kapittel-3-paragraf-3-ledd-2-punkt-1-ledd-1">sørge for at elevene får det kurstilbudet som er forutsatt som grunnlag for godkjenningen</article></article></li><li data-name="b." value="2"><article class="listArticle" id="kapittel-3-paragraf-3-ledd-2-punkt-2"><article class="legalP" id="kapittel-3-paragraf-3-ledd-2-punkt-2-ledd-1">sørge for at vilkår for offentlige tilskudd oppfylles</article></article></li><li data-name="c." value="3"><article class="listArticle" id="kapittel-3-paragraf-3-ledd-2-punkt-3"><article class="legalP" id="kapittel-3-paragraf-3-ledd-2-punkt-3-ledd-1">fastsette opptaks- og skoleregler</article></article></li><li data-name="d." value="4"><article class="listArticle" id="kapittel-3-paragraf-3-ledd-2-punkt-4"><article class="legalP" id="kapittel-3-paragraf-3-ledd-2-punkt-4-ledd-1">etablere et organ for behandling av saker om brudd på skolereglene</article></article></li><li data-name="e." value="5"><article class="listArticle" id="kapittel-3-paragraf-3-ledd-2-punkt-5"><article class="legalP" id="kapittel-3-paragraf-3-ledd-2-punkt-5-ledd-1">etablere og sørge for gjennomføring av systematiske kontrolltiltak for å sikre at krav fastsatt i eller med hjemmel i denne loven oppfylles (internkontroll)</article></article></li><li data-name="f." value="6"><article class="listArticle" id="kapittel-3-paragraf-3-ledd-2-punkt-6"><article class="legalP" id="kapittel-3-paragraf-3-ledd-2-punkt-6-ledd-1">sørge for et system for kvalitetssikring og kvalitetsutvikling og for at dette systemet er forsvarlig og tilpasset skolens egenart og aktiviteter</article></article></li><li data-name="g." value="7"><article class="listArticle" id="kapittel-3-paragraf-3-ledd-2-punkt-7"><article class="legalP" id="kapittel-3-paragraf-3-ledd-2-punkt-7-ledd-1">ansette rektor og sørge for at skolens ansatte har riktig kompetanse</article></article></li><li data-name="h." value="8"><article class="listArticle" id="kapittel-3-paragraf-3-ledd-2-punkt-8"><article class="legalP" id="kapittel-3-paragraf-3-ledd-2-punkt-8-ledd-1">sørge for at skolen har et elevråd, og utover dette fastsette hvilke råd og organer som er nødvendige for å sikre demokratiske rettigheter og forsvarlig drift</article></article></li><li data-name="i." value="9"><article class="listArticle" id="kapittel-3-paragraf-3-ledd-2-punkt-9"><article class="legalP" id="kapittel-3-paragraf-3-ledd-2-punkt-9-ledd-1">være åpent om arbeidet sitt</article></article></li><li data-name="j." value="10"><article class="listArticle" id="kapittel-3-paragraf-3-ledd-2-punkt-10"><article class="legalP" id="kapittel-3-paragraf-3-ledd-2-punkt-10-ledd-1">før oppstart av skoleåret fatte vedtak om at det er forsvarlig å starte opp et nytt skoleår, og gjøre vedtaket offentlig tilgjengelig</article></article></li><li data-name="k." value="11"><article class="listArticle" id="kapittel-3-paragraf-3-ledd-2-punkt-11"><article class="legalP" id="kapittel-3-paragraf-3-ledd-2-punkt-11-ledd-1">fastsette størrelsen på elevbetalingen.</article></article></li></ol></article><article class="legalP" id="kapittel-3-paragraf-3-ledd-3">Andre ledd bokstav e gjelder ikke for kommunale og fylkeskommunale skoler.</article></article><article class="legalArticle" data-lovdata-URL="NL/lov/2025-06-20-99/§10" data-name="§10" id="kapittel-3-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Rektor</span></h3><article class="legalP" id="kapittel-3-paragraf-4-ledd-1">Skolen skal ha en rektor som er pedagogisk og administrativt ansvarlig leder.</article></article><article class="legalArticle" data-lovdata-URL="NL/lov/2025-06-20-99/§11" data-name="§11" id="kapittel-3-paragraf-5"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Elevombud</span></h3><article class="legalP" id="kapittel-3-paragraf-5-ledd-1">Elevene skal ha tilgang til et nasjonalt elevombud.</article><article class="legalP" id="kapittel-3-paragraf-5-ledd-2">Elevombudet skal gi elever råd og veiledning i saker knyttet til elevsituasjonen. Elevombudet kan ikke instrueres i sitt virke.</article><article class="legalP" id="kapittel-3-paragraf-5-ledd-3">Departementet ansetter elevombudet på åremål for en periode på fire til seks år. Ingen kan være ansatt på åremål etter denne bestemmelsen i en sammenhengende periode på mer enn tolv år.</article><article class="legalP" id="kapittel-3-paragraf-5-ledd-4"><a href="lov/1967-02-10">Forvaltningslovens</a> regler om taushetsplikt gjelder for elevombudet, jf. <a href="lov/1967-02-10/§13">forvaltningsloven §§ 13</a> til <a href="lov/1967-02-10/§13e">13 e</a> og <a href="lov/1967-02-10/§13g">13 g</a>.</article></article><article class="legalArticle" data-lovdata-URL="NL/lov/2025-06-20-99/§12" data-name="§12" id="kapittel-3-paragraf-6"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Politiattest og forbud mot ansettelse</span></h3><article class="legalP" id="kapittel-3-paragraf-6-ledd-1">Den som skal ansettes fast eller midlertidig ved en folkehøgskole, skal legge fram politiattest som nevnt i <a href="lov/2010-05-28-16/§39/ledd/1">politiregisterloven § 39 første ledd</a>. Personer som er dømt for seksuelle overgrep mot mindreårige, skal ikke ansettes fast eller midlertidig i slike skoler. I andre tilfeller må konsekvensene av merknader på politiattesten vurderes konkret.</article></article></section><section class="section" data-name="kap4" id="kapittel-4" data-lovdata-URL="NL/lov/2025-06-20-99/KAPITTEL_4"><h2>Kapittel 4 Kurs, bo- og læringsmiljøet, opptak, skole-regler og reaksjoner ved brudd på skolereglene mv.</h2><article class="legalArticle" data-lovdata-URL="NL/lov/2025-06-20-99/§13" data-name="§13" id="kapittel-4-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Kvalitetssikring og rapportering</span></h3><article class="legalP" id="kapittel-4-paragraf-1-ledd-1">Folkehøgskolen skal utarbeide en prosedyre for selvevaluering og kvalitetsutvikling. Skolen skal utarbeide en årlig selvevalueringsrapport som skal være offentlig tilgjengelig. Ansatte og elever skal medvirke i arbeidet med kvalitetssikring.</article><article class="legalP" id="kapittel-4-paragraf-1-ledd-2">Skolen skal utarbeide en årsrapport som skal være offentlig tilgjengelig. Første punktum gjelder ikke for kommunale eller fylkeskommunale skoler. Departementet kan gi forskrift om årsrapporten, blant annet om krav til innholdet i rapporten og hvordan den skal utformes.</article></article><article class="legalArticle" data-lovdata-URL="NL/lov/2025-06-20-99/§14" data-name="§14" id="kapittel-4-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Kurs</span></h3><article class="legalP" id="kapittel-4-paragraf-2-ledd-1">Folkehøgskolen skal være eksamensfri. Skoler kan likevel legge til rette for at elever kan ta videregående opplæring i fag som en del av kursopplegget.</article><article class="legalP" id="kapittel-4-paragraf-2-ledd-2">Skolen skal ha et internat som en integrert del av læringsprogrammet. Departementet kan gi forskrift om hvor stor andel av elevene som skal bo på internat.</article><article class="legalP" id="kapittel-4-paragraf-2-ledd-3">Skolen skal ha kurs som varer minimum 16,5 uker. Skolen skal utarbeide en kursplan for hvert kurs som skal inneholde en beskrivelse av kurset opp mot formålet med folkehøgskole, jf. <a href="lov/2025-06-20-99/§1/ledd/2">§ 1 andre ledd</a>. Kursplanen skal være offentlig tilgjengelig. Departementet kan gi forskrift om kursordninger.</article><article class="legalP" id="kapittel-4-paragraf-2-ledd-4">Studiereiser med overnatting som gjennomføres som en del av et kurs, skal settes inn i en pedagogisk sammenheng. For- og etterarbeid til en studiereise skal gjennomføres ved skolen. Departementet kan gi forskrift om lengde på studiereiser.</article><article class="legalP" id="kapittel-4-paragraf-2-ledd-5">Skolen skal utarbeide dokumentasjon over elevenes læringsprogram og deltakelse. Dokumentasjonen skal være utformet slik at den gir grunnlag for en vurdering av realkompetanse inn mot utdanningssystem og arbeidsliv. Departementet kan gi forskrift om dokumentasjon.</article></article><article class="legalArticle" data-lovdata-URL="NL/lov/2025-06-20-99/§15" data-name="§15" id="kapittel-4-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Bo- og læringsmiljø</span></h3><article class="legalP" id="kapittel-4-paragraf-3-ledd-1">Folkehøgskolen skal sørge for at bo- og læringsmiljøet er forsvarlig ut fra en samlet vurdering av hensynet til elevenes helse, sikkerhet og velferd. Skolen skal samarbeide med elevrådet om bo- og læringsmiljøet.</article><article class="legalP" id="kapittel-4-paragraf-3-ledd-2">Arbeidstilsynet fører tilsyn med at kravene i første ledd overholdes. <a href="lov/2005-06-17-62/kap18">Arbeidsmiljøloven kapittel 18</a> om tilsyn gjelder tilsvarende så langt det passer.</article><article class="legalP" id="kapittel-4-paragraf-3-ledd-3">Departementet kan gi forskrift om bo- og læringsmiljøet.</article></article><article class="legalArticle" data-lovdata-URL="NL/lov/2025-06-20-99/§16" data-name="§16" id="kapittel-4-paragraf-4"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Opptak av elever</span></h3><article class="legalP" id="kapittel-4-paragraf-4-ledd-1">Folkehøgskolen skal fastsette opptaksregler som viser prioriteringen av søkere dersom det er flere søkere enn kapasitet ved skolen. Opptaksreglene skal være offentlig tilgjengelige. Opptaksreglene skal gi regler for prioritering av søkere ut fra saklige hensyn.</article><article class="legalP" id="kapittel-4-paragraf-4-ledd-2">Skolen avgjør i samsvar med opptaksreglene hvilke søkere som får tilbud om skoleplass.</article><article class="legalP" id="kapittel-4-paragraf-4-ledd-3">Departementet kan gi forskrift med nærmere regler om opptak, blant annet om søknadsfrist og tilbudsdato.</article><article class="legalP" id="kapittel-4-paragraf-4-ledd-4">Avgjørelser om opptak er enkeltvedtak, og reglene i <a href="lov/1967-02-10">forvaltningsloven</a> gjelder.</article></article><article class="legalArticle" data-lovdata-URL="NL/lov/2025-06-20-99/§17" data-name="§17" id="kapittel-4-paragraf-5"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Skoleregler</span></h3><article class="legalP" id="kapittel-4-paragraf-5-ledd-1">Folkehøgskolen skal fastsette skoleregler med rettigheter og plikter til elevene. Skolereglene skal regulere orden og oppførsel, hvilke tiltak som kan benyttes mot elever som bryter reglene, og hvordan slike saker skal behandles.</article><article class="legalP" id="kapittel-4-paragraf-5-ledd-2">Skolereglene skal være offentlig tilgjengelige.</article></article><article class="legalArticle" data-lovdata-URL="NL/lov/2025-06-20-99/§18" data-name="§18" id="kapittel-4-paragraf-6"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Forbud mot bruk av klesplagg som helt eller delvis dekker ansiktet</span></h3><article class="legalP" id="kapittel-4-paragraf-6-ledd-1">Elever skal ikke bruke klesplagg som helt eller delvis dekker ansiktet, i undervisningen og på turer i skolens regi, med mindre bruken av slike plagg er begrunnet i klimatiske, pedagogiske, helsemessige eller sikkerhetsmessige forhold.</article><article class="legalP" id="kapittel-4-paragraf-6-ledd-2">Styret fastsetter hvilke reaksjoner som skal gjelde ved brudd på første ledd. Reaksjonene skal gjøres kjent for elevene på forhånd. Reaksjonene kan ikke innebære fysisk refsing eller annen krenkende behandling.</article><article class="legalP" id="kapittel-4-paragraf-6-ledd-3">De som underviser på skolen, skal ikke bruke klesplagg som helt eller delvis dekker ansiktet når de underviser elevene, med mindre bruken av slike plagg er begrunnet i klimatiske, pedagogiske, helsemessige eller sikkerhetsmessige forhold. Dersom noen bruker klesplagg i strid med forbudet, skal styret gi personen pålegg om å fjerne plagget. Gjentatte brudd på forbudet kan være grunnlag for oppsigelse.</article></article><article class="legalArticle" data-lovdata-URL="NL/lov/2025-06-20-99/§19" data-name="§19" id="kapittel-4-paragraf-7"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Bortvisning og utvisning</span></h3><article class="legalP" id="kapittel-4-paragraf-7-ledd-1">Styret kan fastsette i skolereglene at elever som i alvorlig grad eller gjentatte ganger bryter reglene, kan bortvises fra undervisningen eller skolens område.</article><article class="legalP" id="kapittel-4-paragraf-7-ledd-2">Styret kan fastsette i skolereglene at elever som i særlig alvorlig grad bryter reglene, kan utvises for resten av kurset.</article><article class="legalP" id="kapittel-4-paragraf-7-ledd-3">Før det fattes vedtak om bortvisning eller utvisning, skal andre tiltak ha vært vurdert. Vedtak etter første og andre ledd fattes av organet for behandling av saker om brudd på skolereglene, og rektor skal delta i behandlingen.</article><article class="legalP" id="kapittel-4-paragraf-7-ledd-4">Avgjørelser om bortvisning og utvisning er enkeltvedtak, og reglene i <a href="lov/1967-02-10">forvaltningsloven</a> gjelder. Styret ved skolen er klageinstans.</article></article></section><section class="section" data-name="kap5" id="kapittel-5" data-lovdata-URL="NL/lov/2025-06-20-99/KAPITTEL_5"><h2>Kapittel 5 Diverse bestemmelser</h2><article class="legalArticle" data-lovdata-URL="NL/lov/2025-06-20-99/§20" data-name="§20" id="kapittel-5-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Forsøksvirksomhet</span></h3><article class="legalP" id="kapittel-5-paragraf-1-ledd-1">Etter søknad fra en folkehøgskole kan departementet godkjenne et tidsavgrenset unntak fra loven eller forskrifter gitt med hjemmel i loven dersom det er nødvendig for å gjennomføre et pedagogisk eller organisatorisk forsøk. Departementet kan også på eget initiativ vedta forsøk ved én eller flere skoler.</article><article class="legalP" id="kapittel-5-paragraf-1-ledd-2">Forsøkene skal være etisk forsvarlige og godt faglig underbygd. Forsøkene skal evalueres og rapporteres. Forsøkene skal ikke svekke elevenes grunnleggende rettigheter etter loven.</article></article><article class="legalArticle" data-lovdata-URL="NL/lov/2025-06-20-99/§21" data-name="§21" id="kapittel-5-paragraf-2"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Tilsyn</span></h3><article class="legalP" id="kapittel-5-paragraf-2-ledd-1">Departementet fører tilsyn med skoler godkjent etter denne loven og skal i den sammenhengen ha tilgang til skoleanlegg og dokumentasjon. Når skolens eiere og deres nærstående handler med skolen, skal departementet ved gjennomføringen av tilsyn ha tilgang til dokumentasjon fra eieren av skolen eller nærstående til eieren når dette er nødvendig for å kunne føre tilsyn med om skolen oppfyller kravene i loven. Departementets rett til dokumentasjon gjelder uten hinder av taushetsplikt.</article><article class="legalP" id="kapittel-5-paragraf-2-ledd-2">Departementet kan gi forskrift om kontroll med offentlige tilskudd, regnskap og revisjon.</article></article><article class="legalArticle" data-lovdata-URL="NL/lov/2025-06-20-99/§22" data-name="§22" id="kapittel-5-paragraf-3"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Mulige reaksjonsformer</span></h3><article class="legalP" id="kapittel-5-paragraf-3-ledd-1">Dersom det blir oppdaget forhold i strid med loven, forskrifter gitt med hjemmel i loven eller vilkår i vedtaket om godkjenning, kan departementet gi pålegg om å rette forholdene.</article><article class="legalP" id="kapittel-5-paragraf-3-ledd-2">Departementet kan holde tilbake tilskuddet eller trekke tilbake godkjenningen dersom vilkårene i loven, forskrifter gitt med hjemmel i loven eller vedtaket om godkjenning ikke blir oppfylt.</article><article class="legalP" id="kapittel-5-paragraf-3-ledd-3">Departementet kan kreve tilbake for mye utbetalt tilskudd og tilskudd som er brukt i strid med loven, forskrifter gitt med hjemmel i loven eller vilkår i vedtaket om godkjenning.</article><article class="legalP" id="kapittel-5-paragraf-3-ledd-4">Første til tredje ledd gjelder også dersom det blir oppdaget forhold i strid med andre lover og forskrifter og forholdet svekker tilliten til skolen.</article><article class="legalP" id="kapittel-5-paragraf-3-ledd-5">Ved bruken av reglene i første til tredje ledd skal det legges vekt på de verdiene som følger av <a href="lov/2025-06-20-99/§1">§ 1</a>.</article></article><article class="legalArticle" data-lovdata-URL="NL/lov/2025-06-20-99/§23" data-name="§23" id="kapittel-5-paragraf-4"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Kvalifikasjonskrav for undervisningspersonalet</span></h3><article class="legalP" id="kapittel-5-paragraf-4-ledd-1">Departementet kan gi forskrift om kvalifikasjonskrav for undervisningspersonalet.</article></article><article class="legalArticle" data-lovdata-URL="NL/lov/2025-06-20-99/§24" data-name="§24" id="kapittel-5-paragraf-5"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Ikrafttredelse, opphevelse og overgangsregler</span></h3><article class="document-change" data-document="lov/2002-12-06-72" id="kapittel-5-paragraf-5-dokumentendring-1"><article class="change" data-repeal-part="lov/2002-12-06-72" id="kapittel-5-paragraf-5-dokumentendring-1-endring-1"><article class="legalP" id="kapittel-5-paragraf-5-dokumentendring-1-endring-1-ledd-1">Loven gjelder fra den tiden<sup class="footnotereference" data-footnotereferencevalue="1" data-unique-footnote-counter="1">1</sup> Kongen bestemmer. Fra det tidspunktet loven trer i kraft, oppheves <a href="lov/2002-12-06-72">lov 6. desember 2002 nr. 72 om folkehøyskoler (folkehøyskoleloven)</a>. Kongen kan sette i kraft de enkelte bestemmelsene til forskjellig tid.</article></article></article> <article class="legalP" id="kapittel-5-paragraf-5-ledd-1">Dispensasjoner gitt med hjemmel i <a href="lov/1984-06-08-64/§3/ledd/3">lov 8. juni 1984 nr. 64 om folkehøgskolar § 3 tredje ledd</a> fortsetter å gjelde.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Fra 1. august 2025 for <a href="lov/2025-06-20-99/§1">§§ 1</a> til <a href="lov/2025-06-20-99/§10">10</a>, <a href="lov/2025-06-20-99/§12">§§ 12</a> til <a href="lov/2025-06-20-99/§15">15</a> og <a href="lov/2025-06-20-99/§18">§§ 18</a> til <a href="lov/2025-06-20-99/§24">24</a> og<br />fra 1. august 2026 for <a href="lov/2025-06-20-99/§11">§§ 11</a>, <a href="lov/2025-06-20-99/§16">16</a> og <a href="lov/2025-06-20-99/§17">17</a>,<br />iflg. <a href="forskrift/2025-06-20-1098">res. 20 juni 2025 nr. 1098</a>.</article></footer></article></section></main></body></html>