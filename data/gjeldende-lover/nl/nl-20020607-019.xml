<!DOCTYPE html><html lang="no"><head><title>Lov om personnavn (navneloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2002-06-07-19</dd><dt class="dokid">DokumentID</dt><dd class="dokid">NL/lov/2002-06-07-19</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="dateInForce">I kraft fra</dt><dd class="dateInForce">2003-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2021-06-01</dd><dt class="lastChangedBy">Sist endret ved</dt><dd class="lastChangedBy"><a href="lov/2021-05-07-34">lov/2021-05-07-34</a> fra 2021-06-01</dd><dt class="changesToDocuments">Endrer</dt><dd class="changesToDocuments"><ul><li><a href="lov/1964-05-29-1">lov/1964-05-29-1</a></li></ul></dd><dt class="legalArea">Rettsområde</dt><dd class="legalArea"><ul><li><a href="legal-areas/07" title="Familie-, person- og barnerett">Familie-, person- og barnerett</a> &gt; <a href="legal-areas/07.06" title="Personrett. Personvern">Personrett. Personvern</a></li></ul></dd><dt class="lastupdated">Rettet</dt><dd class="lastupdated">2021-07-02 (faglige fotnoter fjernet)</dd><dt class="titleShort">Korttittel</dt><dd class="titleShort">Navneloven</dd><dt class="title">Tittel</dt><dd class="title">Lov om personnavn (navneloven)</dd><dt class="miscInformation">Annet om dokumentet</dt><dd class="miscInformation">Jf. <i>tidlegare</i> <a href="lov/1923-02-09-2">lover 9 feb 1923 nr. 2</a> (tilleggslov <a href="lov/1949-07-28-7">28 juli 1949 nr. 7</a>), <a href="lov/1964-05-29-1">29 mai 1964 nr. 1</a>.</dd><dt class="refid">RefID</dt><dd class="refid">lov/2002-06-07-19</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om personnavn (navneloven)</a><ul class="tocSubUl"><li><a href="#kapittel-1" data-child-interval="§§ 1 – 2">Kapittel 1. Navneplikt</a><ul class="tocSubUl"><li><a href="#kapittel-1-paragraf-1">§ 1. Plikt til å ha navn</a></li><li><a href="#kapittel-1-paragraf-2">§ 2. Plikt til å velge navn for barn</a></li></ul></li><li><a href="#kapittel-2" data-child-interval="§§ 3 – 10">Kapittel 2. Etternavn, fornavn og mellomnavn</a><ul class="tocSubUl"><li><a href="#kapittel-2-paragraf-1">§ 3. Frie, beskyttede og nye etternavn</a></li><li><a href="#kapittel-2-paragraf-2">§ 4. Avledede etternavn</a></li><li><a href="#kapittel-2-paragraf-3">§ 5. Etternavn ved adopsjon</a></li><li><a href="#kapittel-2-paragraf-4">§ 6. Endringer i samme etternavn</a></li><li><a href="#kapittel-2-paragraf-5">§ 7. Doble etternavn</a></li><li><a href="#kapittel-2-paragraf-6">§ 8. Fornavn</a></li><li><a href="#kapittel-2-paragraf-7">§ 9. Mellomnavn</a></li><li><a href="#kapittel-2-paragraf-8">§ 10. Alminnelige begrensninger</a></li></ul></li><li><a href="#kapittel-3" data-child-interval="§§ 11 – 14">Kapittel 3. Saksbehandling m.m.</a><ul class="tocSubUl"><li><a href="#kapittel-3-paragraf-1">§ 11. Meldeplikt og forvaltningsorgan for navnesaker</a></li><li><a href="#kapittel-3-paragraf-2">§ 12. Melding om navn for barn</a></li><li><a href="#kapittel-3-paragraf-3">§ 13. Søksmål</a></li><li><a href="#kapittel-3-paragraf-4">§ 14. Hvem loven gjelder for, utenlandske navneavgjørelser m.m.</a></li></ul></li><li><a href="#kapittel-4" data-child-interval="§§ 15 – 17">Kapittel 4. Sluttbestemmelser</a><ul class="tocSubUl"><li><a href="#kapittel-4-paragraf-1">§ 15. Ikrafttredelse</a></li><li><a href="#kapittel-4-paragraf-2">§ 16. Overgangsregler</a></li><li><a href="#kapittel-4-paragraf-3">§ 17. Endringer i andre lover</a></li></ul></li></ul></li></ul></dd></dl></header><main class="documentBody" data-lovdata-URL="NL/lov/2002-06-07-19" id="dokument"><h1>Lov om personnavn (navneloven)</h1><section class="section" data-name="kap1" id="kapittel-1" data-lovdata-URL="NL/lov/2002-06-07-19/KAPITTEL_1"><h2>Kapittel 1. Navneplikt</h2><article class="legalArticle" data-lovdata-URL="NL/lov/2002-06-07-19/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Plikt til å ha navn</span></h3><article class="legalP" id="kapittel-1-paragraf-1-ledd-1">Alle skal ha fornavn og ett enkelt eller dobbelt etternavn og kan i tillegg ha mellomnavn. Enhver har plikt til å bruke sitt fornavn og etternavn som personnavn. Ingen kan ta, endre eller sløyfe navn på annen måte enn etter loven her.</article></article><article class="legalArticle" data-lovdata-URL="NL/lov/2002-06-07-19/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Plikt til å velge navn for barn</span></h3><article class="legalP" id="kapittel-1-paragraf-2-ledd-1">Senest når barnet fyller seks måneder, skal den eller de som har foreldreansvaret for barnet, sende melding om hvilket navn barnet skal ha.</article><article class="legalP" id="kapittel-1-paragraf-2-ledd-2">Har barnet fylt seks måneder uten at melding er sendt eller uten at meldingen kan godtas, får barnet morens etternavn. Dette gjelder ikke etternavn som nevnt i <a href="lov/2002-06-07-19/§4">§ 4</a> første ledd nr. 2, og har moren ikke annet etternavn, får barnet i stedet morens fornavn med ending som viser slektskapet.</article></article></section><section class="section" data-name="kap2" id="kapittel-2" data-lovdata-URL="NL/lov/2002-06-07-19/KAPITTEL_2"><h2>Kapittel 2. Etternavn, fornavn og mellomnavn</h2><article class="legalArticle" data-lovdata-URL="NL/lov/2002-06-07-19/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Frie, beskyttede og nye etternavn</span></h3><article class="legalP" id="kapittel-2-paragraf-1-ledd-1">Navn som flere enn 200 personer her i riket har som etternavn, kan tas som etternavn av andre uten samtykke fra dem som allerede har det.</article><article class="legalP" id="kapittel-2-paragraf-1-ledd-2">Navn som 200 eller færre personer her i riket har som etternavn, kan bare tas som etternavn dersom alle som allerede har det som etternavn, samtykker. For barn under 18 år gis samtykke av den eller dem som har foreldreansvaret.</article><article class="legalP" id="kapittel-2-paragraf-1-ledd-3">Navn som ikke er registrert i Folkeregisteret som et navn som er i bruk som etternavn her i riket, kan tas som etternavn. Dette gjelder likevel ikke navn som:<ol class="defaultList" type="1"><li data-name="1." value="1"><article class="listArticle" id="kapittel-2-paragraf-1-ledd-3-punkt-1"><article class="legalP" id="kapittel-2-paragraf-1-ledd-3-punkt-1-ledd-1">er så likt et beskyttet etternavn at navnene lett kan blandes sammen. Navnet kan likevel tas dersom alle som har det beskyttede navnet som etternavn, samtykker. Annet ledd annet punktum gjelder tilsvarende.</article></article></li><li data-name="2." value="2"><article class="listArticle" id="kapittel-2-paragraf-1-ledd-3-punkt-2"><article class="legalP" id="kapittel-2-paragraf-1-ledd-3-punkt-2-ledd-1">er identisk eller har likhet som nevnt i nr. 1 med et alminnelig kjent foretaksnavn, varemerke eller annet kjennetegn som er vernet her i riket, med et alminnelig kjent navn på en stiftelse, forening, institusjon eller lignende eller med et alminnelig kjent kunstnernavn, og det må antas at berettigede interesser vil lide skade dersom vedkommende får navnet.</article></article></li><li data-name="3." value="3"><article class="listArticle" id="kapittel-2-paragraf-1-ledd-3-punkt-3"><article class="legalP" id="kapittel-2-paragraf-1-ledd-3-punkt-3-ledd-1">er registrert i Folkeregisteret som et navn som er eller har vært i bruk som fornavn. Navnet kan likevel tas som etternavn dersom det har opphav eller tradisjon som etternavn i Norge eller i utlandet eller har tradisjon i en kultur som ikke skiller mellom fornavn og etternavn.</article></article></li></ol></article><article class="changesToParent">Endret ved <a href="lov/2003-09-05-91">lover 5 sep 2003 nr. 91</a> (ikr. 1 mars 2004 iflg. <a href="forskrift/2003-09-05-1118">res. 5 sep 2003 nr. 1118</a>), <a href="lov/2016-12-09-88">9 des 2016 nr. 88</a> (ikr. 1 okt 2017 iflg. <a href="forskrift/2017-06-09-718">res. 9 juni 2017 nr. 718</a>).</article></article><article class="legalArticle" data-lovdata-URL="NL/lov/2002-06-07-19/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Avledede etternavn</span></h3><article class="legalP" id="kapittel-2-paragraf-2-ledd-1">Uavhengig av begrensningene i <a href="lov/2002-06-07-19/§3">§ 3</a> kan følgende navn tas som etternavn:<ol class="defaultList" type="1"><li data-name="1." value="1"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">navn som er eller har vært en av tippoldeforeldrenes, oldeforeldrenes, besteforeldrenes eller foreldrenes etternavn eller mellomnavn. Dette gjelder ikke tidligere navn som er ervervet ved ekteskap eller samboerskap.</article></article></li><li data-name="2." value="2"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">en av foreldrenes fornavn med ending som viser slektskapet, eller når navnet har en tradisjon i en kultur som tillater det, en av besteforeldrenes fornavn med ending som viser slektskap.</article></article></li><li data-name="3." value="3"><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">navn som er eller har vært en av foreldrenes eller besteforeldrenes fornavn, når navnet har en tradisjon i en kultur som ikke skiller mellom fornavn og etternavn.</article></article></li><li data-name="4." value="4"><article class="listArticle" id="kapittel-2-paragraf-2-ledd-1-punkt-4"><article class="legalP" id="kapittel-2-paragraf-2-ledd-1-punkt-4-ledd-1">navn som er eller har vært ektefellens etternavn eller mellomnavn, og som ikke er ervervet ved et tidligere ekteskap eller samboerskap.</article></article></li><li data-name="5." value="5"><article class="listArticle" id="kapittel-2-paragraf-2-ledd-1-punkt-5"><article class="legalP" id="kapittel-2-paragraf-2-ledd-1-punkt-5-ledd-1">ektefellens fornavn når navnet har en tradisjon i en kultur som ikke skiller mellom fornavn og etternavn.</article></article></li><li data-name="6." value="6"><article class="listArticle" id="kapittel-2-paragraf-2-ledd-1-punkt-6"><article class="legalP" id="kapittel-2-paragraf-2-ledd-1-punkt-6-ledd-1">navn som er en av steforeldrenes eller fosterforeldrenes etternavn eller mellomnavn, og vedkommende samtykker.</article></article></li><li data-name="7." value="7"><article class="listArticle" id="kapittel-2-paragraf-2-ledd-1-punkt-7"><article class="legalP" id="kapittel-2-paragraf-2-ledd-1-punkt-7-ledd-1">etternavn eller mellomnavn som vedkommende har hatt tidligere, og som ikke er ervervet ved ekteskap eller samboerskap, eller mellomnavn som vedkommende har.</article></article></li><li data-name="8." value="8"><article class="listArticle" id="kapittel-2-paragraf-2-ledd-1-punkt-8"><article class="legalP" id="kapittel-2-paragraf-2-ledd-1-punkt-8-ledd-1">navn på et gårdsbruk som vedkommende eller en av dennes foreldre eier og har eid i minst 10 år, eller som vedkommende eller en av foreldrene bruker og har brukt i minst 20 år eller har brukt i minst 10 år og har en bruksrett til som er fastsatt for en av foreldrenes eller vedkommendes livstid. Dette gjelder ikke dersom navnet på gårdsbruket er valgt etter 1. januar 1947 og strider mot <a href="lov/1990-05-18-11">lov 18. mai 1990 nr. 11</a> om stadnamn <a href="lov/1990-05-18-11/§3">§ 3</a> bokstav a.</article></article></li><li data-name="9." value="9"><article class="listArticle" id="kapittel-2-paragraf-2-ledd-1-punkt-9"><article class="legalP" id="kapittel-2-paragraf-2-ledd-1-punkt-9-ledd-1">etternavn eller mellomnavn som vedkommende for øvrig har en særlig tilknytning til.</article></article></li></ol></article><article class="legalP" id="kapittel-2-paragraf-2-ledd-2">Samboere som har bodd sammen i minst to år eller som har felles barn, kan velge navn etter første ledd nr. 4 og 5 på samme måte som ektefeller dersom samboeren samtykker.</article><article class="legalP" id="kapittel-2-paragraf-2-ledd-3">Foruten etter adoptivslekten kan den som er adoptert ta navn etter sin biologiske slekt etter første ledd nr. 1, 2 og 3.</article><article class="changesToParent">Endret ved <a href="lov/2005-06-10-53">lov 10 juni 2005 nr. 53</a> (ikr. 1 aug 2006 iflg. <a href="forskrift/2005-06-10-533">res. 10 juni 2005 nr. 533</a>).</article></article><article class="legalArticle" data-lovdata-URL="NL/lov/2002-06-07-19/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue" data-legalArea="07.01">§ 5</span>. <span class="legalArticleTitle">Etternavn ved adopsjon</span></h3><article class="legalP" id="kapittel-2-paragraf-3-ledd-1">Hvis en person under 18 år blir adoptert, får han eller hun adoptantens etternavn med mindre annet er fastsatt i forbindelse med adopsjonen. Dette gjelder ikke der den ene ektefellen eller samboeren adopterer den andres barn.</article><article class="legalP" id="kapittel-2-paragraf-3-ledd-2">Når ektefeller eller samboere sammen adopterer noen som er under 18 år, får adoptivbarnet adoptivmorens etternavn med mindre annet er fastsatt i forbindelse med adopsjonen. <a href="lov/2002-06-07-19/§2">§ 2</a> annet ledd annet punktum gjelder tilsvarende.</article><article class="changesToParent">Endret ved <a href="lov/2017-06-16-48">lov 16 juni 2017 nr. 48</a> (ikr. 1 juli 2018 iflg. <a href="forskrift/2018-06-15-884">res. 15 juni 2018 nr. 884</a>).</article></article><article class="legalArticle" data-lovdata-URL="NL/lov/2002-06-07-19/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Endringer i samme etternavn</span></h3><article class="legalP" id="kapittel-2-paragraf-4-ledd-1">En endring av stavemåten av et etternavn som bringer stavemåten nærmere den alminnelige uttalen av navnet eller nærmere skriftspråket for øvrig, regnes ikke som å ta et annet navn. Det samme gjelder en endring av stavemåten til bokstaver som er alminnelig kjent i utlandet.</article><article class="legalP" id="kapittel-2-paragraf-4-ledd-2">En endring av et etternavns kjønnsbestemte ending regnes ikke som å ta et annet navn.</article></article><article class="legalArticle" data-lovdata-URL="NL/lov/2002-06-07-19/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Doble etternavn</span></h3><article class="legalP" id="kapittel-2-paragraf-5-ledd-1">To navn som kan tas som etternavn, kan tas som et dobbelt etternavn der de to navnene er satt sammen med bindestrek. I forhold til <a href="lov/2002-06-07-19/§3">§§ 3</a> og <a href="lov/2002-06-07-19/§4">4</a> regnes et dobbelt etternavn som to adskilte etternavn.</article></article><article class="legalArticle" data-lovdata-URL="NL/lov/2002-06-07-19/§8" data-name="§8" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Fornavn</span></h3><article class="legalP" id="kapittel-2-paragraf-6-ledd-1">Som fornavn kan det ikke velges et navn som er registrert i Folkeregisteret som et navn som er eller har vært i bruk som etternavn eller mellomnavn. Navnet kan likevel tas som fornavn dersom det har opphav eller tradisjon som fornavn i Norge eller i utlandet eller har tradisjon i en kultur som ikke skiller mellom fornavn og etternavn.</article><article class="changesToParent">Endret ved <a href="lov/2016-12-09-88">lov 9 des 2016 nr. 88</a> (ikr. 1 okt 2017 iflg. <a href="forskrift/2017-06-09-718">res. 9 juni 2017 nr. 718</a>).</article></article><article class="legalArticle" data-lovdata-URL="NL/lov/2002-06-07-19/§9" data-name="§9" id="kapittel-2-paragraf-7"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Mellomnavn</span></h3><article class="legalP" id="kapittel-2-paragraf-7-ledd-1">Navn som kan tas som etternavn, kan tas som mellomnavn.</article></article><article class="legalArticle" data-lovdata-URL="NL/lov/2002-06-07-19/§10" data-name="§10" id="kapittel-2-paragraf-8"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Alminnelige begrensninger</span></h3><article class="legalP" id="kapittel-2-paragraf-8-ledd-1">Selv om de øvrige vilkår er oppfylt, skal en melding om å ta, endre eller sløyfe navn ikke godtas dersom vedkommendes personnavn ellers kan bli til vesentlig ulempe for vedkommende eller andre sterke grunner tilsier det.</article><article class="legalP" id="kapittel-2-paragraf-8-ledd-2">Personer over 16 år kan ikke ta, endre eller sløyfe fornavn eller etternavn mer enn en gang hvert tiende år. Vedkommende kan likevel innen ti år:<ol class="defaultList" type="1"><li data-name="1." value="1"><article class="listArticle" id="kapittel-2-paragraf-8-ledd-2-punkt-1"><article class="legalP" id="kapittel-2-paragraf-8-ledd-2-punkt-1-ledd-1">ta som etternavn etternavnet til en ektefelle eller en samboer som vedkommende har bodd sammen med i minst to år eller har barn sammen med, eller for navn som har en tradisjon i en kultur som ikke skiller mellom fornavn og etternavn, ektefellens eller samboerens fornavn,</article></article></li><li data-name="2." value="2"><article class="listArticle" id="kapittel-2-paragraf-8-ledd-2-punkt-2"><article class="legalP" id="kapittel-2-paragraf-8-ledd-2-punkt-2-ledd-1">ta som etternavn et etternavn som vedkommende tidligere har hatt,</article></article></li><li data-name="3." value="3"><article class="listArticle" id="kapittel-2-paragraf-8-ledd-2-punkt-3"><article class="legalP" id="kapittel-2-paragraf-8-ledd-2-punkt-3-ledd-1">ta som etternavn steforeldres, fosterforeldres eller adoptivforeldres etternavn, og</article></article></li><li data-name="4." value="4"><article class="listArticle" id="kapittel-2-paragraf-8-ledd-2-punkt-4"><article class="legalP" id="kapittel-2-paragraf-8-ledd-2-punkt-4-ledd-1">endre fornavnet tilbake til det fornavnet vedkommende hadde før endringen,</article></article></li><li data-name="5." value="5"><article class="listArticle" id="kapittel-2-paragraf-8-ledd-2-punkt-5"><article class="legalP" id="kapittel-2-paragraf-8-ledd-2-punkt-5-ledd-1">ta, endre eller sløyfe fornavn eller etternavn dersom det foreligger særlige grunner.</article></article></li></ol></article><article class="changesToParent">Endret ved <a href="lov/2016-06-17-46">lov 17 juni 2016 nr. 46</a> (ikr. 1 juli 2016 iflg. <a href="forskrift/2016-06-17-702">res. 17 juni 2016 nr. 702</a>).</article></article></section><section class="section" data-name="kap3" id="kapittel-3" data-lovdata-URL="NL/lov/2002-06-07-19/KAPITTEL_3"><h2>Kapittel 3. Saksbehandling m.m.</h2><article class="legalArticle" data-lovdata-URL="NL/lov/2002-06-07-19/§11" data-name="§11" id="kapittel-3-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Meldeplikt og forvaltningsorgan for navnesaker</span></h3><article class="legalP" id="kapittel-3-paragraf-1-ledd-1">Den som vil ta, endre eller sløyfe navn, må gi melding om det til skattekontoret, som avgjør om meldingen skal godtas. For enkelte navnesaker kan departementet bestemme at meldinger skal gis til og behandles av et annet forvaltningsorgan. Vedtak om å godta eller nekte å godta en melding kan påklages til statsforvalteren.</article><article class="legalP" id="kapittel-3-paragraf-1-ledd-2">Departementet kan gi nærmere regler om bruk av meldingsskjema og meldingenes innhold og om saksbehandlingen for øvrig.</article><article class="changesToParent">Endret ved <a href="lov/2007-06-29-63">lover 29 juni 2007 nr. 63</a> (ikr. 1 jan 2008 iflg. <a href="forskrift/2007-12-07-1370">res. 7 des 2007 nr. 1370</a>), <a href="lov/2021-05-07-34">7 mai 2021 nr. 34</a> (ikr. 1 juni 2021 iflg. <a href="forskrift/2021-05-07-1416">res. 7 mai 2021 nr. 1416</a>).</article></article><article class="legalArticle" data-lovdata-URL="NL/lov/2002-06-07-19/§12" data-name="§12" id="kapittel-3-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Melding om navn for barn</span></h3><article class="legalP" id="kapittel-3-paragraf-2-ledd-1">Melding om å ta, endre eller sløyfe navn for noen som ikke har fylt 16 år, skal fremsettes av den eller de som har foreldreansvaret, eller disse må ha samtykket i meldingen. Gjelder meldingen et barn over 12 år, må også barnet selv ha samtykket. Selv om det ikke foreligger samtykke etter første eller annet punktum, kan meldingen godtas dersom det foreligger særlig grunn.</article><article class="legalP" id="kapittel-3-paragraf-2-ledd-2">Gjelder meldingen en person som har endret juridisk kjønn etter <a href="lov/2016-06-17-46/§4">lov om endring av juridisk kjønn § 4</a> andre ledd andre punktum, er det tilstrekkelig med samtykke fra en av dem som har foreldreansvaret.</article><article class="changesToParent">Endret ved <a href="lov/2016-06-17-46">lov 17 juni 2016 nr. 46</a> (ikr. 1 juli 2016 iflg. <a href="forskrift/2016-06-17-702">res. 17 juni 2016 nr. 702</a>).</article></article><article class="legalArticle" data-lovdata-URL="NL/lov/2002-06-07-19/§13" data-name="§13" id="kapittel-3-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Søksmål</span></h3><article class="legalP" id="kapittel-3-paragraf-3-ledd-1">Er noens rettigheter krenket ved et vedtak som godtar en melding om å ta, endre eller sløyfe navn, kan vedkommende gjøre sin rett gjeldende ved søksmål innen to år etter at vedkommende fikk eller burde skaffet seg kunnskap om vedtaket. Søksmålet må være reist innen 10 år etter at vedtaket ble truffet.</article></article><article class="legalArticle" data-lovdata-URL="NL/lov/2002-06-07-19/§14" data-name="§14" id="kapittel-3-paragraf-4"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Hvem loven gjelder for, utenlandske navneavgjørelser m.m.</span></h3><article class="legalP" id="kapittel-3-paragraf-4-ledd-1">Loven gjelder for alle som i Folkeregisteret er registrert som bosatt her i riket og har til hensikt å bli boende her varig.</article><article class="legalP" id="kapittel-3-paragraf-4-ledd-2">Den som omfattes av første ledd og er utenlandsk statsborger, kan her i riket inngi melding om å ta, endre eller sløyfe navn i samsvar med avgjørelse truffet av statsborgerlandets myndigheter, med mindre annet følger av forskrift etter tredje ledd.</article><article class="legalP" id="kapittel-3-paragraf-4-ledd-3">Kongen kan ved forskrift gi regler om hvilke navnerettsregler som skal gjelde for utenlandske statsborgere som bor her i riket, og for norske statsborgere som bor i utlandet, og om beskyttelse her i riket for etternavn som er i bruk i utlandet.</article><article class="changesToParent">Endret ved <a href="lov/2016-12-09-88">lov 9 des 2016 nr. 88</a> (ikr. 1 okt 2017 iflg. <a href="forskrift/2017-06-09-718">res. 9 juni 2017 nr. 718</a>).</article></article></section><section class="section" data-name="kap4" id="kapittel-4" data-lovdata-URL="NL/lov/2002-06-07-19/KAPITTEL_4"><h2>Kapittel 4. Sluttbestemmelser</h2><article class="legalArticle" data-lovdata-URL="NL/lov/2002-06-07-19/§15" data-name="§15" id="kapittel-4-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-1-ledd-1">Loven gjelder fra den tid Kongen<sup class="footnotereference" data-footnotereferencevalue="1" data-unique-footnote-counter="1">1</sup> bestemmer. Fra samme tid opphører <a href="lov/1964-05-29-1">lov 29. mai 1964 nr. 1</a> om personnamn å gjelde.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Iflg. <a href="forskrift/2002-06-07-527">res. 7 juni 2002 nr. 527</a> Justisdepartementet, som ved <a href="forskrift/2002-10-14-1126">forskr. 14 okt 2002 nr. 1126</a> bestemte at loven trådte ikr. 1 jan 2003.</article></footer></article><article class="legalArticle" data-lovdata-URL="NL/lov/2002-06-07-19/§16" data-name="§16" id="kapittel-4-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Overgangsregler</span></h3><article class="legalP" id="kapittel-4-paragraf-2-ledd-1">Den som ved lovens ikrafttredelse har etternavn som består av to navn adskilt av mellomrom, kan selv beholde navnet i denne formen.</article><article class="legalP" id="kapittel-4-paragraf-2-ledd-2">Etternavn som ved lovens ikrafttredelse består av to navn forbundet med bindestrek, anses som et dobbelt etternavn bestående av to etternavn.</article></article><article class="legalArticle" data-lovdata-URL="NL/lov/2002-06-07-19/§17" data-name="§17" id="kapittel-4-paragraf-3"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Endringer i andre lover</span></h3><article class="legalP" id="kapittel-4-paragraf-3-ledd-1">Fra den tid loven her trer i kraft, gjøres følgende endringer i andre lover: – – –</article></article></section></main></body></html>