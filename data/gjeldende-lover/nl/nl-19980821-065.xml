<!DOCTYPE html><html lang="no"><head><title>Lov om pensjonsordning for ballettdansere, sangsolister og korsangere ved Den Norske Opera &amp; Ballett [operapensjonsloven]</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-1998-08-21-65</dd><dt class="dokid">DokumentID</dt><dd class="dokid">NL/lov/1998-08-21-65</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="dateInForce">I kraft fra</dt><dd class="dateInForce">1999-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2020-01-01</dd><dt class="lastChangedBy">Sist endret ved</dt><dd class="lastChangedBy"><a href="lov/2019-06-21-26">lov/2019-06-21-26</a> fra 2020-01-01</dd><dt class="legalArea">Rettsområde</dt><dd class="legalArea"><ul><li><a href="legal-areas/19" title="Kultur, idrett og underholdning">Kultur, idrett og underholdning</a> &gt; <a href="legal-areas/19.08" title="Musikk og teater">Musikk og teater</a></li> <li><a href="legal-areas/24" title="Pensjons- og trygderett">Pensjons- og trygderett</a></li></ul></dd><dt class="lastupdated">Rettet</dt><dd class="lastupdated">2021-09-10 (faglige fotnoter fjernet)</dd><dt class="titleShort">Korttittel</dt><dd class="titleShort">Operapensjonsloven</dd><dt class="title">Tittel</dt><dd class="title">Lov om pensjonsordning for ballettdansere, sangsolister og korsangere ved Den Norske Opera &amp; Ballett [operapensjonsloven]</dd><dt class="miscInformation">Annet om dokumentet</dt><dd class="miscInformation">Lovens tittel endret ved lov <a href="lov/2010-12-17-79">17 des 2010 nr. 79</a> (ikr. 1 jan 2011).</dd><dt class="refid">RefID</dt><dd class="refid">lov/1998-08-21-65</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om pensjonsordning for ballettdansere, sangsolister og korsangere ved Den Norske Opera &amp; Ballett [operapensjonsloven]</a><ul class="tocSubUl"><li><a href="#paragraf-1">§ 1. Hvem loven gjelder for</a></li><li><a href="#paragraf-2">§ 2. Pensjonsordning</a></li><li><a href="#paragraf-3">§ 3. Aldersgrense og pensjonsalder</a></li><li><a href="#paragraf-4">§ 4. Beregning av pensjon</a></li><li><a href="#paragraf-5">§ 5. Forskrifter</a></li><li><a href="#paragraf-6">§ 6. Ikrafttredelse. Overgangsregler</a></li></ul></li></ul></dd></dl></header><main class="documentBody" data-lovdata-URL="NL/lov/1998-08-21-65" id="dokument"><h1>Lov om pensjonsordning for ballettdansere, sangsolister og korsangere ved Den Norske Opera &amp; Ballett [operapensjonsloven]</h1><article class="legalArticle" data-lovdata-URL="NL/lov/1998-08-21-65/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Hvem loven gjelder for</span></h2><article class="legalP" id="paragraf-1-ledd-1">Denne loven gjelder for ballettdansere, sangsolister og korsangere som er ansatt ved Den Norske Opera &amp; Ballett.</article><article class="changesToParent">Endret ved <a href="lov/2010-12-17-79">lov 17 des 2010 nr. 79</a> (ikr. 1 jan 2011).</article></article><article class="legalArticle" data-lovdata-URL="NL/lov/1998-08-21-65/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Pensjonsordning</span></h2><article class="legalP" id="paragraf-2-ledd-1">Ballettdansere, sangsolister og korsangere er medlem i Statens pensjonskasse, med de rettigheter og de plikter som følger av <a href="lov/1949-07-28-26">lov av 28. juli 1949 nr. 26</a> om Statens pensjonskasse, men med de unntakene som følger av loven her.</article><article class="legalP" id="paragraf-2-ledd-2">Bestemmelsen her gjelder bare for den som er fast ansatt eller midlertidig ansatt for minst ett år, og som arbeider minst 50 prosent av arbeidstiden i en hel stilling.</article><article class="changesToParent">Endret ved <a href="lov/2010-06-25-29">lov 25 juni 2010 nr. 29</a> (ikr. 1 jan 2011).</article></article><article class="legalArticle" data-lovdata-URL="NL/lov/1998-08-21-65/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Aldersgrense og pensjonsalder</span></h2><article class="legalP" id="paragraf-3-ledd-1">Aldersgrensen er det tidspunktet når ballettdanserens, sangsolistens eller korsangerens ansettelse ved Den Norske Opera &amp; Ballett opphører uten oppsigelse. For ballettdansere er denne grensen lik utgangen av den sesongen når vedkommende fyller 41 år, mens den for sangsolister og korsangere er lik utgangen av den sesongen når vedkommende fyller henholdsvis 52 og 56 år. Kunstneren kan likevel fortsette i aktiv, lønnet tjeneste ved Den Norske Opera &amp; Ballett i inntil tre sesonger etter at aldersgrensen er nådd, når kunstneren og Operaen blir enige om det.</article><article class="legalP" id="paragraf-3-ledd-2">Pensjonsalderen er det tidspunktet når ballettdanseren, sangsolisten eller korsangeren tidligst kan ta ut alderspensjon. For ballettdansere og sangsolister er denne alderen lik aldersgrensen, mens den for korsangere er lik utgangen av den sesongen når vedkommende fyller 53 år.</article><article class="changesToParent">Endret ved <a href="lov/2010-12-17-79">lov 17 des 2010 nr. 79</a> (ikr. 1 jan 2011).</article></article><article class="legalArticle" data-lovdata-URL="NL/lov/1998-08-21-65/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Beregning av pensjon</span></h2><article class="legalP" id="paragraf-4-ledd-1">Beregning av pensjon skal skje etter reglene i <a href="lov/1949-07-28-26">lov 28. juli 1949 nr. 26</a> om Statens pensjonskasse, med unntak av <a href="lov/1949-07-28-26/kap5a">kapittel 5 a</a>. Alderspensjon beregnes etter kapittel 5. Kravet til tjenestetid for rett til full pensjon for den som står i stilling ved pensjonering, er 20 år for ballettdansere og 23 år for sangsolister og korsangere.</article><article class="legalP" id="paragraf-4-ledd-2">For den som har rett til oppsatt pensjon, skal den oppsatte pensjonen utgjøre en så stor del av full pensjon som forholdet mellom opptjent tjenestetid og den tjenestetiden vedkommende ville fått fra den dagen han eller hun ble medlem i pensjonsordningen og fram til aldersgrensen, likevel ikke mer enn 40 år og ikke mindre enn 20 år for ballettdansere og 23 år for sangsolister og korsangere.</article><article class="legalP" id="paragraf-4-ledd-3">Et medlem kan ha krav på et garantert pensjonsnivå etter reglene i <a href="lov/1949-07-28-26">lov 28. juli 1949 nr. 26</a> om Statens pensjonskasse <a href="lov/1949-07-28-26/§24b">§§ 24 b</a> og <a href="lov/1949-07-28-26/§24c">24 c</a>, likevel slik at kravet til full tjenestetid fastsettes etter første og andre ledd i bestemmelsen her.</article><article class="changesToParent">Endret ved <a href="lov/2010-06-25-29">lover 25 juni 2010 nr. 29</a> (ikr. 1 jan 2011), <a href="lov/2010-12-17-79">17 des 2010 nr. 79</a> (ikr. 1 jan 2011), <a href="lov/2018-06-15-30">15 juni 2018 nr. 30</a> (ikr. 1 jan 2019 iflg. <a href="forskrift/2018-12-20-2051">res. 20 des 2018 nr. 2051</a>), <a href="lov/2019-06-21-26">21 juni 2019 nr. 26</a> (ikr. 1 jan 2020 iflg. <a href="forskrift/2019-06-21-782">res. 21 juni 2019 nr. 782</a>).</article></article><article class="legalArticle" data-lovdata-URL="NL/lov/1998-08-21-65/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forskrifter</span></h2><article class="legalP" id="paragraf-5-ledd-1">Departementet kan gi utfyllende bestemmelser til <a href="lov/1998-08-21-65/§2">§§ 2</a> til 4.</article><article class="legalP" id="paragraf-5-ledd-2">Kongen kan gi forskrifter om utbetalingstidspunktet for oppsatt pensjon som avviker fra bestemmelsene i <a href="lov/1949-07-28-26">lov av 28. juli 1949 nr. 26</a> om Statens pensjonskasse.</article><article class="changesToParent">Endret ved <a href="lov/2010-06-25-29">lov 25 juni 2010 nr. 29</a> (ikr. 1 jan 2011).</article></article><article class="legalArticle" data-lovdata-URL="NL/lov/1998-08-21-65/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse. Overgangsregler</span></h2><article class="legalP" id="paragraf-6-ledd-1">Denne loven trer i kraft fra den tiden Kongen bestemmer.<sup class="footnotereference" data-footnotereferencevalue="1" data-unique-footnote-counter="1">1</sup> Den tiden ballettdanseren, sangsolisten eller korsangeren har vært omfattet av den tidligere avtalebaserte pensjonsordningen for det kunstneriske personalet ved Den Norske Opera &amp; Ballett, regnes som pensjonsgivende tjenestetid etter denne loven. Loven griper ikke inn i rettigheter opptjent før loven trer i kraft. Kongen kan gi nærmere overgangsregler.</article><article class="changesToParent">Endret ved <a href="lov/2010-12-17-79">lov 17 des 2010 nr. 79</a> (ikr. 1 jan 2011).</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Fra 1 jan 1999 iflg. <a href="forskrift/1998-08-21-820">res. 21 aug 1998 nr. 820</a>.</article></footer></article></main></body></html>