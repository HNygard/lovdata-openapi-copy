<!DOCTYPE html><html lang="no"><head><title>Lov om utdanningsstøtte (utdanningsstøtteloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2005-06-03-37</dd><dt class="dokid">DokumentID</dt><dd class="dokid">NL/lov/2005-06-03-37</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="dateInForce">I kraft fra</dt><dd class="dateInForce">2005-07-15, 2006-01-01, 2006-08-15</dd><dt class="lastChangeInForce">Ikrafttredelse av siste endring</dt><dd class="lastChangeInForce">2024-08-01</dd><dt class="lastChangedBy">Sist endret ved</dt><dd class="lastChangedBy"><a href="lov/2024-05-31-27">lov/2024-05-31-27</a> fra 2024-08-01</dd><dt class="changesToDocuments">Endrer</dt><dd class="changesToDocuments"><ul><li><a href="lov/1985-04-26-21">lov/1985-04-26-21</a></li></ul></dd><dt class="legalArea">Rettsområde</dt><dd class="legalArea"><ul><li><a href="legal-areas/24" title="Pensjons- og trygderett">Pensjons- og trygderett</a> &gt; <a href="legal-areas/24.09" title="Utenfor folketrygdloven">Utenfor folketrygdloven</a></li> <li><a href="legal-areas/28" title="Skoler, universiteter og forskning">Skoler, universiteter og forskning</a> &gt; <a href="legal-areas/28.05" title="Skoler. Privatskoler">Skoler. Privatskoler</a></li> <li><a href="legal-areas/28" title="Skoler, universiteter og forskning">Skoler, universiteter og forskning</a> &gt; <a href="legal-areas/28.06" title="Universiteter og høyskoler">Universiteter og høyskoler</a></li></ul></dd><dt class="dateOfPublication">Kunngjort</dt><dd class="dateOfPublication">2005-06-03</dd><dt class="lastupdated">Rettet</dt><dd class="lastupdated">2021-08-26 (faglige fotnoter fjernet)</dd><dt class="titleShort">Korttittel</dt><dd class="titleShort">Utdanningsstøtteloven</dd><dt class="title">Tittel</dt><dd class="title">Lov om utdanningsstøtte (utdanningsstøtteloven)</dd><dt class="miscInformation">Annet om dokumentet</dt><dd class="miscInformation">Lovens tittel endret ved lov <a href="lov/2015-05-22-34">22 mai 2015 nr. 34</a> (ikr. 22 mai 2015 iflg. res. 22 mai 2015 nr. 534). – Jf. <a href="lov/2005-04-01-15">lov 1 apr 2005 nr. 15</a>.</dd><dt class="refid">RefID</dt><dd class="refid">lov/2005-06-03-37</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om utdanningsstøtte (utdanningsstøtteloven)</a><ul class="tocSubUl"><li><a href="#kapittel-1" data-child-interval="§§ 1 – 3">Kapittel I. Formål og virkeområde</a><ul class="tocSubUl"><li><a href="#kapittel-1-paragraf-1">§ 1. Formål</a></li><li><a href="#kapittel-1-paragraf-2">§ 2. Rettigheter</a></li><li><a href="#kapittel-1-paragraf-3">§ 3. Virkeområde</a></li></ul></li><li><a href="#kapittel-2" data-child-interval="§§ 4 – 7">Kapittel II. Tildeling av utdanningsstøtte</a><ul class="tocSubUl"><li><a href="#kapittel-2-paragraf-1">§ 4. Utdanning det gis støtte til</a></li><li><a href="#kapittel-2-paragraf-2">§ 5. Støtteformer</a></li><li><a href="#kapittel-2-paragraf-3">§ 6. Andre ytelser</a></li><li><a href="#kapittel-2-paragraf-4">§ 7. Behovsprøving</a></li></ul></li><li><a href="#kapittel-3" data-child-interval="§§ 8 – 15">Kapittel III. Tilbakebetaling</a><ul class="tocSubUl"><li><a href="#kapittel-3-paragraf-1">§ 8. Tilbakebetaling</a></li><li><a href="#kapittel-3-paragraf-2">§ 9. Renter</a></li><li><a href="#kapittel-3-paragraf-3">§ 10. Ettergivelse</a></li><li><a href="#kapittel-3-paragraf-4">§ 11. Tvangsgrunnlag for utlegg</a></li><li><a href="#kapittel-3-paragraf-5">§ 12. Særnamsmannsmyndighet</a></li><li><a href="#kapittel-3-paragraf-6">§ 13. Overføring av fordringer til Statens innkrevingssentral</a></li><li><a href="#kapittel-3-paragraf-7">§ 14. Gjeldsordninger og ettergivelse av fordringer</a></li><li><a href="#kapittel-3-paragraf-8">§ 15. Tap av rettigheter</a></li></ul></li><li><a href="#kapittel-4" data-child-interval="§§ 16 – 19">Kapittel IV. Administrasjon</a><ul class="tocSubUl"><li><a href="#kapittel-4-paragraf-1">§ 16. Statens lånekasse for utdanning</a></li><li><a href="#kapittel-4-paragraf-2">§ 17. Statens innkrevingssentral</a></li><li><a href="#kapittel-4-paragraf-3">§ 18. Klagenemnd</a></li><li><a href="#kapittel-4-paragraf-4">§ 19. Regnskap, revisjon og kontroll</a></li></ul></li><li><a href="#kapittel-5" data-child-interval="§§ 20 – 22">Kapittel V Behandling av personopplysninger</a><ul class="tocSubUl"><li><a href="#kapittel-5-paragraf-1">§ 20. Behandling av personopplysninger</a></li><li><a href="#kapittel-5-paragraf-2">§ 21. Innhenting av personopplysninger</a></li><li><a href="#kapittel-5-paragraf-3">§ 22. Utlevering til andre lands offentlige utdanningsstøttemyndigheter</a></li></ul></li><li><a href="#kapittel-6" data-child-interval="§§ 23 – 28">Kapittel VI. Andre bestemmelser</a><ul class="tocSubUl"><li><a href="#kapittel-6-paragraf-1">§ 23. Finansiering</a></li><li><a href="#kapittel-6-paragraf-2">§ 24. Krav til medvirkning</a></li><li><a href="#kapittel-6-paragraf-3">§ 25. Minstebeløp</a></li><li><a href="#kapittel-6-paragraf-4">§ 26. Ikraftsetting</a></li><li><a href="#kapittel-6-paragraf-5">§ 27. Opphevelse av andre lover</a></li><li><a href="#kapittel-6-paragraf-6">§ 28. Overgangsregler</a></li></ul></li></ul></li></ul></dd></dl></header><main class="documentBody" data-lovdata-URL="NL/lov/2005-06-03-37" id="dokument"><h1>Lov om utdanningsstøtte (utdanningsstøtteloven)</h1><section class="section" data-name="kapI" id="kapittel-1" data-lovdata-URL="NL/lov/2005-06-03-37/KAPITTEL_1"><h2>Kapittel I. Formål og virkeområde</h2><article class="legalArticle" data-lovdata-URL="NL/lov/2005-06-03-37/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Utdanningsstøtteordningens formål er å bidra til<ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-1-ledd-1-punkt-1"><article class="legalP" id="kapittel-1-paragraf-1-ledd-1-punkt-1-ledd-1">like muligheter til utdanning uavhengig av geografiske forhold, alder, kjønn, funksjonsdyktighet, økonomiske og sosiale forhold</article></article></li><li data-li-identifier="-" data-name="-"><article class="listArticle" id="kapittel-1-paragraf-1-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1">å sikre samfunnet og arbeidslivet tilgang på kompetanse</article></article></li><li data-li-identifier="-" data-name="-"><article class="listArticle" id="kapittel-1-paragraf-1-ledd-1-punkt-3"><article class="legalP" id="kapittel-1-paragraf-1-ledd-1-punkt-3-ledd-1">at utdanningen skjer under tilfredsstillende arbeidsforhold, slik at studiearbeidet kan bli effektivt.</article></article></li></ul></article></article><article class="legalArticle" data-lovdata-URL="NL/lov/2005-06-03-37/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Rettigheter</span></h3><article class="legalP" id="kapittel-1-paragraf-2-ledd-1">Søkere som fyller vilkårene i denne loven og forskrift gitt i medhold av loven, har rett til utdanningsstøtte.</article></article><article class="legalArticle" data-lovdata-URL="NL/lov/2005-06-03-37/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue" data-legalArea="32.04">§ 3</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-3-ledd-1">Loven gjelder for utdanning i Norge, herunder Svalbard såfremt ikke annet følger av forskrift gitt av Kongen. Det kan også gis støtte til utdanning i utlandet dersom utdanningen er godkjent etter <a href="lov/2005-06-03-37/§4">§ 4</a>.</article><article class="legalP" id="kapittel-1-paragraf-3-ledd-2">Loven gjelder for norske statsborgere og for EØS-borgere eller EFTA-borgere som har arbeidstilknytning, eller EØS-borger som har annen særlig tilknytning til Norge. Loven gjelder også for utenlandske statsborgere som på grunn av arbeid, utdanning, ekteskap, slektskap eller andre forhold har en særlig tilknytning til Norge, eller som har kommet til landet av politiske eller humanitære grunner, eller som deltar i særskilte utdanningsprogram som er godkjent av departementet.</article><article class="legalP" id="kapittel-1-paragraf-3-ledd-3">Departementet gir forskrifter om hvem som er omfattet av utdanningsstøtteordningene.</article><article class="changesToParent">Endret ved <a href="lov/2009-06-19-41">lov 19 juni 2009 nr. 41</a> (ikr. 1 jan 2010 iflg. <a href="forskrift/2009-10-30-1324">res. 30 okt 2009 nr. 1324</a>).</article></article></section><section class="section" data-name="kapII" id="kapittel-2" data-lovdata-URL="NL/lov/2005-06-03-37/KAPITTEL_2"><h2>Kapittel II. Tildeling av utdanningsstøtte</h2><article class="legalArticle" data-lovdata-URL="NL/lov/2005-06-03-37/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Utdanning det gis støtte til</span></h3><article class="legalP" id="kapittel-2-paragraf-1-ledd-1">Det gis utdanningsstøtte bare til en utdanning som er godkjent for utdanningsstøtte. Vedtak om godkjenning for utdanningsstøtte fattes av departementet eller den departementet bestemmer.</article><article class="legalP" id="kapittel-2-paragraf-1-ledd-2">Departementet gir forskrifter om vilkår for godkjenningen.</article></article><article class="legalArticle" data-lovdata-URL="NL/lov/2005-06-03-37/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Støtteformer</span></h3><article class="legalP" id="kapittel-2-paragraf-2-ledd-1">Utdanningsstøtte kan gis som stipend og lån. Rentefritak under utdanning kan også regnes som utdanningsstøtte.</article><article class="legalP" id="kapittel-2-paragraf-2-ledd-2">Stortinget fastsetter utdanningsstøtten og hvor stor del som skal gis som stipend, samt kostnadsnorm og satser for støtte til livsopphold.</article><article class="legalP" id="kapittel-2-paragraf-2-ledd-3">Departementet gir forskrifter om tildeling av utdanningsstøtte, herunder om krav om opptak og rett til å gå opp til eksamen, faglige krav, grenser for hvor mange år støtte kan tildeles, søknadsfrister og aldersgrenser.</article></article><article class="legalArticle" data-lovdata-URL="NL/lov/2005-06-03-37/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Andre ytelser</span></h3><article class="legalP" id="kapittel-2-paragraf-3-ledd-1">I tillegg til støtte til livsopphold kan det gis stipend og/eller lån til andre utgifter i forbindelse med utdanningen, herunder skolepenger og reisestøtte. Det kan også gis støtte til utgifter til forsørgelse, omgjøring av lån til stipend ved fødsel eller sykdom, stipend til flyktning, eller annen støtte til særskilte grupper.</article><article class="legalP" id="kapittel-2-paragraf-3-ledd-2">Departementet gir forskrifter om vilkår for å motta støtte som nevnt i første ledd.</article></article><article class="legalArticle" data-lovdata-URL="NL/lov/2005-06-03-37/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Behovsprøving</span></h3><article class="legalP" id="kapittel-2-paragraf-4-ledd-1">Utdanningsstøtten kan behovsprøves mot økonomien til søkeren, søkerens ektefelle eller samboer og søkerens forsørgere. Ved behovsprøvingen kan det også legges vekt på økonomien til forsørgers ektefelle eller samboer.</article><article class="legalP" id="kapittel-2-paragraf-4-ledd-2">Utdanningsstøtten kan falle bort eller reduseres dersom søkeren får støtte gjennom andre støtteordninger.</article><article class="legalP" id="kapittel-2-paragraf-4-ledd-3">Departementet gir forskrifter om behovsprøving, herunder beløpsgrenser og hvilke grupper behovsprøvingen skal gjelde for.</article><article class="changesToParent">Endret ved <a href="lov/2015-05-22-34">lov 22 mai 2015 nr. 34</a> (ikr. 22 mai 2015 iflg. res. 22 mai 2015 nr. 534).</article></article></section><section class="section" data-name="kapIII" id="kapittel-3" data-lovdata-URL="NL/lov/2005-06-03-37/KAPITTEL_3"><h2>Kapittel III. Tilbakebetaling</h2><article class="legalArticle" data-lovdata-URL="NL/lov/2005-06-03-37/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Tilbakebetaling</span></h3><article class="legalP" id="kapittel-3-paragraf-1-ledd-1">Det skal fastsettes en tilbakebetalingsplan for den enkelte låntaker.</article><article class="legalP" id="kapittel-3-paragraf-1-ledd-2">Samlet tilbakebetalingstid regnet fra det tidspunkt lånet blir rentebærende skal som regel ikke være lengre enn 20 år.</article><article class="legalP" id="kapittel-3-paragraf-1-ledd-3">Låntaker kan belastes gebyr ved utsending av terminvarsel, samt gebyrer ved for sen betaling. Låntaker kan i tillegg belastes gebyrer og kostnader i forbindelse med innkreving av utdanningslån.</article><article class="legalP" id="kapittel-3-paragraf-1-ledd-4">Det kan gis utsettelse med betaling av hele terminbeløp i inntil 3 år eller inntil 6 år ved utsettelse av halve terminbeløp. I særlige tilfeller kan det gis utsettelse ut over disse grensene. Det kan gis rentefritak i forbindelse med videre utdanning, militærtjeneste, sykdom, arbeidsledighet eller omsorgsforpliktelser når låntakers inntekt er under fastsatte grenser, eller hvor andre forhold gjør at innkreving av renter vil virke urimelig.</article><article class="legalP" id="kapittel-3-paragraf-1-ledd-5">Departementet gir forskrifter om tilbakebetaling av lån, blant annet om satser og gebyrer, rentefritak og utsettelse av betaling av terminbeløp.</article><article class="changesToParent">Endret ved <a href="lov/2020-05-26-51">lov 26 mai 2020 nr. 51</a>.</article></article><article class="legalArticle" data-lovdata-URL="NL/lov/2005-06-03-37/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Renter</span></h3><article class="legalP" id="kapittel-3-paragraf-2-ledd-1">Statens lånekasse for utdanning (Lånekassen) regner renter av lånet når utdanningen er avsluttet eller avbrutt eller når låntakeren ikke lenger mottar støtte fra Lånekassen. For særlige ordninger kan Lånekassen regne renter av utdanningslånet fra utbetalingstidspunktet, dersom det er fastsatt av Stortinget.</article><article class="legalP" id="kapittel-3-paragraf-2-ledd-2">Lånekassen regner renter etter regler fastsatt av Stortinget. Departementet gir utfyllende forskrifter om fastsettelse og belastning av renter, og om rentebelastning for særlige ordninger etter første ledd andre punktum.</article><article class="changesToParent">Endret ved lov <a href="lov/2024-05-31-27">31 mai 2024 nr. 27</a> (i kraft 1 aug 2024 iflg. <a href="forskrift/2024-05-31-872">res. 31 mai 2024 nr. 872</a>).</article></article><article class="legalArticle" data-lovdata-URL="NL/lov/2005-06-03-37/§10" data-name="§10" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Ettergivelse</span></h3><article class="legalP" id="kapittel-3-paragraf-3-ledd-1">Gjelden ettergis ved låntakers død.</article><article class="legalP" id="kapittel-3-paragraf-3-ledd-2">Gjelden ettergis, helt eller delvis, når det finnes rimelig på grunn av uførhet eller langvarig sykdom.</article><article class="legalP" id="kapittel-3-paragraf-3-ledd-3">Gjelden kan ettergis, helt eller delvis, etter rammer fastsatt av Stortinget, blant annet når låntaker er bosatt i og utøver et yrke i tiltakssonen i Finnmark og Nord-Troms eller andre bestemte deler av landet.</article><article class="legalP" id="kapittel-3-paragraf-3-ledd-4">Dersom grunnlaget for ettergivelse er falt bort og det ikke er gått mer enn ti år siden vedtaket ble fattet, kan gjelden reaktiveres.</article><article class="legalP" id="kapittel-3-paragraf-3-ledd-5">Departementet gir forskrifter med nærmere vilkår for ettergivelse av gjeld og reaktivering av gjeld.</article><article class="changesToParent">Endret ved lov <a href="lov/2024-05-31-27">31 mai 2024 nr. 27</a> (i kraft 1 aug 2024 iflg. <a href="forskrift/2024-05-31-872">res. 31 mai 2024 nr. 872</a>).</article></article><article class="legalArticle" data-lovdata-URL="NL/lov/2005-06-03-37/§11" data-name="§11" id="kapittel-3-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Tvangsgrunnlag for utlegg</span></h3><article class="legalP" id="kapittel-3-paragraf-4-ledd-1">Krav på tilbakebetaling av utdanningsstøtte er tvangsgrunnlag for utlegg.</article></article><article class="legalArticle" data-lovdata-URL="NL/lov/2005-06-03-37/§12" data-name="§12" id="kapittel-3-paragraf-5"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Særnamsmannsmyndighet</span></h3><article class="legalP" id="kapittel-3-paragraf-5-ledd-1">Krav som nevnt i <a href="lov/2005-06-03-37/§11">§ 11</a> innkreves av Statens innkrevingssentral med mindre departementet bestemmer annet.</article><article class="changesToParent">Endret ved <a href="lov/2013-01-11-3">lov 11 jan 2013 nr. 3</a> (ikr. 1 juni 2013 iflg. <a href="forskrift/2013-05-24-533">res. 24 mai 2013 nr. 533</a>). <strong>Endres</strong> ved lov <a href="lov/2025-04-25-12">25 april 2025 nr. 12</a> (i kraft 1 jan 2026 iflg. <a href="forskrift/2025-06-10-967">res. 10 juni 2025 nr. 967</a>).</article></article><article class="legalArticle" data-lovdata-URL="NL/lov/2005-06-03-37/§13" data-name="§13" id="kapittel-3-paragraf-6"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Overføring av fordringer til Statens innkrevingssentral</span></h3><article class="legalP" id="kapittel-3-paragraf-6-ledd-1">Ved vedvarende og grovt mislighold kan låntakers gjeld bli overført til Statens innkrevingssentral. En overføring av kravet til Statens innkrevingssentral medfører tap av rettigheter gitt i eller i medhold av denne lov.</article><article class="changesToParent"><strong>Endres</strong> ved lov <a href="lov/2025-04-25-12">25 april 2025 nr. 12</a> (i kraft 1 jan 2026 iflg. <a href="forskrift/2025-06-10-967">res. 10 juni 2025 nr. 967</a>).</article></article><article class="legalArticle" data-lovdata-URL="NL/lov/2005-06-03-37/§14" data-name="§14" id="kapittel-3-paragraf-7"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Gjeldsordninger og ettergivelse av fordringer</span></h3><article class="legalP" id="kapittel-3-paragraf-7-ledd-1">Lånekassen og Statens innkrevingssentral kan delta i forhandlinger om gjeldsordninger etter <a href="lov/1992-07-17-99">gjeldsordningsloven</a>, samt delta i utenrettslige gjeldsforhandlinger.</article><article class="legalP" id="kapittel-3-paragraf-7-ledd-2">Lån, renter og omkostninger kan ettergis i den utstrekning de ikke anses mulig å inndrive.</article><article class="legalP" id="kapittel-3-paragraf-7-ledd-3">Vedtak etter første og annet ledd kan ikke påklages etter forvaltningslovens regler.</article><article class="legalP" id="kapittel-3-paragraf-7-ledd-4">Departementet gir forskrifter om arbeidsdelingen mellom Lånekassen og Statens innkrevingssentral, utøvelse av skjønn ved ettergivelse av lån, renter og omkostninger og om vilkår for gjeldsforhandlinger.</article><article class="changesToParent"><strong>Oppheves</strong> ved lov <a href="lov/2025-04-25-12">25 april 2025 nr. 12</a> (i kraft 1 jan 2026 iflg. <a href="forskrift/2025-06-10-967">res. 10 juni 2025 nr. 967</a>).</article></article><article class="legalArticle" data-lovdata-URL="NL/lov/2005-06-03-37/§15" data-name="§15" id="kapittel-3-paragraf-8"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Tap av rettigheter</span></h3><article class="legalP" id="kapittel-3-paragraf-8-ledd-1">Søker eller låntaker som forsettlig eller uaktsomt har gitt uriktige opplysninger eller unnlatt å gi opplysninger, og av den grunn har mottatt eller forsøkt å motta støtte vedkommende ikke hadde rett til, kan helt eller delvis miste rettigheter gitt i eller i medhold av denne lov.</article><article class="legalP" id="kapittel-3-paragraf-8-ledd-2">Låntaker som misligholder sin betalingsplikt, kan helt eller delvis miste rettigheter gitt i eller i medhold av denne lov.</article><article class="legalP" id="kapittel-3-paragraf-8-ledd-3">Departementet gir forskrift om grunnlaget for tap av rettigheter.</article></article></section><section class="section" data-name="kapIV" id="kapittel-4" data-lovdata-URL="NL/lov/2005-06-03-37/KAPITTEL_4"><h2>Kapittel IV. Administrasjon</h2><article class="legalArticle" data-lovdata-URL="NL/lov/2005-06-03-37/§16" data-name="§16" id="kapittel-4-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Statens lånekasse for utdanning</span></h3><article class="legalP" id="kapittel-4-paragraf-1-ledd-1">Lånekassen forvalter utdanningsstøtten i samsvar med bestemmelsene gitt i eller i medhold av denne lov. Lånekassen er underlagt departementet.</article></article><article class="legalArticle" data-lovdata-URL="NL/lov/2005-06-03-37/§17" data-name="§17" id="kapittel-4-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Statens innkrevingssentral</span></h3><article class="legalP" id="kapittel-4-paragraf-2-ledd-1">Statens innkrevingssentral kan forvalte deler av regelverket om tilbakebetaling etter denne lov med forskrifter. For saker Statens innkrevingssentral behandler etter denne lov, har departementet instruksjonsmyndighet.</article><article class="changesToParent"><strong>Endres</strong> ved lov <a href="lov/2025-04-25-12">25 april 2025 nr. 12</a> (i kraft 1 jan 2026 iflg. <a href="forskrift/2025-06-10-967">res. 10 juni 2025 nr. 967</a>).</article></article><article class="legalArticle" data-lovdata-URL="NL/lov/2005-06-03-37/§18" data-name="§18" id="kapittel-4-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Klagenemnd</span></h3><article class="legalP" id="kapittel-4-paragraf-3-ledd-1">Departementet oppnevner en klagenemnd som er klageinstans for enkeltvedtak etter denne loven, herunder vedtak om tildeling av utdanningsstøtte, forrentning og tilbakebetaling. Klagenemnda skal også behandle klager over vedtak om tilskudd til dekning av skolepenger til elever ved utenlandske eller internasjonale videregående skoler.</article><article class="legalP" id="kapittel-4-paragraf-3-ledd-2">Klagenemnda har tre medlemmer med personlige varamedlemmer som oppnevnes for inntil tre år. Departementet fastsetter hvem som skal være leder og nestleder i klagenemnda. Lånekassens administrasjon er sekretariat for klagenemnda.</article><article class="legalP" id="kapittel-4-paragraf-3-ledd-3">I tjenestemannssaker og klagesaker etter <a href="lov/2006-05-19-16">offentleglova</a> er departementet klageinstans.</article></article><article class="legalArticle" data-lovdata-URL="NL/lov/2005-06-03-37/§19" data-name="§19" id="kapittel-4-paragraf-4"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Regnskap, revisjon og kontroll</span></h3><article class="legalP" id="kapittel-4-paragraf-4-ledd-1">Departementet fører tilsyn med Lånekassen og med Statens innkrevingssentral for de saker som behandles etter denne lov. Lånekassen sender hvert år etter departementets nærmere bestemmelser rapport og regnskap for foregående år. Riksrevisjonen reviderer Lånekassens regnskap og forvaltning.</article></article></section><section class="section" data-name="kapV" id="kapittel-5" data-lovdata-URL="NL/lov/2005-06-03-37/KAPITTEL_5"><h2>Kapittel V Behandling av personopplysninger</h2><article class="changesToParent">Kapitlet tilføyd ved lov <a href="lov/2021-06-11-81">11 juni 2021 nr. 81</a> (ikr. 1 jan 2022 iflg. <a href="forskrift/2021-06-18-1972">res. 18 juni 2021 nr. 1972</a>).</article><article class="legalArticle" data-lovdata-URL="NL/lov/2005-06-03-37/§20" data-name="§20" id="kapittel-5-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Behandling av personopplysninger</span></h3><article class="legalP" id="kapittel-5-paragraf-1-ledd-1">Lånekassen kan behandle personopplysninger, herunder personopplysninger som nevnt i <a href="lov/2018-06-15-38/gdpr/a9">personvernforordningen artikkel 9</a> og <a href="lov/2018-06-15-38/gdpr/a10">10</a>, når det er nødvendig for å forvalte rettigheter eller plikter fastsatt i eller i medhold av denne loven. Dersom Lånekassen skal hente inn personopplysninger fra andre enn søkeren eller låntakeren selv, må vilkårene i <a href="lov/2005-06-03-37/§21">§ 21</a> være oppfylt.</article><article class="legalP" id="kapittel-5-paragraf-1-ledd-2">Lånekassen kan treffe avgjørelser som utelukkende er basert på automatisert behandling av personopplysninger, herunder personopplysninger som nevnt i <a href="lov/2018-06-15-38/gdpr/a9">personvernforordningen artikkel 9</a> og <a href="lov/2018-06-15-38/gdpr/a10">10</a>. Avgjørelsen kan ikke bygge på skjønnsmessige lov- eller forskriftsvilkår, med mindre avgjørelsen er utvilsom. Behandlingen må sikre partens krav til forsvarlig saksbehandling, og den må være forenlig med retten til vern av personopplysninger. Den registrerte har rett til manuell overprøving av avgjørelsen.</article><article class="legalP" id="kapittel-5-paragraf-1-ledd-3">Departementet gir forskrift om behandlingen av personopplysninger i Lånekassen, blant annet om formålet med behandlingen, hvilke typer personopplysninger som kan behandles, hvem det kan behandles personopplysninger om, bruk av automatiserte avgjørelser, adgangen til viderebehandling og utlevering.</article><article class="changesToParent">Tilføyd ved lov <a href="lov/2021-06-11-81">11 juni 2021 nr. 81</a> (ikr. 1 jan 2022 iflg. <a href="forskrift/2021-06-18-1972">res. 18 juni 2021 nr. 1972</a>).</article></article><article class="legalArticle" data-lovdata-URL="NL/lov/2005-06-03-37/§21" data-name="§21" id="kapittel-5-paragraf-2"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Innhenting av personopplysninger</span></h3><article class="legalP" id="kapittel-5-paragraf-2-ledd-1">Dersom det er nødvendig for å forvalte søkerens eller låntakerens rettigheter eller plikter fastsatt i eller i medhold av denne loven, kan Lånekassen hente inn personopplysninger fra andre. Lånekassen skal gis nødvendige opplysninger uten hinder av taushetsplikt.</article><article class="legalP" id="kapittel-5-paragraf-2-ledd-2">Departementet gir forskrift om innhenting av personopplysninger, blant annet hvilke personopplysninger som kan hentes inn, hvor de kan hentes fra og om hvilke personer.</article><article class="changesToParent">Tilføyd ved lov <a href="lov/2021-06-11-81">11 juni 2021 nr. 81</a> (ikr. 1 jan 2022 iflg. <a href="forskrift/2021-06-18-1972">res. 18 juni 2021 nr. 1972</a>).</article></article><article class="legalArticle" data-lovdata-URL="NL/lov/2005-06-03-37/§22" data-name="§22" id="kapittel-5-paragraf-3"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Utlevering til andre lands offentlige utdanningsstøttemyndigheter</span></h3><article class="legalP" id="kapittel-5-paragraf-3-ledd-1">Lånekassen kan uten hinder av taushetsplikt utlevere opplysninger til offentlige utdanningsstøttemyndigheter i en EØS-stat, på Færøyene og på Grønland når det er nødvendig for å kontrollere om en person har mottatt utdanningsstøtte fra Lånekassen og andre lands offentlige utdanningsstøtteordning samtidig. Lånekassen kan utlevere opplysninger om navn, kundenummer, fødselsnummer og hvilket undervisningsår og semester opplysningene gjelder for.</article><article class="legalP" id="kapittel-5-paragraf-3-ledd-2">Utleveringen fra Lånekassen kan skje uten hinder av taushetsplikt.</article><article class="changesToParent">Tilføyd ved lov <a href="lov/2021-06-11-81">11 juni 2021 nr. 81</a> (ikr. 1 jan 2022 iflg. <a href="forskrift/2021-06-18-1972">res. 18 juni 2021 nr. 1972</a>).</article></article></section><section class="section" data-name="kapVI" id="kapittel-6" data-lovdata-URL="NL/lov/2005-06-03-37/KAPITTEL_6"><h2>Kapittel VI. Andre bestemmelser</h2><article class="changesToParent">Endret ved lov <a href="lov/2021-06-11-81">11 juni 2021 nr. 81</a> (ikr. 1 jan 2022 iflg. <a href="forskrift/2021-06-18-1972">res. 18 juni 2021 nr. 1972</a>, tidligere kap V).</article><article class="legalArticle" data-lovdata-URL="NL/lov/2005-06-03-37/§23" data-name="§23" id="kapittel-6-paragraf-1"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Finansiering</span></h3><article class="legalP" id="kapittel-6-paragraf-1-ledd-1">Utdanningsstøtteordninger etter denne lov, utgiftene ved ettergivelse av lån, og avskriving for tap på fordringer finansieres ved midler bevilget over det årlige statsbudsjett og innlån fra staten.</article><article class="changesToParent">Endret ved lov <a href="lov/2021-06-11-81">11 juni 2021 nr. 81</a> (ikr. 1 jan 2022 iflg. <a href="forskrift/2021-06-18-1972">res. 18 juni 2021 nr. 1972</a>, tidligere § 20).</article></article><article class="legalArticle" data-lovdata-URL="NL/lov/2005-06-03-37/§24" data-name="§24" id="kapittel-6-paragraf-2"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Krav til medvirkning</span></h3><article class="legalP" id="kapittel-6-paragraf-2-ledd-1">Norske undervisningsinstitusjoner med personer som er berettiget til utdanningsstøtte, plikter å medvirke til gjennomføringen av ordningene i samsvar med nærmere bestemmelser som blir gitt av departementet og Lånekassen.</article><article class="changesToParent">Endret ved lov <a href="lov/2021-06-11-81">11 juni 2021 nr. 81</a> (ikr. 1 jan 2022 iflg. <a href="forskrift/2021-06-18-1972">res. 18 juni 2021 nr. 1972</a>, tidligere § 21).</article></article><article class="legalArticle" data-lovdata-URL="NL/lov/2005-06-03-37/§25" data-name="§25" id="kapittel-6-paragraf-3"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Minstebeløp</span></h3><article class="legalP" id="kapittel-6-paragraf-3-ledd-1">Det kan settes en minstegrense for utbetaling av beløp som søkeren eller låntakeren ellers er berettiget til. Ved tildeling av støtte kan grensen være inntil kr 50 per måned i lån, og inntil kr 20 per måned i stipend. For annen utbetaling eller godskriving kan grensen settes inntil kr 50.</article><article class="changesToParent">Endret ved lov <a href="lov/2021-06-11-81">11 juni 2021 nr. 81</a> (ikr. 1 jan 2022 iflg. <a href="forskrift/2021-06-18-1972">res. 18 juni 2021 nr. 1972</a>, tidligere § 22).</article></article><article class="legalArticle" data-lovdata-URL="NL/lov/2005-06-03-37/§26" data-name="§26" id="kapittel-6-paragraf-4"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Ikraftsetting</span></h3><article class="legalP" id="kapittel-6-paragraf-4-ledd-1">Loven gjelder fra den tid Kongen bestemmer.<sup class="footnotereference" data-footnotereferencevalue="1" data-unique-footnote-counter="1">1</sup> Kongen kan sette i kraft de enkelte bestemmelsene til forskjellig tid.</article><article class="changesToParent">Endret ved lov <a href="lov/2021-06-11-81">11 juni 2021 nr. 81</a> (ikr. 1 jan 2022 iflg. <a href="forskrift/2021-06-18-1972">res. 18 juni 2021 nr. 1972</a>, tidligere § 24).</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Iflg. <a href="forskrift/2005-06-03-512">res. 3 juni 2005 nr. 512</a> gjelder § 23 fra 15 juli 2005, <a href="lov/2005-06-03-37/kapiii">kapittel III</a> og IV gjelder i sin helhet fra 1 jan 2006, og loven i sin helhet gjelder fra 15 aug 2006.</article></footer></article><article class="legalArticle" data-lovdata-URL="NL/lov/2005-06-03-37/§27" data-name="§27" id="kapittel-6-paragraf-5"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Opphevelse av andre lover</span></h3><article class="legalP" id="kapittel-6-paragraf-5-ledd-1">Fra lovens ikraftsetting oppheves <a href="lov/1985-04-26-21">lov av 26. april 1985 nr. 21</a> om utdanningsstøtte til elever og studenter.<sup class="footnotereference" data-footnotereferencevalue="1" data-unique-footnote-counter="1">1</sup></article><article class="changesToParent">Endret ved lov <a href="lov/2021-06-11-81">11 juni 2021 nr. 81</a> (ikr. 1 jan 2022 iflg. <a href="forskrift/2021-06-18-1972">res. 18 juni 2021 nr. 1972</a>, tidligere § 25).</article><footer class="footnotes"><article class="footnote" data-name="1" data-unique-footnote-counter="2"><span class="footnoteLabel">1</span> Iflg. <a href="forskrift/2005-06-03-512">res. 3 juni 2005 nr. 512</a> er <a href="lov/1985-04-26-21/§16">§ 16</a> i den loven opphevet fra 15 juli 2005, <a href="lov/1985-04-26-21/§8">§ 8</a> til <a href="lov/1985-04-26-21/§9a">§ 9a</a> er opphevet fra 1 jan 2006, og loven i sin helhet er opphevet fra 15 aug 2006.</article></footer></article><article class="legalArticle" data-lovdata-URL="NL/lov/2005-06-03-37/§28" data-name="§28" id="kapittel-6-paragraf-6"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Overgangsregler</span></h3><article class="legalP" id="kapittel-6-paragraf-6-ledd-1">For låntakere som har lån fra før 1. juli 1985 regnes det ikke renter av rentegjeld som er opparbeidet før 1. januar 1990. Departementet kan for øvrig fastsette nødvendige overgangsbestemmelser.</article><article class="changesToParent">Endret ved lov <a href="lov/2021-06-11-81">11 juni 2021 nr. 81</a> (ikr. 1 jan 2022 iflg. <a href="forskrift/2021-06-18-1972">res. 18 juni 2021 nr. 1972</a>, tidligere § 26).</article></article></section></main></body></html>