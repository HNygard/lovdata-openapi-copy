<!DOCTYPE html><html lang="no"><head><title>Lov om yrkesskadeforsikring (yrkesskadeforsikringsloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-1989-06-16-65</dd><dt class="dokid">DokumentID</dt><dd class="dokid">NL/lov/1989-06-16-65</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="dateInForce">I kraft fra</dt><dd class="dateInForce">1990-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2022-12-20</dd><dt class="lastChangedBy">Sist endret ved</dt><dd class="lastChangedBy"><a href="lov/2022-12-20-115">lov/2022-12-20-115</a></dd><dt class="legalArea">Rettsområde</dt><dd class="legalArea"><ul><li><a href="legal-areas/05" title="Erstatnings- og forsikringsrett">Erstatnings- og forsikringsrett</a> &gt; <a href="legal-areas/05.04" title="Person- og pasientskadeerstatning">Person- og pasientskadeerstatning</a></li> <li><a href="legal-areas/05" title="Erstatnings- og forsikringsrett">Erstatnings- og forsikringsrett</a> &gt; <a href="legal-areas/05.06" title="Skadeserstatning">Skadeserstatning</a></li></ul></dd><dt class="lastupdated">Rettet</dt><dd class="lastupdated">2024-05-13 (§ 2 struktur)</dd><dt class="titleShort">Korttittel</dt><dd class="titleShort">Yrkesskadeforsikringsloven – yforsl</dd><dt class="title">Tittel</dt><dd class="title">Lov om yrkesskadeforsikring (yrkesskadeforsikringsloven)</dd><dt class="miscInformation">Annet om dokumentet</dt><dd class="miscInformation">Se også <a href="lov/1997-02-28-19/kap13">ftrl. kap. 13</a>. Lovens tittel <i>endret</i> ved lov <a href="lov/2022-06-17-50">17 juni 2022 nr. 50</a> (i kraft 1 juli 2022 iflg. <a href="forskrift/2022-06-17-1038">res. 17 juni 2022 nr. 1038</a>).</dd><dt class="refid">RefID</dt><dd class="refid">lov/1989-06-16-65</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om yrkesskadeforsikring (yrkesskadeforsikringsloven)</a><ul class="tocSubUl"><li><a href="#kapittel-1" data-child-interval="§§ 1 – 2">Kapittel 1. Lovens virkeområde, definisjoner.</a><ul class="tocSubUl"><li><a href="#kapittel-1-paragraf-1">§ 1. Lovens virkeområde.</a></li><li><a href="#kapittel-1-paragraf-2">§ 2. Definisjoner.</a></li></ul></li><li><a href="#kapittel-2" data-child-interval="§§ 3 – 9">Kapittel 2. Yrkesskadeforsikring.</a><ul class="tocSubUl"><li><a href="#kapittel-2-paragraf-1">§ 3. Plikt til å tegne yrkesskadeforsikring.</a></li><li><a href="#kapittel-2-paragraf-2">§ 4. Nærmere om yrkesskadeforsikringen.</a></li><li><a href="#kapittel-2-paragraf-3">§ 5. Direkte krav mot forsikringsgiveren, hvilken forsikringsgiver som svarer.</a></li><li><a href="#kapittel-2-paragraf-4">§ 6. Opphør av en forsikringsavtale.</a></li><li><a href="#kapittel-2-paragraf-5">§ 7. Manglende forsikring.</a></li><li><a href="#kapittel-2-paragraf-6">§ 8. Personlig ansvar, regress.</a></li><li><a href="#kapittel-2-paragraf-7">§ 9. Registreringsplikt, innsynsrett.</a></li></ul></li><li><a href="#kapittel-3" data-child-interval="§§ 10 – 15">Kapittel 3. Skader som skal dekkes av yrkesskadeforsikringen, erstatningens størrelse m.m.</a><ul class="tocSubUl"><li><a href="#kapittel-3-paragraf-1">§ 10. Dekningsområdet.</a></li><li><a href="#kapittel-3-paragraf-2">§ 11. Skader og sykdommer som skal dekkes av forsikringen.</a></li><li><a href="#kapittel-3-paragraf-3">§ 12. Tap som omfattes.</a></li><li><a href="#kapittel-3-paragraf-4">§ 13. Erstatningsutmåling.</a></li><li><a href="#kapittel-3-paragraf-5">§ 14. Medvirkning.</a></li><li><a href="#kapittel-3-paragraf-6">§ 15. Foreldelse.</a></li></ul></li><li><a href="#kapittel-4" data-child-interval="§§ 16 – 19">Kapittel 4. Ufravikelighet, saksbehandling, forholdet til andre lover, straff.</a><ul class="tocSubUl"><li><a href="#kapittel-4-paragraf-1">§ 16. Ufravikelighet.</a></li><li><a href="#kapittel-4-paragraf-2">§ 17. Fullmakt til å gi saksbehandlingsregler.</a></li><li><a href="#kapittel-4-paragraf-3">§ 18. Forholdet til andre lover.</a></li><li><a href="#kapittel-4-paragraf-4">§ 19. Straff.</a></li></ul></li><li><a href="#kapittel-5" data-child-interval="§§ 20 – 21">Kapittel 5. Ikrafttredelse og overgangsregler.</a><ul class="tocSubUl"><li><a href="#kapittel-5-paragraf-1">§ 20. Ikrafttredelse.</a></li><li><a href="#kapittel-5-paragraf-2">§ 21. Overgangsregler.</a></li></ul></li></ul></li></ul></dd></dl></header><main class="documentBody" data-lovdata-URL="NL/lov/1989-06-16-65" id="dokument"><h1>Lov om yrkesskadeforsikring (yrkesskadeforsikringsloven)</h1><section class="section" data-name="kap1" id="kapittel-1" data-lovdata-URL="NL/lov/1989-06-16-65/KAPITTEL_1"><h2>Kapittel 1. Lovens virkeområde, definisjoner.</h2><article class="legalArticle" data-lovdata-URL="NL/lov/1989-06-16-65/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Lovens virkeområde.</span></h3><article class="legalP" id="kapittel-1-paragraf-1-ledd-1">Loven gjelder ved personskade påført arbeidstakere hos arbeidsgivere i riket.</article><article class="legalP" id="kapittel-1-paragraf-1-ledd-2">Kongen kan gi nærmere regler om virkeområdet, herunder om lovens anvendelse på<ol class="defaultList" type="a"><li data-name="a." value="1"><article class="listArticle" id="kapittel-1-paragraf-1-ledd-2-punkt-1"><article class="legalP" id="kapittel-1-paragraf-1-ledd-2-punkt-1-ledd-1">norske arbeidsgivere i utlandet,</article></article></li><li data-name="b." value="2"><article class="listArticle" id="kapittel-1-paragraf-1-ledd-2-punkt-2"><article class="legalP" id="kapittel-1-paragraf-1-ledd-2-punkt-2-ledd-1">utenlandske arbeidsgivere i Norge,</article></article></li><li data-name="c." value="3"><article class="listArticle" id="kapittel-1-paragraf-1-ledd-2-punkt-3"><article class="legalP" id="kapittel-1-paragraf-1-ledd-2-punkt-3-ledd-1">arbeidstakere på skip, boreplattformer o.l.</article></article></li></ol></article></article><article class="legalArticle" data-lovdata-URL="NL/lov/1989-06-16-65/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner.</span></h3><article class="legalP" id="kapittel-1-paragraf-2-ledd-1">I loven menes med<ol class="defaultList" type="a"><li data-name="a." value="1"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">arbeidsgiver: det offentlige og enhver annen som i eller utenfor ervervsvirksomhet har noen i sin tjeneste,</article></article></li><li data-name="b." value="2"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">arbeidstaker: enhver som gjør arbeid eller utfører verv i arbeidsgiverens tjeneste, også ombud i offentlig virksomhet, tjenestepliktige i Forsvaret og andre under pålagt tjenestegjøring for det offentlige, samt innsatte, pasienter e.l. som deltar i arbeidsvirksomhet i kriminalomsorgens anstalter, i helseinstitusjoner e.l.</article></article></li></ol></article><article class="changesToParent">Endret ved lover <a href="lov/2003-06-20-45">20 juni 2003 nr. 45</a> (ikr. 1 juli 2003 iflg. <a href="forskrift/2003-06-20-712">res. 20 juni 2003 nr. 712</a>), <a href="lov/2016-08-12-77">12 aug 2016 nr. 77</a> (ikr. 1 juli 2017 iflg. <a href="forskrift/2017-06-16-778">res. 16 juni 2017 nr. 778</a>), <a href="lov/2022-12-20-115">20 des 2022 nr. 115</a>.</article></article></section><section class="section" data-name="kap2" id="kapittel-2" data-lovdata-URL="NL/lov/1989-06-16-65/KAPITTEL_2"><h2>Kapittel 2. Yrkesskadeforsikring.</h2><article class="legalArticle" data-lovdata-URL="NL/lov/1989-06-16-65/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Plikt til å tegne yrkesskadeforsikring.</span></h3><article class="legalP" id="kapittel-2-paragraf-1-ledd-1">Arbeidsgivere plikter å tegne forsikring (yrkesskadeforsikring) til dekning av yrkesskade og yrkessykdom som nevnt i <a href="lov/1989-06-16-65/kap3">kapittel 3</a>. Yrkesskadeforsikringen skal gi rett til full erstatning uten hensyn til om noen har skyld i skaden.</article><article class="legalP" id="kapittel-2-paragraf-1-ledd-2">Staten er unntatt fra forsikringsplikten. Departementet kan samtykke i at kommuner eller fylkeskommuner unnlater å tegne yrkesskadeforsikring.</article><article class="legalP" id="kapittel-2-paragraf-1-ledd-3">Arbeidstakere i staten eller i en kommune eller fylkeskommune som er unntatt fra forsikringsplikten, kan kreve erstatning for skade som nevnt i <a href="lov/1989-06-16-65/kap3">kapittel 3</a> direkte av arbeidsgiveren.</article></article><article class="legalArticle" data-lovdata-URL="NL/lov/1989-06-16-65/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue" data-legalArea="06.03">§ 4</span>.<sup class="footnotereference" data-footnotereferencevalue="1" data-unique-footnote-counter="1">1</sup> <span class="legalArticleTitle">Nærmere om yrkesskadeforsikringen.</span></h3><article class="legalP" id="kapittel-2-paragraf-2-ledd-1">Yrkesskadeforsikring skal tegnes i et forsikringsselskap eller i en forsikringspool av solidarisk ansvarlige forsikringsselskaper. Forsikringsgivere må godkjennes av Kongen. Kravet om godkjenning gjelder ikke for forsikringsgivere som har hovedsete i en annen stat som omfattes av Det europeiske økonomiske samarbeidsområde, og som er godkjent i sitt hjemland. Forsikringsvilkårene må meddeles Kongen før de anvendes.</article><article class="legalP" id="kapittel-2-paragraf-2-ledd-2">Forsikringsvilkårene og annen nødvendig informasjon om forsikringsforholdet må foreligge på norsk. Forsikringsgivere skal motta og besvare henvendelser fra arbeidstakere om erstatning etter loven, på norsk. Arbeidstakeren kan kreve at erstatning etter loven utbetales i norsk valuta.</article><article class="legalP" id="kapittel-2-paragraf-2-ledd-3">Yrkesskadeforsikringen skal i forholdet mellom forsikringsgiveren og forsikringstakeren anses som en ansvarsforsikring, selv om forsikringstakeren selv ikke er ansvarlig for de skader som dekkes av loven.</article><article class="legalP" id="kapittel-2-paragraf-2-ledd-4">Forsikringsgivere som tilbyr forsikring etter loven, må være tilsluttet en forening av slike forsikringsgivere (Yrkesskadeforsikringsforeningen). Foreningen skal ha vedtekter som er godkjent av Kongen.</article><article class="changesToParent">Endret ved lov <a href="lov/1994-06-24-40">24 juni 1994 nr. 40</a> (ikr. 1 juli 1994).</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. <a href="avtale/avt-1992-05-02-1-v9">EØS-avtalen vedlegg IX</a> nr. 7a (direktiv <a href="eu/31992l0049">92/49</a> art. 55).</article></footer></article><article class="legalArticle" data-lovdata-URL="NL/lov/1989-06-16-65/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Direkte krav mot forsikringsgiveren, hvilken forsikringsgiver som svarer.</span></h3><article class="legalP" id="kapittel-2-paragraf-3-ledd-1">Yrkesskadeforsikringen gjelder direkte til fordel for skadelidte.</article><article class="legalP" id="kapittel-2-paragraf-3-ledd-2">Forsikringsgiveren til den arbeidsgiver som skadelidte har når skaden eller sykdommen blir konstatert, er ansvarlig for å utbetale erstatning etter loven. Dette gjelder selv om skaden må anses forårsaket mens arbeidstakeren var i tjeneste hos en annen arbeidsgiver. En skade anses konstatert på det første tidspunkt da skadelidte enten<ol class="defaultList" type="a"><li data-name="a." value="1"><article class="listArticle" id="kapittel-2-paragraf-3-ledd-2-punkt-1"><article class="legalP" id="kapittel-2-paragraf-3-ledd-2-punkt-1-ledd-1">døde av skaden eller sykdommen uten å ha søkt legehjelp,</article></article></li><li data-name="b." value="2"><article class="listArticle" id="kapittel-2-paragraf-3-ledd-2-punkt-2"><article class="legalP" id="kapittel-2-paragraf-3-ledd-2-punkt-2-ledd-1">første gang søkte legehjelp for skaden eller sykdommen, eller</article></article></li><li data-name="c." value="3"><article class="listArticle" id="kapittel-2-paragraf-3-ledd-2-punkt-3"><article class="legalP" id="kapittel-2-paragraf-3-ledd-2-punkt-3-ledd-1">første gang meldte krav til forsikringsgiveren på grunn av skaden eller sykdommen.</article></article></li></ol></article><article class="legalP" id="kapittel-2-paragraf-3-ledd-3">Dersom arbeidstakeren ikke lenger er i arbeid, svarer forsikringsgiveren til arbeidstakerens siste arbeidsgiver.</article></article><article class="legalArticle" data-lovdata-URL="NL/lov/1989-06-16-65/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Opphør av en forsikringsavtale.</span></h3><article class="legalP" id="kapittel-2-paragraf-4-ledd-1">Opphører en forsikringsavtale å gjelde svarer forsikringsgiveren likevel inntil ny forsikringsavtale trer i kraft. Forsikringsgiverens ansvar faller likevel bort senest fire måneder etter opphøret av avtalen.</article><article class="legalP" id="kapittel-2-paragraf-4-ledd-2">Forsikringsgiveren skal i betalingsvarsel eller oppsigelse gjøre arbeidsgiveren kjent med de følger som manglende forsikring kan ha.</article></article><article class="legalArticle" data-lovdata-URL="NL/lov/1989-06-16-65/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue" data-legalArea="06.03">§ 7</span>.<sup class="footnotereference" data-footnotereferencevalue="1" data-unique-footnote-counter="1">1</sup> <span class="legalArticleTitle">Manglende forsikring.</span></h3><article class="legalP" id="kapittel-2-paragraf-5-ledd-1">Dersom ingen forsikringsgiver er ansvarlig etter <a href="lov/1989-06-16-65/§5">§§ 5</a> eller <a href="lov/1989-06-16-65/§6">6</a>, svarer de forsikringsgivere som tilbyr yrkesskadeforsikring etter loven, i fellesskap for arbeidstakerens tap. Forsikringsgiverne er solidarisk ansvarlige. Kongen kan gi nærmere regler om fordelingen av skadesummen mellom dem.</article><article class="changesToParent">Endret ved lov <a href="lov/1994-06-24-40">24 juni 1994 nr. 40</a> (ikr. 1 juli 1994 iflg. <a href="forskrift/1994-07-01-534">res. 1 juli 1994 nr. 534</a>).</article><footer class="footnotes"><article class="footnote" data-name="1" data-unique-footnote-counter="2"><span class="footnoteLabel">1</span> Jf. <a href="avtale/avt-1992-05-02-1-v9">EØS-avtalen vedlegg IX</a> nr. 1 (direktiv <a href="eu/32009l0138">2009/138</a> art. 207).</article></footer></article><article class="legalArticle" data-lovdata-URL="NL/lov/1989-06-16-65/§8" data-name="§8" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Personlig ansvar, regress.</span></h3><article class="legalP" id="kapittel-2-paragraf-6-ledd-1">Arbeidsgiveren hefter ikke overfor arbeidstakeren for krav etter loven. Arbeidstakeren kan likevel kreve erstatning etter alminnelige erstatningsregler for skader eller sykdommer som ikke går inn under loven.</article><article class="legalP" id="kapittel-2-paragraf-6-ledd-2">Forsikringsgiveren kan kreve regress hos en arbeidsgiver som forsettlig har voldt skaden eller sykdommen. Regressadgangen omfatter også refusjon til folketrygden. Når forsikringsgiverne i fellesskap har utbetalt erstatning etter reglene i <a href="lov/1989-06-16-65/§7">§ 7</a>, kan de kreve regress hos den uforsikrede arbeidsgiveren uten hensyn til skyld.</article><article class="legalP" id="kapittel-2-paragraf-6-ledd-3">Kan arbeidstakeren etter alminnelige erstatningsregler kreve at en tredjeperson erstatter tap som omfattes av loven, inntrer forsikringsgiveren i arbeidstakerens rett overfor denne tredjepersonen.</article><article class="changesToParent">Endret ved lov <a href="lov/1990-12-21-80">21 des 1990 nr. 80</a>.</article></article><article class="legalArticle" data-lovdata-URL="NL/lov/1989-06-16-65/§9" data-name="§9" id="kapittel-2-paragraf-7"><h3 class="legalArticleHeader"><span class="legalArticleValue" data-legalArea="11.04">§ 9</span>. <span class="legalArticleTitle">Registreringsplikt, innsynsrett.</span></h3><article class="legalP" id="kapittel-2-paragraf-7-ledd-1">Forsikringsgiverne skal registrere krav som følge av yrkesskade og yrkessykdom. Offentlige myndigheter, arbeidstaker- og arbeidsgiverorganisasjoner kan kreve innsyn i registeret for bruk i skadeforebyggende arbeid. Kongen kan gi nærmere regler om registreringen, herunder om at opplysninger av personlig karakter ikke skal registreres, og om taushetsplikt overfor andre enn dem som etter annet punktum har innsynsrett.</article></article></section><section class="section" data-name="kap3" id="kapittel-3" data-lovdata-URL="NL/lov/1989-06-16-65/KAPITTEL_3"><h2>Kapittel 3. Skader som skal dekkes av yrkesskadeforsikringen, erstatningens størrelse m.m.</h2><article class="legalArticle" data-lovdata-URL="NL/lov/1989-06-16-65/§10" data-name="§10" id="kapittel-3-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Dekningsområdet.</span></h3><article class="legalP" id="kapittel-3-paragraf-1-ledd-1">Yrkesskadeforsikringen skal, med de unntak som følger av <a href="lov/1989-06-16-65/§11">§ 11</a>, dekke skader og sykdommer som arbeidstakere påføres i arbeid på arbeidsstedet i arbeidstiden.</article></article><article class="legalArticle" data-lovdata-URL="NL/lov/1989-06-16-65/§11" data-name="§11" id="kapittel-3-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Skader og sykdommer som skal dekkes av forsikringen.</span></h3><article class="legalP" id="kapittel-3-paragraf-2-ledd-1">Yrkesskadeforsikringen skal dekke<ol class="defaultList" type="a"><li data-name="a." value="1"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">skade og sykdom forårsaket av arbeidsulykke (yrkesskade),</article></article></li><li data-name="b." value="2"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">Skade og sykdom som i medhold av <a href="lov/1997-02-28-19/§13-4">folketrygdloven § 13-4</a> er likestilt med yrkesskade.</article></article></li><li data-name="c." value="3"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">annen skade og sykdom, dersom denne skyldes påvirkning fra skadelige stoffer eller arbeidsprosesser.</article></article></li></ol></article><article class="legalP" id="kapittel-3-paragraf-2-ledd-2">Skade og sykdom som nevnt i første ledd bokstav b skal anses forårsaket i arbeid på arbeidsstedet i arbeidstiden, hvis ikke forsikringsgiveren kan bevise at dette åpenbart ikke er tilfellet.</article><article class="legalP" id="kapittel-3-paragraf-2-ledd-3">Ved vurderingen av om en skade eller sykdom gir rett til dekning, skal det ses bort fra arbeidstakerens særlige mottakelighet for skaden eller sykdommen, hvis ikke den særlige mottakeligheten må anses som den helt overveiende årsak.</article><article class="changesToParent">Endret ved lov <a href="lov/1997-02-28-19">28 feb 1997 nr. 19</a> (ikr. 1 mai 1997).</article></article><article class="legalArticle" data-lovdata-URL="NL/lov/1989-06-16-65/§12" data-name="§12" id="kapittel-3-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Tap som omfattes.</span></h3><article class="legalP" id="kapittel-3-paragraf-3-ledd-1">Yrkesskadeforsikringen skal dekke lidt tap, tap i framtidig erverv og utgifter som skaden antas å påføre skadelidte i framtiden. Hvis skadelidte har fått varig og betydelig skade av medisinsk art, skal det gis særskilt ménerstatning. Loven gjelder ikke oppreisning for skade av ikke-økonomisk art etter <a href="lov/1969-06-13-26/§3-5">skadeserstatningsloven av 13. juni 1969 nr. 26 § 3-5</a>.</article><article class="legalP" id="kapittel-3-paragraf-3-ledd-2">Yrkesskadeforsikringen skal ved dødsfall gi erstatning til dem som arbeidstakeren helt eller delvis forsørget. <a href="lov/1969-06-13-26/§3-4">Skadeserstatningsloven av 13. juni 1969 nr. 26 § 3-4</a> første ledd annet punktum gjelder tilsvarende.</article></article><article class="legalArticle" data-lovdata-URL="NL/lov/1989-06-16-65/§13" data-name="§13" id="kapittel-3-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Erstatningsutmåling.</span></h3><article class="legalP" id="kapittel-3-paragraf-4-ledd-1"><a href="lov/1969-06-13-26/kap3">Skadeserstatningsloven av 13. juni 1969 nr. 26 kap. 3</a> gjelder så langt ikke annet er bestemt i eller i medhold av denne lov.</article><article class="legalP" id="kapittel-3-paragraf-4-ledd-2">Kongen kan gi regler om utmålingen av erstatning etter loven.</article></article><article class="legalArticle" data-lovdata-URL="NL/lov/1989-06-16-65/§14" data-name="§14" id="kapittel-3-paragraf-5"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Medvirkning.</span></h3><article class="legalP" id="kapittel-3-paragraf-5-ledd-1">Erstatningen kan settes ned eller falle bort dersom arbeidstakeren forsettlig eller grovt uaktsomt har medvirket til skaden. Dette skal likevel ikke innskrenke etterlattes rett til erstatning. <a href="lov/1969-06-13-26/§5-1">Skadeserstatningsloven § 5-1</a> gjelder tilsvarende så langt den passer.</article></article><article class="legalArticle" data-lovdata-URL="NL/lov/1989-06-16-65/§15" data-name="§15" id="kapittel-3-paragraf-6"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Foreldelse.</span></h3><article class="legalP" id="kapittel-3-paragraf-6-ledd-1">Arbeidstakerens krav mot forsikringsgiveren etter loven foreldes etter tre år. Fristen begynner å løpe ved utløpet av det kalenderår da arbeidstakeren fikk eller burde skaffet seg nødvendig kunnskap om det forhold som begrunner kravet.</article><article class="legalP" id="kapittel-3-paragraf-6-ledd-2">Foreldelsesfristene i forsikringsavtaleloven og <a href="lov/1979-05-18-18/§9">foreldelsesloven av 18. mai 1979 nr. 18 § 9</a> gjelder ikke. For øvrig gjelder reglene i foreldelsesloven så langt de passer.</article><article class="legalP" id="kapittel-3-paragraf-6-ledd-3">Krav som er meldt til selskapet før foreldelsesfristen er utløpt, foreldes tidligst seks måneder etter at arbeidstakeren har fått særskilt skriftlig melding om at foreldelse vil bli påberopt. <a href="lov/1989-06-16-69">Lov 16. juni 1989 nr. 69</a> om forsikringsavtaler <a href="lov/1989-06-16-69/§20-3">§ 20-3</a> gjelder tilsvarende. Meldingen må angi hvordan foreldelse avbrytes. Foreldelsesfristen forlenges ikke etter bestemmelsen her dersom det er gått mer enn 10 år fra kravet ble meldt til selskapet.</article><article class="changesToParent">Endret ved lover <a href="lov/1998-06-26-46">26 juni 1998 nr. 46</a> (ikr. 1 okt 1998 iflg. <a href="forskrift/1998-06-26-600">res. 26 juni 1998 nr. 600</a>), <a href="lov/2001-12-21-117">21 des 2001 nr. 117</a> (ikr. 1 jan 2002 iflg. <a href="forskrift/2001-12-21-1475">res. 21 des 2001 nr. 1475</a>).</article></article></section><section class="section" data-name="kap4" id="kapittel-4" data-lovdata-URL="NL/lov/1989-06-16-65/KAPITTEL_4"><h2>Kapittel 4. Ufravikelighet, saksbehandling, forholdet til andre lover, straff.</h2><article class="legalArticle" data-lovdata-URL="NL/lov/1989-06-16-65/§16" data-name="§16" id="kapittel-4-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Ufravikelighet.</span></h3><article class="legalP" id="kapittel-4-paragraf-1-ledd-1">Avtaler som begrenser arbeidstakeres rettigheter etter loven er ugyldige.</article></article><article class="legalArticle" data-lovdata-URL="NL/lov/1989-06-16-65/§17" data-name="§17" id="kapittel-4-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Fullmakt til å gi saksbehandlingsregler.</span></h3><article class="legalP" id="kapittel-4-paragraf-2-ledd-1">Kongen kan gi regler om behandling og avgjørelse av tvister mellom forsikringsgiveren, forsikringstakeren og/eller skadelidte, herunder om opprettelse av en yrkesskadenemnd og om frist for søksmål om nemndas avgjørelse.</article></article><article class="legalArticle" data-lovdata-URL="NL/lov/1989-06-16-65/§18" data-name="§18" id="kapittel-4-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Forholdet til andre lover.</span></h3><article class="legalP" id="kapittel-4-paragraf-3-ledd-1">Forsikringsavtaleloven gjelder for yrkesskadeforsikringen dersom ikke annet er bestemt i eller i medhold av loven her eller går fram av sammenhengen.</article></article><article class="legalArticle" data-lovdata-URL="NL/lov/1989-06-16-65/§19" data-name="§19" id="kapittel-4-paragraf-4"><h3 class="legalArticleHeader"><span class="legalArticleValue" data-legalArea="31.16">§ 19</span>. <span class="legalArticleTitle">Straff.</span></h3><article class="legalP" id="kapittel-4-paragraf-4-ledd-1">Ved forsettlig eller uaktsom overtredelse av <a href="lov/1989-06-16-65/§3">§ 3</a> straffes arbeidsgiveren eller den som i arbeidsgiverens sted leder virksomheten, med bøter eller fengsel inntil 3 måneder.</article><article class="changesToParent">Endret ved lov <a href="lov/1991-07-20-66">20 juli 1991 nr. 66</a>.</article></article></section><section class="section" data-name="kap5" id="kapittel-5" data-lovdata-URL="NL/lov/1989-06-16-65/KAPITTEL_5"><h2>Kapittel 5. Ikrafttredelse og overgangsregler.</h2><article class="legalArticle" data-lovdata-URL="NL/lov/1989-06-16-65/§20" data-name="§20" id="kapittel-5-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse.</span></h3><article class="legalP" id="kapittel-5-paragraf-1-ledd-1">Loven trer ikraft fra den tid Kongen bestemmer.<sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="3"><span class="footnoteLabel">1</span> Fra 1 jan 1990 iflg. <a href="forskrift/1989-10-13-1040">res. 13 okt 1989 nr. 1040</a>.</article></footer></article><article class="legalArticle" data-lovdata-URL="NL/lov/1989-06-16-65/§21" data-name="§21" id="kapittel-5-paragraf-2"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Overgangsregler.</span></h3><article class="legalP" id="kapittel-5-paragraf-2-ledd-1">Loven gjelder ikke for skader eller sykdommer som er konstatert før lovens ikrafttredelse.</article></article></section></main></body></html>