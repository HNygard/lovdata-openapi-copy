<!DOCTYPE html><html lang="no"><head><title>Lov om røystingsrådgjevarar</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2021-06-18-136</dd><dt class="dokid">DokumentID</dt><dd class="dokid">NL/lov/2021-06-18-136</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="dateInForce">I kraft fra</dt><dd class="dateInForce">2021-07-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-04-01</dd><dt class="lastChangedBy">Sist endret ved</dt><dd class="lastChangedBy"><a href="lov/2024-06-21-41">lov/2024-06-21-41</a> fra 2025-04-01</dd><dt class="legalArea">Rettsområde</dt><dd class="legalArea"><ul><li><a href="legal-areas/03" title="Bank, finans og regnskapsrett">Bank, finans og regnskapsrett</a> &gt; <a href="legal-areas/03.03" title="Børs- og verdipapir">Børs- og verdipapir</a></li> <li><a href="legal-areas/06" title="EU/EØS-rett">EU/EØS-rett</a> &gt; <a href="legal-areas/06.03" title="Finansielle tjenester">Finansielle tjenester</a></li></ul></dd><dt class="dateOfPublication">Kunngjort</dt><dd class="dateOfPublication">2021-06-18 12:50</dd><dt class="lastupdated">Rettet</dt><dd class="lastupdated">2022-03-10 (tegnsetting i lister tilpasset universell utforming)</dd><dt class="eeaReferences">EØS-henvisning</dt><dd class="eeaReferences"><a href="avtale/avt-1992-05-02-1-v22">EØS-avtalen vedlegg XXII</a> <br />nr. 10g (direktiv <a href="eu/32017l0828">(EU) 2017/828</a>).</dd><dt class="titleShort">Korttittel</dt><dd class="titleShort">Lov om røystingsrådgjevarar</dd><dt class="title">Tittel</dt><dd class="title">Lov om røystingsrådgjevarar</dd><dt class="miscInformation">Annet om dokumentet</dt><dd class="miscInformation"><a href="forarbeid/prop-207-l-202021">Prop.207 L (2020–2021)</a>, <a href="forarbeid/inns-661-l-202021">Innst.661 L (2020–2021)</a>, <a href="forarbeid/lovvedtak-196-202021">Lovvedtak 196 (2020–2021)</a>. Stortingets første og andre gongs behandling hv. 11. og 14. juni 2021. Fremja av Nærings- og fiskeridepartementet.</dd><dt class="refid">RefID</dt><dd class="refid">lov/2021-06-18-136</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om røystingsrådgjevarar</a><ul class="tocSubUl"><li><a href="#paragraf-1">§ 1. Sakleg verkeområde</a></li><li><a href="#paragraf-2">§ 2. Stadleg verkeområde</a></li><li><a href="#paragraf-3">§ 3. Åtferdsnorm for verksemda</a></li><li><a href="#paragraf-4">§ 4. Særlege opplysningar</a></li><li><a href="#paragraf-5">§ 5. Plikt til å opplyse om interessekonfliktar</a></li><li><a href="#paragraf-6">§ 6. Tilsyn, registreringsplikt og opplysningsplikt</a></li><li><a href="#paragraf-7">§ 7. Pålegg og lovbrotsgebyr</a></li><li><a href="#paragraf-8">§ 8. Ikraftsetjing</a></li></ul></li></ul></dd></dl></header><main class="documentBody" data-lovdata-URL="NL/lov/2021-06-18-136" id="dokument"><h1>Lov om røystingsrådgjevarar</h1><article class="legalArticle" data-lovdata-URL="NL/lov/2021-06-18-136/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Sakleg verkeområde</span></h2><article class="numberedLegalP" data-numerator="1" id="paragraf-1-nummer-1">(1) Lova gjeld for røystingsrådgjevarar. Røystingsrådgjevar tyder i lova her ein juridisk person som på profesjonelt og kommersielt grunnlag analyserer opplysningar frå selskap og annan relevant informasjon om selskap med sikte på å gje aksjeeigarar informasjonsgrunnlag for røysting på generalforsamlinga, gjennom undersøkingar, råd eller røystingstilrådingar knytte til utøving av røysterett.</article><article class="numberedLegalP" data-numerator="2" id="paragraf-1-nummer-2">(2) Lova gjeld berre for tenester etter første leddet som gjeld aksjar i selskap som har forretningskontoret sitt i ein EØS-stat, og som har aksjar tekne opp til handel på ein regulert marknad i EØS.</article><article class="numberedLegalP" data-numerator="3" id="paragraf-1-nummer-3">(3) Departementet kan gje forskrift med nærare føresegner om røystingsrådgjevarar.</article></article><article class="legalArticle" data-lovdata-URL="NL/lov/2021-06-18-136/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Stadleg verkeområde</span></h2><article class="numberedLegalP" data-numerator="1" id="paragraf-2-nummer-1">(1) Lova gjeld verksemd som er driven av røystingsrådgjevarar med forretningskontor i Noreg.</article><article class="numberedLegalP" data-numerator="2" id="paragraf-2-nummer-2">(2) Lova gjeld òg verksemd som er driven av røystingsrådgjevarar frå andre land om:<ol class="defaultList" type="a"><li data-name="a." value="1"><article class="listArticle" id="paragraf-2-nummer-2-punkt-1"><article class="legalP" id="paragraf-2-nummer-2-punkt-1-ledd-1">røystingsrådgjevaren har hovudkontor i Noreg, men ikkje forretningskontor innanfor EØS, eller</article></article></li><li data-name="b." value="2"><article class="listArticle" id="paragraf-2-nummer-2-punkt-2"><article class="legalP" id="paragraf-2-nummer-2-punkt-2-ledd-1">røystingsrådgjevaren driv verksemd i Noreg utan at røystingsrådgjevaren har forretningskontor eller hovudkontor innanfor EØS.</article></article></li></ol></article><article class="numberedLegalP" data-numerator="3" id="paragraf-2-nummer-3">(3) Kongen kan gje forskrift om bruken av lova på Svalbard og fastsetje særlege reglar ut frå tilhøva på staden.</article></article><article class="legalArticle" data-lovdata-URL="NL/lov/2021-06-18-136/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Åtferdsnorm for verksemda</span></h2><article class="numberedLegalP" data-numerator="1" id="paragraf-3-nummer-1">(1) Ein røystingsrådgjevar skal offentleggjere ei tilvising til ei åtferdsnorm som rådgjevaren nyttar, og rapportere om korleis norma er følgd.</article><article class="numberedLegalP" data-numerator="2" id="paragraf-3-nummer-2">(2) Om røystingsrådgjevaren ikkje nytta nokon åtferdsnorm, skal røystingsrådgjevaren gje ei tydeleg og grunngjeven forklaring for dette. Om røystingsrådgjevaren nyttar ei åtferdsnorm, men fråvik nokon av tilrådingane i åtferdsnorma, skal røystingsrådgjevaren angje kva tilrådingar som er fråvikne, grunngje fråvika og opplyse om eventuelle alternative tiltak som er gjorde.</article><article class="numberedLegalP" data-numerator="3" id="paragraf-3-nummer-3">(3) Opplysningar som nemnde i første og andre ledd skal vere offentleg og kostnadsfritt tilgjengelege på nettstaden til røystingsrådgjevaren. Opplysningane skal oppdaterast kvart år.</article><article class="numberedLegalP" data-numerator="4" id="paragraf-3-nummer-4">(4) Opplysningane skal offentleggjerast på norsk eller eit anna språk som er ålment godkjent i finansmarknaden.</article></article><article class="legalArticle" data-lovdata-URL="NL/lov/2021-06-18-136/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Særlege opplysningar</span></h2><article class="numberedLegalP" data-numerator="1" id="paragraf-4-nummer-1">(1) Ein røystingsrådgjevar skal kvart år offentleggjere følgjande opplysningar om korleis rådgjevaren førebur undersøkingar, råd og røystingstilrådingar:<ol class="defaultList" type="a"><li data-name="a." value="1"><article class="listArticle" id="paragraf-4-nummer-1-punkt-1"><article class="legalP" id="paragraf-4-nummer-1-punkt-1-ledd-1">hovuddraga i dei metodane og modellane som er nytta</article></article></li><li data-name="b." value="2"><article class="listArticle" id="paragraf-4-nummer-1-punkt-2"><article class="legalP" id="paragraf-4-nummer-1-punkt-2-ledd-1">dei viktigaste informasjonskjeldene som er nytta</article></article></li><li data-name="c." value="3"><article class="listArticle" id="paragraf-4-nummer-1-punkt-3"><article class="legalP" id="paragraf-4-nummer-1-punkt-3-ledd-1">framgangsmåtane som er innførte for å sikre kvaliteten på undersøkingane, rådgjevinga og røystingstilrådingane og kvalifikasjonane til dei tilsette som deltek</article></article></li><li data-name="d." value="4"><article class="listArticle" id="paragraf-4-nummer-1-punkt-4"><article class="legalP" id="paragraf-4-nummer-1-punkt-4-ledd-1">om og eventuelt korleis dei tek omsyn til tilhøve i dei nasjonale marknadene og til juridiske, regulatoriske og selskapsspesifikke tilhøve</article></article></li><li data-name="e." value="5"><article class="listArticle" id="paragraf-4-nummer-1-punkt-5"><article class="legalP" id="paragraf-4-nummer-1-punkt-5-ledd-1">hovuddraga i retningslinene for stemmegjeving som dei nyttar for den einskilde marknaden</article></article></li><li data-name="f." value="6"><article class="listArticle" id="paragraf-4-nummer-1-punkt-6"><article class="legalP" id="paragraf-4-nummer-1-punkt-6-ledd-1">om dei har dialog med selskapa som undersøkingane, rådgjevinga eller røystingstilrådingane gjeld, og med interessentar i desse selskapa, og i så fall omfanget og karakteren til dialogen</article></article></li><li data-name="g." value="7"><article class="listArticle" id="paragraf-4-nummer-1-punkt-7"><article class="legalP" id="paragraf-4-nummer-1-punkt-7-ledd-1">retningslinene for førebygging og handtering av potensielle interessekonfliktar.</article></article></li></ol></article><article class="numberedLegalP" data-numerator="2" id="paragraf-4-nummer-2">(2) Opplysningane som er nemnde i bokstav a til g skal vere offentleg og kostnadsfritt tilgjengelege på nettstaden til røystingsrådgjevaren i minst tre år etter datoen for offentleggjeringa. Dette gjeld ikkje opplysningar som allereie er offentleggjorde etter § 3. § 3 fjerde leddet gjeld på tilsvarande måte.</article></article><article class="legalArticle" data-lovdata-URL="NL/lov/2021-06-18-136/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Plikt til å opplyse om interessekonfliktar</span></h2><article class="legalP" id="paragraf-5-ledd-1">Ein røystingsrådgjevar skal utan opphald identifisere og opplyse kundane sine om faktiske eller potensielle interessekonfliktar, inkludert forretningssamband, som kan påverke førebuinga av undersøkingar, råd eller røystingstilrådingar. Røystingsrådgjevaren skal samstundes opplyse om kva for tiltak som er gjorde for å fjerne, avgrense eller handtere desse interessekonfliktane.</article></article><article class="legalArticle" data-lovdata-URL="NL/lov/2021-06-18-136/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilsyn, registreringsplikt og opplysningsplikt</span></h2><article class="numberedLegalP" data-numerator="1" id="paragraf-6-nummer-1">(1) Finanstilsynet fører tilsyn etter <a href="lov/2024-06-21-41">finanstilsynsloven</a> med verksemd som røystingsrådgjevarar driv etter lova her.</article><article class="numberedLegalP" data-numerator="2" id="paragraf-6-nummer-2">(2) Departementet kan gje forskrift med utfyllande føresegner om plikt til å registrere seg for å drive verksemd som røystingsrådgjevar og opplysningsplikta røystingsrådgjevarar har overfor Finanstilsynet.</article><article class="changesToParent">Endra ved lov <a href="lov/2024-06-21-41">21 juni 2024 nr. 41</a> (i kraft 1 april 2025 iflg. <a href="forskrift/2025-03-21-479">res. 21 mars 2025 nr. 479</a>).</article></article><article class="legalArticle" data-lovdata-URL="NL/lov/2021-06-18-136/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Pålegg og lovbrotsgebyr</span></h2><article class="numberedLegalP" data-numerator="1" id="paragraf-7-nummer-1">(1) Dersom ein røystingsrådgjevar bryt pliktene sine etter lova her eller forskrift gjeven i medhald av lova her, kan Finanstilsynet påleggje rådgjevaren å rette brota innan ei viss tid.</article><article class="numberedLegalP" data-numerator="2" id="paragraf-7-nummer-2">(2) Finanstilsynet kan gje lovbrotsgebyr ved brot på føresegnene i lova her eller føresegner gjevne i medhald av lova her. Lovbrotsgebyret skal ikkje vere høgare enn 10 millionar kroner.</article><article class="numberedLegalP" data-numerator="3" id="paragraf-7-nummer-3">(3) Høvet for Finanstilsynet til å gje lovbrotsgebyr vert forelda fem år etter at brota på føresegnene vart stansa. Fristen vert avbroten når Finanstilsynet gjev førehandsvarsel eller tek avgjerd om lovbrotsgebyr.</article><article class="numberedLegalP" data-numerator="4" id="paragraf-7-nummer-4">(4) Departementet kan gje forskrift med nærare føresegner om pålegg og lovbrotsgebyr.</article></article><article class="legalArticle" data-lovdata-URL="NL/lov/2021-06-18-136/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikraftsetjing</span></h2><article class="legalP" id="paragraf-8-ledd-1">Lova gjeld frå den tida<sup class="footnotereference" data-footnotereferencevalue="1" data-unique-footnote-counter="1">1</sup> Kongen fastset.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Frå 1 juli 2021 iflg. <a href="forskrift/2021-06-18-1984">res. 18 juni 2021 nr. 1984</a>.</article></footer></article></main></body></html>