<!DOCTYPE html><html lang="no"><head><title>Lov om næringsberedskap (næringsberedskapsloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2011-12-16-65</dd><dt class="dokid">DokumentID</dt><dd class="dokid">NL/lov/2011-12-16-65</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="dateInForce">I kraft fra</dt><dd class="dateInForce">2012-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2021-06-01</dd><dt class="lastChangedBy">Sist endret ved</dt><dd class="lastChangedBy"><a href="lov/2021-05-07-34">lov/2021-05-07-34</a> fra 2021-06-01</dd><dt class="changesToDocuments">Endrer</dt><dd class="changesToDocuments"><ul><li><a href="lov/1956-12-14-7">lov/1956-12-14-7</a></li></ul></dd><dt class="legalArea">Rettsområde</dt><dd class="legalArea"><ul><li><a href="legal-areas/13" title="HMS og beredskaps- og sikkerhetsrett">HMS og beredskaps- og sikkerhetsrett</a> &gt; <a href="legal-areas/13.01" title="Beredskap">Beredskap</a></li> <li><a href="legal-areas/13" title="HMS og beredskaps- og sikkerhetsrett">HMS og beredskaps- og sikkerhetsrett</a> &gt; <a href="legal-areas/13.04" title="Samfunnssikkerhet">Samfunnssikkerhet</a></li> <li><a href="legal-areas/23" title="Næringsrett">Næringsrett</a> &gt; <a href="legal-areas/23.02" title="Handel og tjenester">Handel og tjenester</a></li></ul></dd><dt class="dateOfPublication">Kunngjort</dt><dd class="dateOfPublication">2011-12-16 15:40</dd><dt class="lastupdated">Rettet</dt><dd class="lastupdated">2022-03-25 (tegnsetting i lister tilpasset universell utforming)</dd><dt class="titleShort">Korttittel</dt><dd class="titleShort">Næringsberedskapsloven</dd><dt class="title">Tittel</dt><dd class="title">Lov om næringsberedskap (næringsberedskapsloven)</dd><dt class="miscInformation">Annet om dokumentet</dt><dd class="miscInformation">Jf. <i>tidligere</i> <a href="lov/1956-12-14-7">lov 14 des 1956 nr. 7</a>.</dd><dt class="refid">RefID</dt><dd class="refid">lov/2011-12-16-65</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om næringsberedskap (næringsberedskapsloven)</a><ul class="tocSubUl"><li><a href="#kapittel-1" data-child-interval="§§ 1 – 5">Kapittel 1. Innledende bestemmelser</a><ul class="tocSubUl"><li><a href="#kapittel-1-paragraf-1">§ 1. Lovens formål</a></li><li><a href="#kapittel-1-paragraf-2">§ 2. Lovens saklige virkeområde</a></li><li><a href="#kapittel-1-paragraf-3">§ 3. Lovens stedlige virkeområde</a></li><li><a href="#kapittel-1-paragraf-4">§ 4. Lovens begreper</a></li><li><a href="#kapittel-1-paragraf-5">§ 5. Offentlige myndigheters ansvar ved krisehåndtering (ansvarsprinsippet)</a></li></ul></li><li><a href="#kapittel-2" data-child-interval="§§ 6 – 7">Kapittel 2. Forskriftsbestemmelser</a><ul class="tocSubUl"><li><a href="#kapittel-2-paragraf-1">§ 6. Forskrifter</a></li><li><a href="#kapittel-2-paragraf-2">§ 7. Tidsbegrensede forskrifter</a></li></ul></li><li><a href="#kapittel-3" data-child-interval="§§ 8 – 10">Kapittel 3. Vedtak om særskilte tiltak</a><ul class="tocSubUl"><li><a href="#kapittel-3-paragraf-1">§ 8. Vedtak om særskilte tiltak</a></li><li><a href="#kapittel-3-paragraf-2">§ 9. Begrensninger i adgangen til å fatte vedtak</a></li><li><a href="#kapittel-3-paragraf-3">§ 10. Umiddelbar iverksettelse av særskilte tiltak</a></li></ul></li><li><a href="#kapittel-4" data-child-interval="§§ 11 – 12">Kapittel 4. Lokale og regionale myndigheters rolle. Statlig tilsyn</a><ul class="tocSubUl"><li><a href="#kapittel-4-paragraf-1">§ 11. Lokale og regionale myndigheters oppgaver</a></li><li><a href="#kapittel-4-paragraf-2">§ 12. Statlig tilsyn med kommunen og fylkeskommunen</a></li></ul></li><li><a href="#kapittel-5" data-child-interval="§§ 13 – 18">Kapittel 5. Felles bestemmelser</a><ul class="tocSubUl"><li><a href="#kapittel-5-paragraf-1">§ 13. Forholdet til forvaltningsloven og konkurranseloven</a></li><li><a href="#kapittel-5-paragraf-2">§ 14. Delegasjon</a></li><li><a href="#kapittel-5-paragraf-3">§ 15. Opplysningsplikt</a></li><li><a href="#kapittel-5-paragraf-4">§ 16. Behandling av drifts- og forretningshemmeligheter</a></li><li><a href="#kapittel-5-paragraf-5">§ 17. Kompensasjon til næringsdrivende</a></li><li><a href="#kapittel-5-paragraf-6">§ 18. Skjønn</a></li></ul></li><li><a href="#kapittel-6" data-child-interval="§§ 19 – 22">Kapittel 6. Administrative sanksjoner og straff</a><ul class="tocSubUl"><li><a href="#kapittel-6-paragraf-1">§ 19. Tvangsmulkt</a></li><li><a href="#kapittel-6-paragraf-2">§ 20. Overtredelsesgebyr</a></li><li><a href="#kapittel-6-paragraf-3">§ 21. Straff</a></li><li><a href="#kapittel-6-paragraf-4">§ 22. Sanksjoner overfor kommuner og fylkeskommuner</a></li></ul></li><li><a href="#kapittel-7" data-child-interval="§§ 23 – 24">Kapittel 7. Ikrafttredelse og endring av andre lover</a><ul class="tocSubUl"><li><a href="#kapittel-7-paragraf-1">§ 23. Ikrafttredelse</a></li><li><a href="#kapittel-7-paragraf-2">§ 24. Endring i andre lover</a></li></ul></li></ul></li></ul></dd></dl></header><main class="documentBody" data-lovdata-URL="NL/lov/2011-12-16-65" id="dokument"><h1>Lov om næringsberedskap (næringsberedskapsloven)</h1><section class="section" data-name="kap1" id="kapittel-1" data-lovdata-URL="NL/lov/2011-12-16-65/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="NL/lov/2011-12-16-65/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Lovens formål</span></h3><article class="legalP" id="kapittel-1-paragraf-1-ledd-1">Formålet med loven er å avhjelpe forsyningsmessige konsekvenser av kriser ved å styrke tilgangen på varer og tjenester og sørge for nødvendig prioritering og omfordeling av varer og tjenester gjennom samarbeid mellom offentlige myndigheter og næringsdrivende.</article></article><article class="legalArticle" data-lovdata-URL="NL/lov/2011-12-16-65/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Lovens saklige virkeområde</span></h3><article class="legalP" id="kapittel-1-paragraf-2-ledd-1">Loven regulerer forholdet mellom offentlige myndigheter og næringsdrivende ved forberedelser til og gjennomføring av samarbeidsrutiner og særskilte tiltak for kriser med vesentlige konsekvenser for tilgangen til varer og tjenester i Norge i krig, krigsfare og krigslignende forhold og i fredstid.</article></article><article class="legalArticle" data-lovdata-URL="NL/lov/2011-12-16-65/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue" data-legalArea="32.04">§ 3</span>. <span class="legalArticleTitle">Lovens stedlige virkeområde</span></h3><article class="legalP" id="kapittel-1-paragraf-3-ledd-1">Loven gjelder norsk territorium og på kontinentalsokkelen. For Svalbard, Jan Mayen og bilandene gjelder loven i det omfang og med de stedlige tilpasninger Kongen bestemmer.</article></article><article class="legalArticle" data-lovdata-URL="NL/lov/2011-12-16-65/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Lovens begreper</span></h3><article class="legalP" id="kapittel-1-paragraf-4-ledd-1">I denne lov menes med:<ol class="defaultList" type="a"><li data-name="a." value="1"><article class="listArticle" id="kapittel-1-paragraf-4-ledd-1-punkt-1"><article class="legalP" id="kapittel-1-paragraf-4-ledd-1-punkt-1-ledd-1"><i>etterspørselssjokk:</i> etterspørselen øker så sterkt at næringslivet støter på kapasitetsbegrensninger som raskt medfører økte markedspriser og som medfører utilstrekkelig tilgang til varer og tjenester</article></article></li><li data-name="b." value="2"><article class="listArticle" id="kapittel-1-paragraf-4-ledd-1-punkt-2"><article class="legalP" id="kapittel-1-paragraf-4-ledd-1-punkt-2-ledd-1"><i>tilbudssvikt</i>: knapphet på varer og tjenester som raskt kan medføre økte markedspriser og som medfører utilstrekkelig tilgang til varer og tjenester</article></article></li><li data-name="c." value="3"><article class="listArticle" id="kapittel-1-paragraf-4-ledd-1-punkt-3"><article class="legalP" id="kapittel-1-paragraf-4-ledd-1-punkt-3-ledd-1"><i>logistikkbrist</i>: plutselig avbrudd i normal logistikk og infrastruktur som medfører utilstrekkelig tilgang til varer og tjenester</article></article></li><li data-name="d." value="4"><article class="listArticle" id="kapittel-1-paragraf-4-ledd-1-punkt-4"><article class="legalP" id="kapittel-1-paragraf-4-ledd-1-punkt-4-ledd-1"><i>særskilte tiltak:</i> enkeltvedtak ved beredskapsforberedelser og krisehåndtering</article></article></li></ol></article></article><article class="legalArticle" data-lovdata-URL="NL/lov/2011-12-16-65/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Offentlige myndigheters ansvar ved krisehåndtering (ansvarsprinsippet)</span></h3><article class="legalP" id="kapittel-1-paragraf-5-ledd-1">Ved kriser som omfattes av <a href="lov/2011-12-16-65/§6">§ 6</a>, har offentlige myndigheter i rimelig utstrekning ansvar for nødvendige beredskapsforberedelser, finansiering og krisehåndtering på sine ansvarsområder.</article></article></section><section class="section" data-name="kap2" id="kapittel-2" data-lovdata-URL="NL/lov/2011-12-16-65/KAPITTEL_2"><h2>Kapittel 2. Forskriftsbestemmelser</h2><article class="legalArticle" data-lovdata-URL="NL/lov/2011-12-16-65/§6" data-name="§6" id="kapittel-2-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Forskrifter</span></h3><article class="legalP" id="kapittel-2-paragraf-1-ledd-1">Når det på grunn av risiko for etterspørselssjokk, tilbudssvikt eller logistikkbrist er nødvendig for å sørge for at befolkningens behov, det militære forsvarets behov, allierte militære styrkers behov i Norge eller internasjonale forpliktelser knyttet til varer og tjenester dekkes, kan Kongen gi nærmere bestemmelser om<ol class="defaultList" type="a"><li data-name="a." value="1"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">prioritering, omfordeling, lagring og avståelse av varer, utførelse av tjenester, samt forberedelser og medvirkning hertil, herunder bestemmelser om innførsel, utførsel, distribusjon av varer og omsetning av varer og tjenester, herunder omsetningsregulerende tiltak</article></article></li><li data-name="b." value="2"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">plikt for næringsdrivende til å levere eller framstille varer eller yte tjenester til bestemte formål eller bestemte mottakere</article></article></li><li data-name="c." value="3"><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">plikt for næringsdrivende til å avstå løsøre og fast eiendom for midlertidig disponering</article></article></li><li data-name="d." value="4"><article class="listArticle" id="kapittel-2-paragraf-1-ledd-1-punkt-4"><article class="legalP" id="kapittel-2-paragraf-1-ledd-1-punkt-4-ledd-1">plikt for næringsdrivende til å gi, og så langt som mulig dokumentere informasjon, herunder informasjon om varebeholdninger, rullering, produksjon, omsetning, transport og lagring, logistikk, regnskap m.m.</article></article></li><li data-name="e." value="5"><article class="listArticle" id="kapittel-2-paragraf-1-ledd-1-punkt-5"><article class="legalP" id="kapittel-2-paragraf-1-ledd-1-punkt-5-ledd-1">plikt for næringsdrivende til å samarbeide med offentlige myndigheter om å finne effektive løsninger for å håndtere manglende tilgang til varer og tjenester</article></article></li><li data-name="f." value="6"><article class="listArticle" id="kapittel-2-paragraf-1-ledd-1-punkt-6"><article class="legalP" id="kapittel-2-paragraf-1-ledd-1-punkt-6-ledd-1">plikt for næringsdrivende til å gjennomføre eller bidra til gjennomføring av analysearbeid og utredninger knyttet til leveringssikkerhet</article></article></li><li data-name="g." value="7"><article class="listArticle" id="kapittel-2-paragraf-1-ledd-1-punkt-7"><article class="legalP" id="kapittel-2-paragraf-1-ledd-1-punkt-7-ledd-1">plikt for næringsdrivende, næringsorganisasjon eller -sammenslutning til å delta i særskilte organer som er opprettet eller opprettes for å bidra til å sikre tilgangen på varer og tjenester i kriser</article></article></li><li data-name="h." value="8"><article class="listArticle" id="kapittel-2-paragraf-1-ledd-1-punkt-8"><article class="legalP" id="kapittel-2-paragraf-1-ledd-1-punkt-8-ledd-1">plikt for næringsdrivende til å planlegge eller delta i planlegging og gjennomføring av øvelser og annen opplæring i krisehåndtering</article></article></li><li data-name="i." value="9"><article class="listArticle" id="kapittel-2-paragraf-1-ledd-1-punkt-9"><article class="legalP" id="kapittel-2-paragraf-1-ledd-1-punkt-9-ledd-1">plikt for næringsdrivende til å varsle om forhold som kan gi grunnlag for særskilte tiltak<sup class="footnotereference" data-footnotereferencevalue="1" data-unique-footnote-counter="1">1</sup></article></article></li><li data-name="j." value="10"><article class="listArticle" id="kapittel-2-paragraf-1-ledd-1-punkt-10"><article class="legalP" id="kapittel-2-paragraf-1-ledd-1-punkt-10-ledd-1">plikt for næringsdrivende til å planlegge, forberede og gjennomføre, eller bidra til planlegging, forberedelse og gjennomføring av særskilte tiltak</article></article></li></ol></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Helse- og omsorgsdepartementet, Justisdepartementet, Landbruks- og matdepartementet og Nærings- og fiskeridepartementet iflg. <a href="forskrift/2017-06-16-820">res. 16 juni 2017 nr. 820</a>.</article></footer></article><article class="legalArticle" data-lovdata-URL="NL/lov/2011-12-16-65/§7" data-name="§7" id="kapittel-2-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Tidsbegrensede forskrifter</span></h3><article class="legalP" id="kapittel-2-paragraf-2-ledd-1">Når særlige grunner foreligger, kan departementet gi en tidsbegrenset forskrift, jf. <a href="lov/2011-12-16-65/§6">§ 6</a>, som gjelder for inntil en måned av gangen, maksimalt 3 måneder.</article></article></section><section class="section" data-name="kap3" id="kapittel-3" data-lovdata-URL="NL/lov/2011-12-16-65/KAPITTEL_3"><h2>Kapittel 3. Vedtak om særskilte tiltak</h2><article class="legalArticle" data-lovdata-URL="NL/lov/2011-12-16-65/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Vedtak om særskilte tiltak</span></h3><article class="legalP" id="kapittel-3-paragraf-1-ledd-1">Når det på grunn av risiko for tilbudssvikt, etterspørselssjokk eller logistikkbrist er nødvendig for å sørge for at befolkningens behov, det militære forsvarets behov, allierte militære styrkers behov i Norge eller internasjonale forpliktelser knyttet til varer og tjenester, dekkes, kan Kongen<sup class="footnotereference" data-footnotereferencevalue="1" data-unique-footnote-counter="1">1</sup> fatte vedtak om særskilte tiltak eller vedtak om forberedelser til særskilte tiltak.</article><article class="legalP" id="kapittel-3-paragraf-1-ledd-2">Kongen<sup class="footnotereference" data-footnotereferencevalue="1" data-unique-footnote-counter="1">1</sup> kan i forskrift gi nærmere bestemmelser om myndighet til og vilkår for å fatte vedtak om særskilte tiltak.<sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="2"><span class="footnoteLabel">1</span> Helse- og omsorgsdepartementet, Justisdepartementet, Landbruks- og matdepartementet og Nærings- og fiskeridepartementet iflg. <a href="forskrift/2017-06-16-820">res. 16 juni 2017 nr. 820</a>.</article></footer></article><article class="legalArticle" data-lovdata-URL="NL/lov/2011-12-16-65/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Begrensninger i adgangen til å fatte vedtak</span></h3><article class="legalP" id="kapittel-3-paragraf-2-ledd-1">Det kan ikke fattes vedtak om særskilte tiltak dersom formålet kan oppnås i tide på annen måte. Begrensningen gjelder ikke dersom dette åpenbart medfører uforholdsmessige kostnader.</article></article><article class="legalArticle" data-lovdata-URL="NL/lov/2011-12-16-65/§10" data-name="§10" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Umiddelbar iverksettelse av særskilte tiltak</span></h3><article class="legalP" id="kapittel-3-paragraf-3-ledd-1">Når det er nødvendig for krisehåndtering kan pålegg om særskilte tiltak kreves gjennomført straks. Dersom kompensasjon etter <a href="lov/2011-12-16-65/§17">§ 17</a> ikke er fastsatt, skal ansvarlig myndighet innhente de opplysninger som er nødvendige for fastsetting av kompensasjonen.</article></article></section><section class="section" data-name="kap4" id="kapittel-4" data-lovdata-URL="NL/lov/2011-12-16-65/KAPITTEL_4"><h2>Kapittel 4. Lokale og regionale myndigheters rolle. Statlig tilsyn</h2><article class="legalArticle" data-lovdata-URL="NL/lov/2011-12-16-65/§11" data-name="§11" id="kapittel-4-paragraf-1"><h3 class="legalArticleHeader"><span class="legalArticleValue" data-legalArea="11.01">§ 11</span>. <span class="legalArticleTitle">Lokale og regionale myndigheters oppgaver</span></h3><article class="legalP" id="kapittel-4-paragraf-1-ledd-1">For at næringsdrivende skal kunne gjennomføre beredskapsoppgaver, skal kommuner og fylkeskommuner bistå med planlegging, forberedelse og gjennomføring av beredskapsoppgavene. Kongen kan gi forskrift om plikt for kommuner til i rimelig utstrekning og uten kompensasjon å forberede eller gjennomføre særskilte tiltak ved behov for varer og tjenester, når disse fremgår av kommunens beredskapsplaner, jf. <a href="lov/2010-06-25-45/§15">sivilbeskyttelsesloven § 15</a>.</article></article><article class="legalArticle" data-lovdata-URL="NL/lov/2011-12-16-65/§12" data-name="§12" id="kapittel-4-paragraf-2"><h3 class="legalArticleHeader"><span class="legalArticleValue" data-legalArea="11.01">§ 12</span>. <span class="legalArticleTitle">Statlig tilsyn med kommunen og fylkeskommunen</span></h3><article class="legalP" id="kapittel-4-paragraf-2-ledd-1">Statsforvalteren fører tilsyn med kommunens og fylkeskommunens oppfyllelse av plikter gitt etter § 11 første ledd og i forskrifter med hjemmel i <a href="lov/2011-12-16-65/§11">§ 11</a> andre ledd. Reglene i <a href="lov/2018-06-22-83/kap30">kommuneloven kapittel 30</a> gjelder for slikt tilsyn.</article><article class="changesToParent">Endret ved lover <a href="lov/2018-06-22-83">22 juni 2018 nr. 83</a> (ikr. 1 nov 2019 iflg. <a href="forskrift/2019-06-25-879">res. 25 juni 2019 nr. 879</a>), <a href="lov/2021-05-07-34">7 mai 2021 nr. 34</a> (ikr. 1 juni 2021 iflg. <a href="forskrift/2021-05-07-1416">res. 7 mai 2021 nr. 1416</a>).</article></article></section><section class="section" data-name="kap5" id="kapittel-5" data-lovdata-URL="NL/lov/2011-12-16-65/KAPITTEL_5"><h2>Kapittel 5. Felles bestemmelser</h2><article class="legalArticle" data-lovdata-URL="NL/lov/2011-12-16-65/§13" data-name="§13" id="kapittel-5-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Forholdet til forvaltningsloven og konkurranseloven</span></h3><article class="legalP" id="kapittel-5-paragraf-1-ledd-1">Kongen kan gjøre unntak fra forvaltningslovens bestemmelser når det er nødvendig av hensyn til gjennomføringen av særskilte tiltak. Kongen kan gjøre unntak fra konkurranselovens bestemmelser når det er nødvendig av hensyn til gjennomføringen av særskilte tiltak.</article></article><article class="legalArticle" data-lovdata-URL="NL/lov/2011-12-16-65/§14" data-name="§14" id="kapittel-5-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Delegasjon</span></h3><article class="legalP" id="kapittel-5-paragraf-2-ledd-1">Kongen kan gi kommuner og fylkeskommuner myndighet til å gi forskriftsbestemmelser og myndighet til å fatte vedtak om særskilte tiltak. Når særlige grunner foreligger, kan Kongen også delegere slik myndighet til næringsorganisasjoner og liknende sammenslutninger.</article></article><article class="legalArticle" data-lovdata-URL="NL/lov/2011-12-16-65/§15" data-name="§15" id="kapittel-5-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Opplysningsplikt</span></h3><article class="legalP" id="kapittel-5-paragraf-3-ledd-1">Næringsdrivende har plikt til å gi opplysninger til beredskapsformål. Kongen kan gi bestemmelser om at opplysninger som er nødvendige til beredskapsformål, kan hentes fra<ol class="defaultList" type="a"><li data-name="a." value="1"><article class="listArticle" id="kapittel-5-paragraf-3-ledd-1-punkt-1"><article class="legalP" id="kapittel-5-paragraf-3-ledd-1-punkt-1-ledd-1">skatte- og avgiftsmyndigheter, tollmyndigheter og andre myndigheter med ansvar for regulering og kontroll av import og eksport,</article></article></li><li data-name="b." value="2"><article class="listArticle" id="kapittel-5-paragraf-3-ledd-1-punkt-2"><article class="legalP" id="kapittel-5-paragraf-3-ledd-1-punkt-2-ledd-1">andre myndigheter med ansvar for regulering av ervervsvirksomhet,</article></article></li><li data-name="c." value="3"><article class="listArticle" id="kapittel-5-paragraf-3-ledd-1-punkt-3"><article class="legalP" id="kapittel-5-paragraf-3-ledd-1-punkt-3-ledd-1">Brønnøysundregistrene og andre registereiere,</article></article></li><li data-name="d." value="4"><article class="listArticle" id="kapittel-5-paragraf-3-ledd-1-punkt-4"><article class="legalP" id="kapittel-5-paragraf-3-ledd-1-punkt-4-ledd-1">andre myndigheter med informasjon av betydning for beredskapsplanlegging eller krisehåndtering etter denne loven.</article></article></li></ol><p class="leddfortsettelse">Opplysningsplikten gjelder uten hensyn til taushetsplikt.</p></article><article class="changesToParent">Endret ved <a href="lov/2016-05-27-14">lov 27 mai 2016 nr. 14</a> (ikr. 1 jan 2017 iflg. <a href="forskrift/2016-05-27-531">res. 27 mai 2016 nr. 531</a>).</article></article><article class="legalArticle" data-lovdata-URL="NL/lov/2011-12-16-65/§16" data-name="§16" id="kapittel-5-paragraf-4"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Behandling av drifts- og forretningshemmeligheter</span></h3><article class="legalP" id="kapittel-5-paragraf-4-ledd-1">Drifts- og forretningshemmeligheter avgitt etter denne loven, skal kun brukes til beredskapsformål. Organet som mottar opplysningene, skal sikre at færrest mulig får tilgang til opplysningene.</article></article><article class="legalArticle" data-lovdata-URL="NL/lov/2011-12-16-65/§17" data-name="§17" id="kapittel-5-paragraf-5"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Kompensasjon til næringsdrivende</span></h3><article class="legalP" id="kapittel-5-paragraf-5-ledd-1">Næringsdrivendes økonomiske meromkostninger eller tap ved forberedelser til og gjennomføring av særskilte tiltak skal kompenseres etter bestemmelser fastsatt av Kongen.<sup class="footnotereference" data-footnotereferencevalue="1" data-unique-footnote-counter="1">1</sup> Ansvarlig myndighet for forberedelser til eller gjennomføringen av tiltaket skal utbetale kompensasjonen så snart som mulig.</article><footer class="footnotes"><article class="footnote" data-name="1" data-unique-footnote-counter="3"><span class="footnoteLabel">1</span> Helse. og omsorgsdepartementet, Justis- og beredskapsdepartementet, Landbruks- og matdepartementet og Nærings- og fiskeridepartementet iflg. res. <a href="forskrift/2017-06-16-820">res. 16 juni 2017 nr. 820</a>.</article></footer></article><article class="legalArticle" data-lovdata-URL="NL/lov/2011-12-16-65/§18" data-name="§18" id="kapittel-5-paragraf-6"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Skjønn</span></h3><article class="legalP" id="kapittel-5-paragraf-6-ledd-1">Partene kan kreve at kompensasjon etter <a href="lov/2011-12-16-65/§17">§ 17</a> skal fastsettes ved skjønn etter reglene i skjønnsprosessloven.</article></article></section><section class="section" data-name="kap6" id="kapittel-6" data-lovdata-URL="NL/lov/2011-12-16-65/KAPITTEL_6"><h2>Kapittel 6. Administrative sanksjoner og straff</h2><article class="legalArticle" data-lovdata-URL="NL/lov/2011-12-16-65/§19" data-name="§19" id="kapittel-6-paragraf-1"><h3 class="legalArticleHeader"><span class="legalArticleValue" data-legalArea="31.16">§ 19</span>. <span class="legalArticleTitle">Tvangsmulkt</span></h3><article class="legalP" id="kapittel-6-paragraf-1-ledd-1">For å sikre at bestemmelser i eller gitt i medhold av loven, eller i vedtak fattet i medhold av loven, blir fulgt, kan Kongen treffe vedtak om tvangsmulkt som tilfaller statskassen.</article><article class="legalP" id="kapittel-6-paragraf-1-ledd-2">Tvangsmulkten kan fastsettes når overtredelse av loven eller forskrifter gitt i medhold av loven eller vedtak i medhold av loven eller forskrift gitt i medhold av loven, er oppdaget. Tvangsmulkten begynner å løpe dersom den ansvarlige oversitter fristen for retting av forholdet. Dersom særlige grunner tilsier det, kan tvangsmulkt fastsettes på forhånd, og løper da fra en eventuell overtredelse tar til. Det kan fastsettes at tvangsmulkten løper så lenge det ulovlige forholdet varer, eller at den forfaller for hver overtredelse. Tvangsmulkt løper likevel ikke dersom manglende etterlevelse skyldes forhold utenfor den ansvarliges kontroll.</article><article class="legalP" id="kapittel-6-paragraf-1-ledd-3">Tvangsmulkt ilegges den ansvarlige for overtredelsen. Er overtredelsen skjedd på vegne av et selskap eller organ eller en annen sammenslutning, skal tvangsmulkten som hovedregel ilegges disse. Er tvangsmulkt ilagt et selskap som inngår i et konsern, kan påløpt tvangsmulkt også inndrives hos morselskap. Er flere ansvarlige etter vedtak om tvangsmulkt, hefter de solidarisk for betaling av tvangsmulkten.</article><article class="legalP" id="kapittel-6-paragraf-1-ledd-4">Kongen kan i særlige tilfeller redusere eller frafalle påløpt tvangsmulkt.</article><article class="legalP" id="kapittel-6-paragraf-1-ledd-5">Kongen kan i forskrift gi nærmere bestemmelser om tvangsmulkt, herunder om tvangsmulktens størrelse og varighet, fastsettelse av tvangsmulkt og frafall av påløpt tvangsmulkt. Pålegg om tvangsmulkt er tvangsgrunnlag for utlegg.</article><article class="legalP" id="kapittel-6-paragraf-1-ledd-6">Når Statens innkrevingssentral er pålagt å inndrive tvangsmulkt som nevnt i paragrafen her, kan den inndrive kravet ved trekk i lønn og andre lignende ytelser etter reglene i <a href="lov/1984-06-08-59/§2-7">dekningsloven § 2-7</a>. Innkrevingssentralen kan også inndrive tvangsmulkt ved å stifte utleggspant for kravet dersom pantretten får rettsvern ved registrering i et register eller ved underretning til en tredjeperson, jf. <a href="lov/1980-02-08-2/kap5">panteloven kapittel 5</a>, og utleggsforretningen kan holdes på Innkrevningssentralens kontor etter <a href="lov/1992-06-26-86/§7-9">tvangsfullbyrdelsesloven § 7-9</a> første ledd.</article><article class="changesToParent"><strong>Endres</strong> ved lov <a href="lov/2025-04-25-12">25 april 2025 nr. 12</a> (i kraft 1 jan 2026 iflg. <a href="forskrift/2025-06-10-967">res. 10 juni 2025 nr. 967</a>).</article></article><article class="legalArticle" data-lovdata-URL="NL/lov/2011-12-16-65/§20" data-name="§20" id="kapittel-6-paragraf-2"><h3 class="legalArticleHeader"><span class="legalArticleValue" data-legalArea="31.01.12">§ 20</span>. <span class="legalArticleTitle">Overtredelsesgebyr</span></h3><article class="legalP" id="kapittel-6-paragraf-2-ledd-1">Den som har overtrådt bestemmelser i eller vedtak gitt i medhold av <a href="lov/2011-12-16-65/§6">denne lov §§ 6</a> til 9, kan Kongen gi pålegg om å betale overtredelsesgebyr til statskassen.</article><article class="legalP" id="kapittel-6-paragraf-2-ledd-2">Fysiske personer kan bare ilegges overtredelsesgebyr for forsettlige eller uaktsomme overtredelser. Foretak eller annen sammenslutning eller organer kan ikke ilegges overtredelsesgebyr dersom overtredelsen skyldes forhold utenfor dens kontroll.</article><article class="legalP" id="kapittel-6-paragraf-2-ledd-3">Ved vurderingen av om overtredelsesgebyr skal ilegges, og ved utmålingen, skal det blant annet legges vekt på<ol class="defaultList" type="a"><li data-name="a." value="1"><article class="listArticle" id="kapittel-6-paragraf-2-ledd-3-punkt-1"><article class="legalP" id="kapittel-6-paragraf-2-ledd-3-punkt-1-ledd-1">hvor alvorlig overtredelsen har krenket de interesser loven verner,</article></article></li><li data-name="b." value="2"><article class="listArticle" id="kapittel-6-paragraf-2-ledd-3-punkt-2"><article class="legalP" id="kapittel-6-paragraf-2-ledd-3-punkt-2-ledd-1">graden av skyld,</article></article></li><li data-name="c." value="3"><article class="listArticle" id="kapittel-6-paragraf-2-ledd-3-punkt-3"><article class="legalP" id="kapittel-6-paragraf-2-ledd-3-punkt-3-ledd-1">om overtrederen ved retningslinjer, instruksjon, opplæring, kontroll eller andre tiltak kunne ha forebygget overtredelsen,</article></article></li><li data-name="d." value="4"><article class="listArticle" id="kapittel-6-paragraf-2-ledd-3-punkt-4"><article class="legalP" id="kapittel-6-paragraf-2-ledd-3-punkt-4-ledd-1">om overtredelsen er begått for å fremme overtrederens interesser,</article></article></li><li data-name="e." value="5"><article class="listArticle" id="kapittel-6-paragraf-2-ledd-3-punkt-5"><article class="legalP" id="kapittel-6-paragraf-2-ledd-3-punkt-5-ledd-1">om overtrederen har hatt eller kunne ha oppnådd noen fordel ved overtredelsen,</article></article></li><li data-name="f." value="6"><article class="listArticle" id="kapittel-6-paragraf-2-ledd-3-punkt-6"><article class="legalP" id="kapittel-6-paragraf-2-ledd-3-punkt-6-ledd-1">om det foreligger gjentakelse og</article></article></li><li data-name="g." value="7"><article class="listArticle" id="kapittel-6-paragraf-2-ledd-3-punkt-7"><article class="legalP" id="kapittel-6-paragraf-2-ledd-3-punkt-7-ledd-1">om andre reaksjoner som følge av overtredelsen blir ilagt overtrederen eller noen som har handlet på vegne av denne, blant annet om noen enkeltperson blir ilagt straff.</article></article></li></ol><p class="leddfortsettelse">Vedtak om overtredelsesgebyr er tvangsgrunnlag for utlegg.</p></article><article class="legalP" id="kapittel-6-paragraf-2-ledd-4">Kongen kan i forskrift gi nærmere bestemmelser om overtredelsesgebyr, herunder om vilkår for å ilegge overtredelsesgebyr, om størrelsen på overtredelsesgebyret, om rente og tilleggsgebyr dersom overtredelsesgebyret ikke blir betalt ved forfall og om frafall av ilagt overtredelsesgebyr.</article><article class="legalP" id="kapittel-6-paragraf-2-ledd-5">Ved inndrivelse av overtredelsesgebyr gjelder <a href="lov/2011-12-16-65/§19">§ 19</a> sjette ledd tilsvarende.</article><article class="legalP" id="kapittel-6-paragraf-2-ledd-6">Overtredelsesgebyr kan også ilegges for medvirkningshandlinger.</article></article><article class="legalArticle" data-lovdata-URL="NL/lov/2011-12-16-65/§21" data-name="§21" id="kapittel-6-paragraf-3"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Straff</span></h3><article class="legalP" id="kapittel-6-paragraf-3-ledd-1">Med bøter eller med fengsel inntil 1 år eller med begge deler straffes den som overtrer bestemmelser i eller gitt i medhold av <a href="lov/2011-12-16-65/§6">§§ 6</a> til 9. Det samme gjelder overtredelse av eller unnlatelse av å etterkomme vedtak om særskilte tiltak gitt med hjemmel i bestemmelser i eller i medhold av <a href="lov/2011-12-16-65/§6">§§ 6</a> til 9.</article><article class="legalP" id="kapittel-6-paragraf-3-ledd-2">Har en overtredelse som nevnt i første ledd ført til at det er inntrådt eller voldt fare for betydelig skade på liv eller helse, kan fengsel inntil 3 år anvendes. Den som grovt uaktsomt overtrer bestemmelse eller vedtak som nevnt i første ledd, straffes med bøter.</article><article class="legalP" id="kapittel-6-paragraf-3-ledd-3">Forsøk på overtredelse er bare straffbar når overtredelsen, dersom den hadde blitt gjennomført, ville medført omstendigheter som nevnt i annet ledd første punktum.</article><article class="legalP" id="kapittel-6-paragraf-3-ledd-4">Deltakelse i iverksettelsen av særskilte tiltak etter denne lov regnes som offentlig tjeneste i forhold til reglene i <a href="lov/2005-05-20-28/kap19">straffeloven kapittel 19</a>.</article><article class="changesToParent">Endret ved <a href="lov/2015-06-19-65">lov 19 juni 2015 nr. 65</a> (ikr. 1 okt 2015).</article></article><article class="legalArticle" data-lovdata-URL="NL/lov/2011-12-16-65/§22" data-name="§22" id="kapittel-6-paragraf-4"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Sanksjoner overfor kommuner og fylkeskommuner</span></h3><article class="legalP" id="kapittel-6-paragraf-4-ledd-1">For håndheving av sanksjoner overfor kommuner og fylkeskommuner gjelder bestemmelsene i <a href="lov/2018-06-22-83/kap30">kommuneloven kapittel 30</a>. §§ 19 og 20 i loven her gjelder i tillegg.</article><article class="changesToParent">Endret ved <a href="lov/2018-06-22-83">lov 22 juni 2018 nr. 83</a> (ikr. 1 nov 2019 iflg. <a href="forskrift/2019-06-25-879">res. 25 juni 2019 nr. 879</a>).</article></article></section><section class="section" data-name="kap7" id="kapittel-7" data-lovdata-URL="NL/lov/2011-12-16-65/KAPITTEL_7"><h2>Kapittel 7. Ikrafttredelse og endring av andre lover</h2><article class="legalArticle" data-lovdata-URL="NL/lov/2011-12-16-65/§23" data-name="§23" id="kapittel-7-paragraf-1"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Ikrafttredelse</span></h3><article class="legalP" id="kapittel-7-paragraf-1-ledd-1">Loven gjelder fra den tid Kongen bestemmer.<sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="4"><span class="footnoteLabel">1</span> Fra 1 jan 2012 iflg. <a href="forskrift/2011-12-16-1247">res. 16 des 2011 nr. 1247</a>.</article></footer></article><article class="legalArticle" data-lovdata-URL="NL/lov/2011-12-16-65/§24" data-name="§24" id="kapittel-7-paragraf-2"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Endring i andre lover</span></h3><article class="legalP" id="kapittel-7-paragraf-2-ledd-1">Når loven trer i kraft, gjøres følgende endringer i andre lover: – – –</article></article></section></main></body></html>