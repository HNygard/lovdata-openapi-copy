<!DOCTYPE html><html lang="no"><head><title>Lov om tilsyn med elektriske anlegg og elektrisk utstyr (el-tilsynsloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-1929-05-24-4</dd><dt class="dokid">DokumentID</dt><dd class="dokid">NL/lov/1929-05-24-4</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="dateInForce">I kraft fra</dt><dd class="dateInForce">1929-05-24</dd><dt class="lastChangeInForce">Ikrafttredelse av siste endring</dt><dd class="lastChangeInForce">2024-07-01</dd><dt class="lastChangedBy">Sist endret ved</dt><dd class="lastChangedBy"><a href="lov/2024-06-21-48">lov/2024-06-21-48</a> fra 2024-07-01</dd><dt class="legalArea">Rettsområde</dt><dd class="legalArea"><ul><li><a href="legal-areas/04" title="Energirett">Energirett</a> &gt; <a href="legal-areas/04.02" title="Elektrisitetsproduksjon og -forsyning">Elektrisitetsproduksjon og -forsyning</a></li> <li><a href="legal-areas/13" title="HMS og beredskaps- og sikkerhetsrett">HMS og beredskaps- og sikkerhetsrett</a> &gt; <a href="legal-areas/13.02" title="Helse, miljø og sikkerhet">Helse, miljø og sikkerhet</a></li> <li><a href="legal-areas/13" title="HMS og beredskaps- og sikkerhetsrett">HMS og beredskaps- og sikkerhetsrett</a> &gt; <a href="legal-areas/13.04" title="Samfunnssikkerhet">Samfunnssikkerhet</a></li> <li><a href="legal-areas/23" title="Næringsrett">Næringsrett</a> &gt; <a href="legal-areas/23.04" title="Håndverk">Håndverk</a></li></ul></dd><dt class="lastupdated">Rettet</dt><dd class="lastupdated">2021-08-25 (faglige fotnoter fjernet, struktur)</dd><dt class="titleShort">Korttittel</dt><dd class="titleShort">El-tilsynsloven</dd><dt class="title">Tittel</dt><dd class="title">Lov om tilsyn med elektriske anlegg og elektrisk utstyr (el-tilsynsloven)</dd><dt class="miscInformation">Annet om dokumentet</dt><dd class="miscInformation">Lovens tittel endret ved <a href="lov/1990-12-07-59">lover 7 des 1990 nr. 59</a>, <a href="lov/2007-06-29-79">29 juni 2007 nr. 79</a> (korttittel tilføyd) (ikr. 1 juli 2007 iflg. <a href="forskrift/2007-06-29-735">res. 29 juni 2007 nr. 735</a>).</dd><dt class="refid">RefID</dt><dd class="refid">lov/1929-05-24-4</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om tilsyn med elektriske anlegg og elektrisk utstyr (el-tilsynsloven)</a><ul class="tocSubUl"><li><a href="#paragraf-1">§ 1.</a></li><li><a href="#paragraf-2">§ 2.</a></li><li><a href="#paragraf-3">§ 3.</a></li><li><a href="#paragraf-4">§ 4.</a></li><li><a href="#paragraf-5">§ 5.</a></li><li><a href="#paragraf-6">§ 6.</a></li><li><a href="#paragraf-7">§ 6 a.</a></li><li><a href="#paragraf-8">§ 6 b.</a></li><li><a href="#paragraf-9">§ 7.</a></li><li><a href="#paragraf-10">§ 8.</a></li><li><a href="#paragraf-11">§ 9.</a></li><li><a href="#paragraf-12">§ 10.</a></li><li><a href="#paragraf-13">§ 11.</a></li><li><a href="#paragraf-14">§ 12.</a></li><li><a href="#paragraf-15">§ 13.</a></li><li><a href="#paragraf-16">§ 13 a.</a></li><li><a href="#paragraf-17">§ 14.</a></li><li><a href="#paragraf-18">§ 15.</a></li><li><a href="#paragraf-19">§ 16.</a></li></ul></li></ul></dd></dl></header><main class="documentBody" data-lovdata-URL="NL/lov/1929-05-24-4" id="dokument"><h1>Lov om tilsyn med elektriske anlegg og elektrisk utstyr (el-tilsynsloven)</h1><article class="legalArticle" data-lovdata-URL="NL/lov/1929-05-24-4/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" id="paragraf-1-ledd-1">Denne lov omfatter alle elektriske anlegg og alt elektrisk utstyr, unntatt radiotelegraf og radiotelefon.</article><article class="changesToParent">Endret ved <a href="lov/1990-12-07-59">lov 7 des 1990 nr. 59</a>.</article></article><article class="legalArticle" data-lovdata-URL="NL/lov/1929-05-24-4/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" id="paragraf-2-ledd-1">Elektriske anlegg skal prosjekteres, utføres, drives, vedlikeholdes og kontrolleres slik at de ikke frembyr fare for liv, helse og materielle verdier.</article><article class="legalP" id="paragraf-2-ledd-2">Kongen utferdiger tekniske forskrifter for hvordan elektriske anlegg skal prosjekteres, utføres, vedlikeholdes, drives og kontrolleres. I forskriftene kan bl.a inntas bestemmelser siktende til å hindre at elektriske anlegg unødig virker skjemmende på omgivelsene.</article><article class="changesToParent">Endret ved <a href="lov/2000-12-08-85">lover 8 des 2000 nr. 85</a> (ikr. 1 jan 2001 iflg. <a href="forskrift/2000-12-08-1234">res. 8 des 2000 nr. 1234</a>), <a href="lov/2009-06-19-84">19 juni 2009 nr. 84</a>.</article></article><article class="legalArticle" data-lovdata-URL="NL/lov/1929-05-24-4/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" id="paragraf-3-ledd-1">Kongen anordner i den utstrekning det finnes nødvendig offentlig tilsyn med elektriske anlegg og elektrisk utstyr. Kongen kan bestemme hvem som på sentralt nivå skal føre tilsyn med at bestemmelsene gitt i eller i medhold av denne lov blir overholdt. Dette sentrale tilsyn er tilsynsmyndighet etter denne lov.</article><article class="changesToParent">Endret ved <a href="lov/1990-12-07-59">lover 7 des 1990 nr. 59</a>, <a href="lov/2000-12-08-85">8 des 2000 nr. 85</a> (ikr. 1 jan 2001 iflg. <a href="forskrift/2000-12-08-1234">res. 8 des 2000 nr. 1234</a>), <a href="lov/2003-04-30-27">30 apr 2003 nr. 27</a> (ikr. 30 apr 2003 iflg. <a href="forskrift/2003-04-30-517">res. 30 apr 2003 nr. 517</a>).</article></article><article class="legalArticle" data-lovdata-URL="NL/lov/1929-05-24-4/§4" data-name="§4" id="paragraf-4"><h2 class="legalArticleHeader"><span class="legalArticleValue" data-legalArea="27.11.03">§ 4</span>.</h2><article class="legalP" id="paragraf-4-ledd-1">For myndighetenes tilsyn erlegges avgift til staten etter forskrift fastsatt av Kongen. I forskriften inntas bestemmelse om når og av hvem denne avgift skal erlegges.</article><article class="legalP" id="paragraf-4-ledd-2">Om renteplikt ved for sen betaling av avgiften, gjelder reglene i <a href="lov/1975-06-06-29">lov av 6. juni 1975 nr. 29</a> om eigedomsskatt til kommunane <a href="lov/1975-06-06-29/§26">§ 26</a> tilsvarende.</article><article class="legalP" id="paragraf-4-ledd-3">Avgiften er tvangsgrunnlag for utlegg.</article><article class="changesToParent">Endret ved lover 7 apr 1933, 22 apr 1966 nr. 1, <a href="lov/1980-02-08-2">8 feb 1980 nr. 2</a>, <a href="lov/1986-12-12-62">12 des 1986 nr. 62</a>, <a href="lov/1986-04-25-15">25 apr 1986 nr. 15</a>, <a href="lov/1990-12-07-59">7 des 1990 nr. 59</a>, <a href="lov/1992-06-26-86">26 juni 1992 nr. 86</a>, <a href="lov/1994-06-16-16">16 juni 1994 nr. 16</a>, <a href="lov/2000-12-08-85">8 des 2000 nr. 85</a> (ikr. 1 jan 2001 iflg. <a href="forskrift/2000-12-08-1234">res. 8 des 2000 nr. 1234</a>), <a href="lov/2013-01-11-3">11 jan 2013 nr. 3</a> (ikr. 1 juni 2013 iflg. <a href="forskrift/2013-05-24-533">res. 24 mai 2013 nr. 533</a>).</article></article><article class="legalArticle" data-lovdata-URL="NL/lov/1929-05-24-4/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" id="paragraf-5-ledd-1">Tilsynsmyndigheten skal til enhver tid ha uhindret adgang til anlegg og virksomhet etter loven.</article><article class="legalP" id="paragraf-5-ledd-2">Tilsynspersonellet skal legitimere seg i samsvar med <a href="lov/1967-02-10/§15">forvaltningsloven § 15</a> og om mulig sette seg i kontakt med eier av eller ansvarlig for anlegget/virksomheten eller representant for denne.</article><article class="legalP" id="paragraf-5-ledd-3">Eier av eller ansvarlig for anlegg/virksomhet eller representant for denne har rett til, og kan pålegges å være til stede under kontrollen. Tilsynspersonellet kan bestemme at retten ikke skal gjelde ved intervju av arbeidstaker eller dersom slik tilstedeværelse ikke kan gjennomføres uten vesentlig ulempe, eller uten at formålet med kontrollen settes i fare.</article><article class="legalP" id="paragraf-5-ledd-4">Enhver som er underlagt tilsyn etter denne lov, skal når tilsynsmyndigheten krever det og uten hinder av taushetsplikt fremlegge opplysninger som anses nødvendige for utøvelsen av tilsynet. Tilsynsmyndigheten kan bestemme i hvilken form opplysningene skal gis.</article><article class="legalP" id="paragraf-5-ledd-5">Opplysninger som nevnt i fjerde ledd, kan også kreves fra andre offentlige tilsynsmyndigheter uten hinder av den taushetsplikt som ellers gjelder. Opplysningsplikten gjelder bare de opplysninger som er nødvendige for at tilsynsmyndigheten skal kunne utføre sine oppgaver etter loven.</article><article class="legalP" id="paragraf-5-ledd-6">Opplysninger om ulykker, uhell og branner som har skjedd på områder som omfattes av loven kan kreves fra politi og forsikringsselskaper uten hinder av den taushetsplikt som ellers gjelder. Opplysningsplikten gjelder bare opplysninger som er nødvendige for at tilsynsmyndigheten skal kunne sammenstille nasjonale statistiske oversikter til bruk i samfunnssikkerhetsarbeidet. Departementet kan gi forskrifter om opplysningsplikt etter dette ledd.</article><article class="legalP" id="paragraf-5-ledd-7">Med mindre tungtveiende hensyn tilsier noe annet, skal tilsynsmyndigheten gi skriftlig rapport til eier av eller ansvarlig for anlegget/virksomheten om resultatet av kontrollen.</article><article class="changesToParent">Endret ved lover 7 mai 1936, 16 juni 1972 nr. 48, <a href="lov/2000-12-08-85">8 des 2000 nr. 85</a> (ikr. 1 jan 2001 iflg. <a href="forskrift/2000-12-08-1234">res. 8 des 2000 nr. 1234</a>), <a href="lov/2009-06-19-84">19 juni 2009 nr. 84</a>.</article></article><article class="legalArticle" data-lovdata-URL="NL/lov/1929-05-24-4/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" id="paragraf-6-ledd-1">Tilsynsmyndigheten gir de pålegg og treffer de enkeltvedtak ellers som er nødvendige for gjennomføringen av bestemmelsene gitt i eller i medhold av denne lov. Tilsynsmyndigheten kan herunder forby omsetning og bruk av elektrisk utstyr, og påby at utstyr som er omsatt, trekkes tilbake fra distributør eller bruker. Det skal settes en frist for når pålegget skal være utført.</article><article class="legalP" id="paragraf-6-ledd-2">Dersom pålegg ikke oppfylles innen fristen kan tilsynsmyndigheten helt eller delvis stanse virksomheten og/eller anlegget inntil pålegget er utført.</article><article class="legalP" id="paragraf-6-ledd-3">Ved overhengende fare kan tilsynsmyndigheten foreta stansing selv om pålegg ikke er gitt.</article><article class="changesToParent">Endret ved <a href="lov/2000-12-08-85">lover 8 des 2000 nr. 85</a> (ikr. 1 jan 2001 iflg. <a href="forskrift/2000-12-08-1234">res. 8 des 2000 nr. 1234</a>), <a href="lov/2007-06-29-79">29 juni 2007 nr. 79</a> (ikr. 1 juli 2007 iflg. <a href="forskrift/2007-06-29-735">res. 29 juni 2007 nr. 735</a>).</article></article><article class="legalArticle" data-lovdata-URL="NL/lov/1929-05-24-4/§6a" data-name="§6a" id="paragraf-7"><h2 class="legalArticleHeader"><span class="legalArticleValue">§ 6 a</span>.</h2><article class="legalP" id="paragraf-7-ledd-1">Tilsynsmyndigheten kan utferdige forelegg mot den som innen fastsatt frist unnlater å etterkomme pålegg eller forbud som er gitt med hjemmel i denne lov. Forelegget skal gi opplysninger om bestemmelsene i annet ledd og skal, så langt mulig, forkynnes for den det er rettet mot.</article><article class="legalP" id="paragraf-7-ledd-2">Den forelegget er rettet mot, kan reise søksmål mot det offentlige for å få forelegget prøvet. Blir søksmål ikke reist innen 30 dager fra forkynnelsen, har forelegget samme virkning som rettskraftig dom, og kan fullbyrdes etter reglene for dommer.</article><article class="legalP" id="paragraf-7-ledd-3">Forelegg kan ikke påklages.</article><article class="changesToParent">Tilføyd ved <a href="lov/2000-12-08-85">lov 8 des 2000 nr. 85</a> (ikr. 1 jan 2001 iflg. <a href="forskrift/2000-12-08-1234">res. 8 des 2000 nr. 1234</a>).</article></article><article class="legalArticle" data-lovdata-URL="NL/lov/1929-05-24-4/§6b" data-name="§6b" id="paragraf-8"><h2 class="legalArticleHeader"><span class="legalArticleValue">§ 6 b</span>.</h2><article class="legalP" id="paragraf-8-ledd-1">Blir pålegg i rettskraftig dom eller dermed likestilt forelegg ikke etterkommet, kan vedkommende tilsynsmyndighet selv besørge eller få besørget at pålegget utføres for regning av den som dommen eller forelegget er rettet mot uten at det er nødvendig med kjennelse etter <a href="lov/1992-06-26-86/§13-14">tvangsfullbyrdelsesloven § 13-14</a>.</article><article class="legalP" id="paragraf-8-ledd-2">Ved overhengende fare kan pålegg fullbyrdes etter reglene i <a href="lov/1992-06-26-86/§13-14">tvangsfullbyrdelsesloven § 13-14</a> uten at dom eller forelegg kreves.</article><article class="changesToParent">Tilføyd ved <a href="lov/2000-12-08-85">lov 8 des 2000 nr. 85</a> (ikr. 1 jan 2001 iflg. <a href="forskrift/2000-12-08-1234">res. 8 des 2000 nr. 1234</a>).</article></article><article class="legalArticle" data-lovdata-URL="NL/lov/1929-05-24-4/§7" data-name="§7" id="paragraf-9"><h2 class="legalArticleHeader"><span class="legalArticleValue">§ 7</span>.</h2><article class="legalP" id="paragraf-9-ledd-1">Når elektriske anlegg eller elektrisk utstyr medfører sjenerende elektriske forstyrrelser, kan tilsynsmyndigheten gi pålegg om straks å sette anlegget eller utstyret i sådan stand at disse forstyrrelser så vidt mulig fjernes.</article><article class="legalP" id="paragraf-9-ledd-2">Tilsynsmyndigheten kan, i den utstrekning den anser det nødvendig til ivaretagelse av berettigede almenne interesser, gi forskrifter om at elektriske anlegg, anleggsdeler eller elektrisk utstyr som efter tilsynsmyndighetens mening vesentlig forstyrrer radiolyttingen, ikke må drives eller brukes til visse tider av døgnet, dersom disse forstyrrelser ikke unngåes ved de foranstaltninger som tilsynsmyndigheten i henhold til gjeldende forskrifter kan påby.</article><article class="changesToParent">Endret ved lover 7 apr 1933, 7 mai 1936, <a href="lov/1980-02-08-2">8 feb 1980 nr. 2</a>, <a href="lov/1986-12-12-62">12 des 1986 nr. 62</a>, <a href="lov/1986-04-25-15">25 apr 1986 nr. 15</a>, <a href="lov/1990-12-07-59">7 des 1990 nr. 59</a>, <a href="lov/1992-06-26-86">26 juni 1992 nr. 86</a>, <a href="lov/1994-06-16-16">16 juni 1994 nr. 16</a>, <a href="lov/2000-12-08-85">8 des 2000 nr. 85</a> (ikr. 1 jan 2001 iflg. <a href="forskrift/2000-12-08-1234">res. 8 des 2000 nr. 1234</a>), <a href="lov/2007-06-29-79">29 juni 2007 nr. 79</a> (ikr. 1 juli 2007 iflg. <a href="forskrift/2007-06-29-735">res. 29 juni 2007 nr. 735</a>).</article></article><article class="legalArticle" data-lovdata-URL="NL/lov/1929-05-24-4/§8" data-name="§8" data-repealeddate="2007-07-01" id="paragraf-10"><h2 class="legalArticleHeader"><span class="legalArticleValue">§ 8</span>.</h2><article class="legalP" id="paragraf-10-ledd-1">Kongen kan gi forskrift om at eiere av visse anlegg selv plikter å føre tilsyn med de installasjoner som er tilknyttet anlegget (lokalt elektrisitetstilsyn). Det lokale elektrisitetstilsynet er underlagt sentralt tilsyn.</article><article class="legalP" id="paragraf-10-ledd-2">For det lokale elektrisitetstilsynet gjelder for øvrig <a href="lov/1929-05-24-4/§5">§§ 5</a>, 6, 6a, 6b og 7 første ledd. Det lokale elektrisitetstilsynet kan imidlertid ikke stanse virksomhet etter <a href="lov/1929-05-24-4/§6">§ 6</a> annet ledd. Det lokale elektrisitetstilsynet kan ikke treffe tiltak etter § 6 for elektrisk utstyr, med mindre Kongen i forskrift bestemmer noe annet.</article><article class="changesToParent">Opphevet ved <a href="lov/2000-12-08-85">lov 8 des 2000 nr. 85</a>, tilføyd igjen ved <a href="lov/2007-06-29-79">lov 29 juni 2007 nr. 79</a> (ikr. 1 juli 2007 iflg. <a href="forskrift/2007-06-29-735">res. 29 juni 2007 nr. 735</a>).</article></article><article class="legalArticle" data-lovdata-URL="NL/lov/1929-05-24-4/§9" data-name="§9" data-repealeddate="2007-07-01" id="paragraf-11"><h2 class="legalArticleHeader"><span class="legalArticleValue">§ 9</span>.</h2><article class="legalP" id="paragraf-11-ledd-1">Eier som er pålagt lokalt elektrisitetstilsyn, skal til enhver tid sørge for å oppfylle de kravene som fremgår av denne loven og bestemmelser gitt i medhold av loven, herunder følge instrukser som nærmere presiserer innholdet av de lovmessige kravene til tilsynsaktiviteten.</article><article class="legalP" id="paragraf-11-ledd-2">Eier som er pålagt lokalt elektrisitetstilsyn, kan, som ledd i forberedelsen av vedtak som nevnt i <a href="lov/1929-05-24-4/§6">§ 6</a>, jf. <a href="lov/1929-05-24-4/§8">§ 8</a>, la andre offentlige eller private sakkyndige utføre oppgaver på sine vegne. Kongen kan gi nærmere regler om hvilke oppgaver som kan settes ut til slike sakkyndige.</article><article class="legalP" id="paragraf-11-ledd-3">For å sikre at tilsyn utføres uavhengig av forretningsmessig virksomhet, kan Kongen gi forskrift om organiseringen av og arbeidet til det lokale elektrisitetstilsynet og sakkyndige som nevnt i annet ledd. Forskriften kan herunder inneholde bestemmelser om hvilke gjøremål som kan utføres ved siden av oppgaver etter loven.</article><article class="changesToParent">Opphevet ved <a href="lov/1969-06-19-54">lov 19 juni 1969 nr. 54</a>, tilføyd ved <a href="lov/1990-12-07-59">lov 7 des 1990 nr. 59</a>, endret ved <a href="lov/2000-12-08-85">lover 8 des 2000 nr. 85</a> (ikr. 1 jan 2001 iflg. <a href="forskrift/2000-12-08-1234">res. 8 des 2000 nr. 1234</a>), <a href="lov/2003-04-30-27">30 apr 2003 nr. 27</a> (ikr. 30 apr 2003 iflg. <a href="forskrift/2003-04-30-517">res. 30 apr 2003 nr. 517</a>), <a href="lov/2007-06-29-79">29 juni 2007 nr. 79</a> (ikr. 1 juli 2007 iflg. <a href="forskrift/2007-06-29-735">res. 29 juni 2007 nr. 735</a>).</article></article><article class="legalArticle" data-lovdata-URL="NL/lov/1929-05-24-4/§10" data-name="§10" id="paragraf-12"><h2 class="legalArticleHeader"><span class="legalArticleValue">§ 10</span>.</h2><article class="legalP" id="paragraf-12-ledd-1">Elektrisk utstyr skal være i en slik tilstand at det i bruk ikke frembyr fare for liv, helse eller materielle verdier.</article><article class="legalP" id="paragraf-12-ledd-2">Kongen gir regler om utførelse, bruk, montering og merking av elektrisk utstyr. Kongen kan påby at slikt utstyr skal være godkjent før det kan tilbys, omsettes eller anvendes her i landet.</article><article class="legalP" id="paragraf-12-ledd-3">Bestemmelsene om opplysningsplikt i <a href="lov/1929-05-24-4/§5">§ 5</a> får tilsvarende anvendelse.</article><article class="legalP" id="paragraf-12-ledd-4">De nærmere regler for gjennomføringen av disse bestemmelser fastsettes av Kongen.</article><article class="changesToParent">Endret ved lover 7 mai 1936, <a href="lov/1986-12-12-62">12 des 1986 nr. 62</a>, <a href="lov/1990-12-07-59">7 des 1990 nr. 59</a>, <a href="lov/2000-12-08-85">8 des 2000 nr. 85</a> (ikr. 1 jan 2001 iflg. <a href="forskrift/2000-12-08-1234">res. 8 des 2000 nr. 1234</a>).</article></article><article class="legalArticle" data-lovdata-URL="NL/lov/1929-05-24-4/§11" data-name="§11" id="paragraf-13"><h2 class="legalArticleHeader"><span class="legalArticleValue">§ 11</span>.</h2><article class="legalP" id="paragraf-13-ledd-1">Kongen gir regler om kontroll av elektrisk utstyr.</article><article class="legalP" id="paragraf-13-ledd-2">Kongen kan bestemme at det lokale elektrisitetstilsyn (jf. <a href="lov/1929-05-24-4/§8">§ 8</a>) kan pålegges å føre kontroll med elektrisk utstyr som tilbys eller omsettes innenfor vedkommende anleggs forsyningsområde.</article><article class="legalP" id="paragraf-13-ledd-3">Tilsynsmyndigheten kan kreve at den som tilbyr, omsetter, tilvirker, innfører eller markedsfører produkt, fremlegger representativ prøve av produktet eller iverksetter undersøkelser som finnes nødvendig for å vurdere produktets egenskaper eller virkninger. Tilsynsmyndigheten kan selv iverksette slike undersøkelser eller foreta nødvendig prøvetaking og kontroll av produkter. Kostnadene bæres av vedkommende tilvirker eller importør, med mindre departementet bestemmer at kostnadene helt eller delvis skal dekkes av det offentlige. Krav på refusjon av kostnadene er tvangsgrunnlag for utlegg.</article><article class="changesToParent">Endret ved <a href="lov/1973-01-26-2">lover 26 jan 1973 nr. 2</a>, <a href="lov/1990-12-07-59">7 des 1990 nr. 59</a>, <a href="lov/2000-12-08-85">8 des 2000 nr. 85</a> (ikr. 1 jan 2001 iflg. <a href="forskrift/2000-12-08-1234">res. 8 des 2000 nr. 1234</a>), <a href="lov/2007-06-29-79">29 juni 2007 nr. 79</a> (ikr. 1 juli 2007 iflg. <a href="forskrift/2007-06-29-735">res. 29 juni 2007 nr. 735</a>).</article></article><article class="legalArticle" data-lovdata-URL="NL/lov/1929-05-24-4/§12" data-name="§12" id="paragraf-14"><h2 class="legalArticleHeader"><span class="legalArticleValue">§ 12</span>.</h2><article class="legalP" id="paragraf-14-ledd-1">Kongen kan gi forskrifter om krav til kvalifikasjoner for den som skal være faglig ansvarlig for eller selvstendig utføre arbeid knyttet til elektriske anlegg og elektrisk utstyr.</article><article class="legalP" id="paragraf-14-ledd-2">Departementet kan gi forskrift om gebyr for behandling av saker om godkjenning og forhåndskontroll av yrkeskvalifikasjoner for yrker som nevnt i første ledd, herunder gebyr for behandling av hver enkelt yrkeskategori som saken omfatter, betaling av gebyr og om virkninger av manglende betaling. Gebyret skal være rimelig og ikke overstige kostnadene ved saksbehandlingen.</article><article class="legalP" id="paragraf-14-ledd-3">Kongen kan gi forskrifter om autorisasjon av elektroinstallatører og elektromontører som står i elektroinstallatørs stilling, og om deres plikter og rettigheter.</article><article class="legalP" id="paragraf-14-ledd-4">Kongen kan gi nærmere regler om registrering og autorisasjon av virksomheter som faller inn under denne lov, samt regler om avgift for registrering og autorisasjon av disse virksomhetene.</article><article class="legalP" id="paragraf-14-ledd-5">Kongen kan gi nærmere regler om internkontroll for å sikre at krav fastsatt i eller i medhold av denne lov overholdes.</article><article class="changesToParent">Endret ved lover 16 juni 1972 nr. 48, <a href="lov/2000-12-08-85">8 des 2000 nr. 85</a> (ikr. 1 jan 2001 iflg. <a href="forskrift/2000-12-08-1234">res. 8 des 2000 nr. 1234</a>), <a href="lov/2009-06-19-84">19 juni 2009 nr. 84</a>, <a href="lov/2024-06-21-48">21 juni 2024 nr. 48</a> (i kraft 1 juli 2024 iflg. <a href="forskrift/2024-06-21-1167">res. 21 juni 2024 nr. 1167</a>).</article></article><article class="legalArticle" data-lovdata-URL="NL/lov/1929-05-24-4/§13" data-name="§13" data-repealeddate="2026-01-01" id="paragraf-15"><h2 class="legalArticleHeader"><span class="legalArticleValue">§ 13</span>.</h2><article class="legalP" id="paragraf-15-ledd-1">I pålegg etter loven her kan det fastsettes en løpende tvangsmulkt for hver dag/uke/måned som går etter utløpet av den frist som er satt for oppfylling av pålegget, inntil pålegget er oppfylt. Tvangsmulkt kan også fastsettes som engangsmulkt.</article><article class="legalP" id="paragraf-15-ledd-2">Tvangsmulkt kan også fastsettes dersom eier som er pålagt lokalt elektrisitetstilsyn etter <a href="lov/1929-05-24-4/§8">§ 8</a>, ikke følger kravene etter <a href="lov/1929-05-24-4/§9">§ 9</a>.</article><article class="legalP" id="paragraf-15-ledd-3">Tilsynsmyndigheten kan frafalle påløpt tvangsmulkt.</article><article class="changesToParent">Opphevet ved <a href="lov/1986-05-16-21">lov 16 mai 1986 nr. 21</a>, tilføyd ved <a href="lov/1990-12-07-59">lov 7 des 1990 nr. 59</a>, endret ved <a href="lov/1993-06-11-83">lover 11 juni 1993 nr. 83</a>, <a href="lov/1994-06-16-16">16 juni 1994 nr. 16</a>, <a href="lov/2000-12-08-85">8 des 2000 nr. 85</a> (ikr. 1 jan 2001 iflg. <a href="forskrift/2000-12-08-1234">res. 8 des 2000 nr. 1234</a>), <a href="lov/2007-06-29-79">29 juni 2007 nr. 79</a> (ikr. 1 juli 2007 iflg. <a href="forskrift/2007-06-29-735">res. 29 juni 2007 nr. 735</a>). <strong>Endres</strong> ved lov <a href="lov/2025-04-25-12">25 april 2025 nr. 12</a> (i kraft 1 jan 2026 iflg. <a href="forskrift/2025-06-10-967">res. 10 juni 2025 nr. 967</a>).</article></article><article class="legalArticle" data-lovdata-URL="NL/lov/1929-05-24-4/§13a" data-name="§13a" id="paragraf-16"><h2 class="legalArticleHeader"><span class="legalArticleValue">§ 13 a</span>.</h2><article class="legalP" id="paragraf-16-ledd-1">Ved forsettlig eller uaktsom overtredelse av bestemmelsene i <a href="lov/1929-05-24-4/§8">§ 8</a> og <a href="lov/1929-05-24-4/§9">§ 9</a> kan sentral tilsynsmyndighet ilegge overtredelsesgebyr.</article><article class="legalP" id="paragraf-16-ledd-2">Det samme gjelder ved overtredelse av bestemmelser gitt i medhold av loven når det i forskriften er fastsatt at overtredelse av den aktuelle bestemmelse kan medføre overtredelsesgebyr.</article><article class="legalP" id="paragraf-16-ledd-3">Overtredelsesgebyr er tvangsgrunnlag for utlegg.</article><article class="legalP" id="paragraf-16-ledd-4">Tilsynsmyndigheten kan i særlige tilfeller frafalle ilagt overtredelsesgebyr.</article><article class="legalP" id="paragraf-16-ledd-5">Kongen kan gi forskrift med nærmere regler om fastsettelse og gjennomføring av overtredelsesgebyr.</article><article class="changesToParent">Tilføyd ved <a href="lov/2007-06-29-79">lov 29 juni 2007 nr. 79</a> (ikr. 1 juli 2007 iflg. <a href="forskrift/2007-06-29-735">res. 29 juni 2007 nr. 735</a>). <strong>Endres</strong> ved lov <a href="lov/2025-04-25-12">25 april 2025 nr. 12</a> (i kraft 1 jan 2026 iflg. <a href="forskrift/2025-06-10-967">res. 10 juni 2025 nr. 967</a>).</article></article><article class="legalArticle" data-lovdata-URL="NL/lov/1929-05-24-4/§14" data-name="§14" id="paragraf-17"><h2 class="legalArticleHeader"><span class="legalArticleValue" data-legalArea="31.16">§ 14</span>.</h2><article class="legalP" id="paragraf-17-ledd-1">Den som forsettlig eller uaktsomt overtrer eller unnlater å følge denne lov, forskrift eller enkeltvedtak gitt i medhold av loven, straffes med bøter hvis ikke en strengere straff i henhold til andre regler kommer til anvendelse.</article><article class="legalP" id="paragraf-17-ledd-2">Er overtredelsen eller unnlatelsen begått av noen som har handlet på vegne av et selskap eller annen sammenslutning, en stiftelse eller offentlig virksomhet, kan selskapet m.v. ilegges bøtestraff. Dette gjelder selv om ingen enkeltperson kan straffes for overtredelsen.</article><article class="legalP" id="paragraf-17-ledd-3">Den som legger hindringer i veien for undersøkelser som offentlig myndighet iverksetter etter denne lov, eller unnlater å yte pliktig bistand eller å gi opplysninger som kreves for utførelsen av tilsynet etter denne lov, straffes med bøter såfremt forholdet ikke rammes av strengere straffebud.</article><article class="changesToParent">Endret ved <a href="lov/1973-01-26-2">lover 26 jan 1973 nr. 2</a>, <a href="lov/1986-04-25-15">25 apr 1986 nr. 15</a>, <a href="lov/1990-12-07-59">7 des 1990 nr. 59</a>, <a href="lov/2000-12-08-85">8 des 2000 nr. 85</a> (ikr. 1 jan 2001 iflg. <a href="forskrift/2000-12-08-1234">res. 8 des 2000 nr. 1234</a>), <a href="lov/2015-06-19-65">19 juni 2015 nr. 65</a> (ikr. 1 okt 2015).</article></article><article class="legalArticle" data-lovdata-URL="NL/lov/1929-05-24-4/§15" data-name="§15" id="paragraf-18"><h2 class="legalArticleHeader"><span class="legalArticleValue">§ 15</span>.</h2><article class="legalP" id="paragraf-18-ledd-1">Kongen kan gi forskrift om saksbehandlingsregler til utfylling av reglene i <a href="lov/2009-06-19-103">tjenesteloven</a> for tillatelsesordninger i eller i medhold av loven her, herunder om saksbehandlingsfrist og rettsvirkninger av fristoverskridelse. Unntak fra <a href="lov/2009-06-19-103/§11">tjenesteloven § 11</a> andre ledd kan bare gjøres når det er begrunnet ut fra tvingende allmenne hensyn, herunder hensynet til privatpersoners beskyttelsesverdige interesser.</article><article class="changesToParent">Tilføyd ved <a href="lov/2009-06-19-103">lov 19 juni 2009 nr. 103</a> (ikr. 28 des 2009 iflg. <a href="forskrift/2009-06-19-672">res. 19 juni 2009 nr. 672</a>).</article></article><article class="legalArticle" data-lovdata-URL="NL/lov/1929-05-24-4/§16" data-name="§16" id="paragraf-19"><h2 class="legalArticleHeader"><span class="legalArticleValue" data-legalArea="32.04">§ 16</span>.</h2><article class="legalP" id="paragraf-19-ledd-1">Denne lov trer i kraft straks.</article><article class="legalP" id="paragraf-19-ledd-2">– – –</article><article class="legalP" id="paragraf-19-ledd-3">Loven gjelder også for Svalbard.</article><article class="changesToParent">Endret ved lover 25 juni 1954 nr. 3, <a href="lov/2009-06-19-103">19 juni 2009 nr. 103</a> (ikr. 28 des 2009 iflg. <a href="forskrift/2009-06-19-672">res. 19 juni 2009 nr. 672</a>).</article></article></main></body></html>