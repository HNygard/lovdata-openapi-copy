<!DOCTYPE html><html lang="no"><head><title>Lov om beskyttelse av mindreårige mot skadelige bildeprogram mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2015-02-06-7</dd><dt class="dokid">DokumentID</dt><dd class="dokid">NL/lov/2015-02-06-7</dd><dt class="ministry">Departement</dt><dd class="ministry"><ul><li>Kultur- og likestillingsdepartementet</li></ul></dd><dt class="dateInForce">I kraft fra</dt><dd class="dateInForce">2015-07-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-05-01</dd><dt class="lastChangedBy">Sist endret ved</dt><dd class="lastChangedBy"><a href="lov/2025-02-28-2">lov/2025-02-28-2</a> fra 2025-05-01</dd><dt class="changesToDocuments">Endrer</dt><dd class="changesToDocuments"><ul><li><a href="lov/1987-05-15-21">lov/1987-05-15-21</a></li><li><a href="lov/1992-12-04-127">lov/1992-12-04-127</a></li></ul></dd><dt class="legalArea">Rettsområde</dt><dd class="legalArea"><ul><li><a href="legal-areas/15" title="IKT- og medierett">IKT- og medierett</a> &gt; <a href="legal-areas/15.03" title="Kringkasting">Kringkasting</a></li> <li><a href="legal-areas/19" title="Kultur, idrett og underholdning">Kultur, idrett og underholdning</a> &gt; <a href="legal-areas/19.03" title="Film">Film</a></li> <li><a href="legal-areas/23" title="Næringsrett">Næringsrett</a> &gt; <a href="legal-areas/23.02" title="Handel og tjenester">Handel og tjenester</a></li></ul></dd><dt class="dateOfPublication">Kunngjort</dt><dd class="dateOfPublication">2015-02-06 14:40</dd><dt class="lastupdated">Rettet</dt><dd class="lastupdated">2022-11-01 (EØS-henvisninger)</dd><dt class="eeaReferences">EØS-henvisning</dt><dd class="eeaReferences"><a href="avtale/avt-1992-05-02-1-v11">EØS-avtalen vedlegg XI</a> <br />nr. 5p (direktiv <a href="eu/32010l0013">2010/13/EU</a>).</dd><dt class="titleShort">Korttittel</dt><dd class="titleShort">Bildeprogramloven</dd><dt class="title">Tittel</dt><dd class="title">Lov om beskyttelse av mindreårige mot skadelige bildeprogram mv.</dd><dt class="refid">RefID</dt><dd class="refid">lov/2015-02-06-7</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om beskyttelse av mindreårige mot skadelige bildeprogram mv.</a><ul class="tocSubUl"><li><a href="#kapittel-1" data-child-interval="§§ 1 – 3">Kapittel 1. Innledende bestemmelser</a><ul class="tocSubUl"><li><a href="#kapittel-1-paragraf-1">§ 1. Formål</a></li><li><a href="#kapittel-1-paragraf-2">§ 2. Definisjoner</a></li><li><a href="#kapittel-1-paragraf-3">§ 3. Virkeområde</a></li></ul></li><li><a href="#kapittel-2" data-child-interval="§§ 4 – 7">Kapittel 2. Aldersgrenser</a><ul class="tocSubUl"><li><a href="#kapittel-2-paragraf-1">§ 4. Aldersgrenser</a></li><li><a href="#kapittel-2-paragraf-2">§ 5. (Opphevet)</a></li><li><a href="#kapittel-2-paragraf-3">§ 6. Fastsettelse av aldersgrenser</a></li><li><a href="#kapittel-2-paragraf-4">§ 7. Informasjonsplikt</a></li></ul></li><li><a href="#kapittel-3" data-child-interval="§§ 8 – 12">Kapittel 3. Alderskontroll og andre beskyttelsestiltak</a><ul class="tocSubUl"><li><a href="#kapittel-3-paragraf-1">§ 8. Plikt til å iverksette beskyttelsestiltak</a></li><li><a href="#kapittel-3-paragraf-2">§ 9. Beskyttelsestiltak ved tilgjengeliggjøring i fjernsyn</a></li><li><a href="#kapittel-3-paragraf-3">§ 10. Beskyttelsestiltak ved tilgjengeliggjøring i audiovisuelle bestillingstjenester</a></li><li><a href="#kapittel-3-paragraf-4">§ 11. Beskyttelsestiltak for fremvisning ved allmenn sammenkomst</a></li><li><a href="#kapittel-3-paragraf-5">§ 12. Beskyttelsestiltak for tilgjengeliggjøring av videogram</a></li></ul></li><li><a href="#kapittel-4" data-child-interval="§§ 13 – 17">Kapittel 4. Tilsyn og klage mv.</a><ul class="tocSubUl"><li><a href="#kapittel-4-paragraf-1">§ 13. Tilsyn</a></li><li><a href="#kapittel-4-paragraf-2">§ 14. Oppbevarings- og utleveringsplikt</a></li><li><a href="#kapittel-4-paragraf-3">§ 15. Opplysningsplikt</a></li><li><a href="#kapittel-4-paragraf-4">§ 16. Klage</a></li><li><a href="#kapittel-4-paragraf-5">§ 17. Begrensninger i omgjørings- og instruksjonsmyndighet</a></li></ul></li><li><a href="#kapittel-5" data-child-interval="§§ 18 – 20">Kapittel 5. Sanksjoner</a><ul class="tocSubUl"><li><a href="#kapittel-5-paragraf-1">§ 18. Advarsel</a></li><li><a href="#kapittel-5-paragraf-2">§ 19. Overtredelsesgebyr</a></li><li><a href="#kapittel-5-paragraf-3">§ 20. Tvangsmulkt</a></li></ul></li><li><a href="#kapittel-6" data-child-interval="§§ 21 – 22">Kapittel 6. Ikrafttredelse og endringer i andre lover</a><ul class="tocSubUl"><li><a href="#kapittel-6-paragraf-1">§ 21. Ikrafttredelse</a></li><li><a href="#kapittel-6-paragraf-2">§ 22. Endringer i andre lover</a></li></ul></li></ul></li></ul></dd></dl></header><main class="documentBody" data-lovdata-URL="NL/lov/2015-02-06-7" id="dokument"><h1>Lov om beskyttelse av mindreårige mot skadelige bildeprogram mv.</h1><section class="section" data-name="kap1" id="kapittel-1" data-lovdata-URL="NL/lov/2015-02-06-7/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="NL/lov/2015-02-06-7/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Loven har til formål å beskytte mindreårige mot skadelig påvirkning fra levende bilder.</article></article><article class="legalArticle" data-lovdata-URL="NL/lov/2015-02-06-7/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.<sup class="footnotereference" data-footnotereferencevalue="1" data-unique-footnote-counter="1">1</sup> <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">I denne loven forstås med<ol class="defaultList" type="a"><li data-name="a." value="1"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1"><i>mindreårige</i>: personer som ikke har fylt 18 år</article></article></li><li data-name="b." value="2"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1"><i>bildeprogram</i>: et sett av levende bilder, med eller uten lyd, som utgjør en avgrenset enhet</article></article></li><li data-name="c." value="3"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1"><i>tilknyttet materiale</i>: innhold som tilgjengeliggjøres før, under eller etter et bildeprogram, inkludert reklame, egenreklame, trailere og lignende</article></article></li><li data-name="d." value="4"><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1"><i>videogram</i>: disk, plate, magnetbånd eller annen enhet med lagret informasjon som er egnet til å gjengi bildeprogram</article></article></li><li data-name="e." value="5"><article class="listArticle" id="kapittel-1-paragraf-2-ledd-1-punkt-5"><article class="legalP" id="kapittel-1-paragraf-2-ledd-1-punkt-5-ledd-1"><i>bildeprogramdistributør</i>: den som har, eller har ervervet, rettighetene til tilgjengeliggjøring av bildeprogrammet på det norske markedet</article></article></li><li data-name="f." value="6"><article class="listArticle" id="kapittel-1-paragraf-2-ledd-1-punkt-6"><article class="legalP" id="kapittel-1-paragraf-2-ledd-1-punkt-6-ledd-1"><i>visningssted</i>: kino og annen arena for offentlig fremvisning av bildeprogram</article></article></li><li data-name="g." value="7"><article class="listArticle" id="kapittel-1-paragraf-2-ledd-1-punkt-7"><article class="legalP" id="kapittel-1-paragraf-2-ledd-1-punkt-7-ledd-1"><i>omsetningssted</i>: forretning, nettside e.l. som selger billetter til fremvisning av bildeprogram, eller gir allmennheten tilgang til videogrammer gjennom kjøp, leie eller lignende</article></article></li><li data-name="h." value="8"><article class="listArticle" id="kapittel-1-paragraf-2-ledd-1-punkt-8"><article class="legalP" id="kapittel-1-paragraf-2-ledd-1-punkt-8-ledd-1"><i>skadelig innhold</i>: skildringer i bildeprogram som kan virke følelsesmessig opprivende eller kognitivt forstyrrende for mindreåriges velbefinnende</article></article></li><li data-name="i." value="9"><article class="listArticle" id="kapittel-1-paragraf-2-ledd-1-punkt-9"><article class="legalP" id="kapittel-1-paragraf-2-ledd-1-punkt-9-ledd-1"><i>alvorlig skadelig innhold</i>: skildringer i bildeprogram som kan virke sterkt følelsesmessig opprivende eller sterkt kognitivt forstyrrende for mindreåriges velbefinnende, særlig nærgående skildringer av kjønnslig aktivitet, grov vold og annen svært forstyrrende eller skremmende tematikk.</article></article></li></ol></article><article class="legalP" id="kapittel-1-paragraf-2-ledd-2">Departementet kan gi forskrift om forståelsen av definisjonene i denne bestemmelsen.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. <a href="avtale/avt-1992-05-02-1-v11">EØS-avtalen vedlegg XI</a> nr. 5p (direktiv <a href="eu/32010l0013">2010/13/EU</a> art. 12 og 27).</article></footer></article><article class="legalArticle" data-lovdata-URL="NL/lov/2015-02-06-7/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-3-ledd-1">Loven gjelder for tilgjengeliggjøring av bildeprogram og tilknyttet materiale til allmennheten ved<ol class="defaultList" type="a"><li data-name="a." value="1"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1">fjernsyn og audiovisuelle bestillingstjenester omfattet av kringkastingsloven</article></article></li><li data-name="b." value="2"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1">fremvisning ved allmenn sammenkomst i Norge, inkludert kino eller annet visningssted</article></article></li><li data-name="c." value="3"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1">tilgjengeliggjøring av videogram i Norge når bildeprogrammet tilgjengeliggjøres av et foretak som er registrert i Norge eller har forretningssted i Norge, av en person som er norsk statsborger eller har bosted i Norge, eller beslutningen om tilgjengeliggjøring er tatt i Norge.</article></article></li></ol></article><article class="legalP" id="kapittel-1-paragraf-3-ledd-2">Loven gjelder også på Svalbard og Jan Mayen. Departementet kan gi forskrift om de unntaks- og særregler som de stedlige forholdene tilsier.</article></article></section><section class="section" data-name="kap2" id="kapittel-2" data-lovdata-URL="NL/lov/2015-02-06-7/KAPITTEL_2"><h2>Kapittel 2. Aldersgrenser</h2><article class="legalArticle" data-lovdata-URL="NL/lov/2015-02-06-7/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Aldersgrenser</span></h3><article class="legalP" id="kapittel-2-paragraf-1-ledd-1">Et bildeprogram kan ikke tilgjengeliggjøres uten å være gitt én av følgende aldersgrenser:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">tillatt for alle</article></article></li><li data-name="b." value="2"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">6 år</article></article></li><li data-name="c." value="3"><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">9 år</article></article></li><li data-name="d." value="4"><article class="listArticle" id="kapittel-2-paragraf-1-ledd-1-punkt-4"><article class="legalP" id="kapittel-2-paragraf-1-ledd-1-punkt-4-ledd-1">12 år</article></article></li><li data-name="e." value="5"><article class="listArticle" id="kapittel-2-paragraf-1-ledd-1-punkt-5"><article class="legalP" id="kapittel-2-paragraf-1-ledd-1-punkt-5-ledd-1">15 år</article></article></li><li data-name="f." value="6"><article class="listArticle" id="kapittel-2-paragraf-1-ledd-1-punkt-6"><article class="legalP" id="kapittel-2-paragraf-1-ledd-1-punkt-6-ledd-1">18 år</article></article></li></ol></article><article class="legalP" id="kapittel-2-paragraf-1-ledd-2">Aldersgrensen skal fastsettes etter en vurdering av om innholdet i bildeprogrammet kan være skadelig for personer under den aktuelle aldersgrensen. Bildeprogram med alvorlig skadelig innhold skal ha 18-årsgrense.</article><article class="legalP" id="kapittel-2-paragraf-1-ledd-3">Unntatt fra kravet i første ledd er bildeprogram som i hovedsak inneholder<ol class="defaultList" type="a"><li data-name="a." value="1"><article class="listArticle" id="kapittel-2-paragraf-1-ledd-3-punkt-1"><article class="legalP" id="kapittel-2-paragraf-1-ledd-3-punkt-1-ledd-1">nyhets- og aktualitetsstoff,</article></article></li><li data-name="b." value="2"><article class="listArticle" id="kapittel-2-paragraf-1-ledd-3-punkt-2"><article class="legalP" id="kapittel-2-paragraf-1-ledd-3-punkt-2-ledd-1">undervisnings- og forskningsstoff,</article></article></li><li data-name="c." value="3"><article class="listArticle" id="kapittel-2-paragraf-1-ledd-3-punkt-3"><article class="legalP" id="kapittel-2-paragraf-1-ledd-3-punkt-3-ledd-1">informasjonsstoff om ideell, politisk eller religiøs virksomhet,</article></article></li><li data-name="d." value="4"><article class="listArticle" id="kapittel-2-paragraf-1-ledd-3-punkt-4"><article class="legalP" id="kapittel-2-paragraf-1-ledd-3-punkt-4-ledd-1">musikkstoff,</article></article></li><li data-name="e." value="5"><article class="listArticle" id="kapittel-2-paragraf-1-ledd-3-punkt-5"><article class="legalP" id="kapittel-2-paragraf-1-ledd-3-punkt-5-ledd-1">idrettsstoff,</article></article></li><li data-name="f." value="6"><article class="listArticle" id="kapittel-2-paragraf-1-ledd-3-punkt-6"><article class="legalP" id="kapittel-2-paragraf-1-ledd-3-punkt-6-ledd-1">hobby-, instruksjons- og fritidsstoff og</article></article></li><li data-name="g." value="7"><article class="listArticle" id="kapittel-2-paragraf-1-ledd-3-punkt-7"><article class="legalP" id="kapittel-2-paragraf-1-ledd-3-punkt-7-ledd-1">direktesendinger.</article></article></li></ol></article><article class="legalP" id="kapittel-2-paragraf-1-ledd-4">Departementet kan gi forskrift om ytterligere unntak fra kravet i første ledd.</article></article><article class="legalArticle" data-lovdata-URL="NL/lov/2015-02-06-7/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">(Opphevet)</span></h3><article class="changesToParent">Endret ved <a href="lov/2015-06-19-65">lov 19 juni 2015 nr. 65</a> (ikr. 1 okt 2015), opphevet ved lov <a href="lov/2022-06-22-83">22 juni 2022 nr. 83</a> (i kraft 1 jan 2023 iflg. <a href="forskrift/2022-06-22-1141">res. 22 juni 2022 nr. 1141</a>).</article></article><article class="legalArticle" data-lovdata-URL="NL/lov/2015-02-06-7/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Fastsettelse av aldersgrenser</span></h3><article class="legalP" id="kapittel-2-paragraf-3-ledd-1">Aldersgrensen på bildeprogram fastsettes av bildeprogramdistributør.</article><article class="legalP" id="kapittel-2-paragraf-3-ledd-2">Fastsettelse av aldersgrenser skal utføres med utgangspunkt i retningslinjer fastsatt av Medietilsynet.</article><article class="legalP" id="kapittel-2-paragraf-3-ledd-3">Medietilsynet kan ved enkeltvedtak overprøve aldersgrenser fastsatt av bildeprogramdistributør i medhold av første ledd.</article><article class="legalP" id="kapittel-2-paragraf-3-ledd-4">Departementet kan gi forskrift om unntak fra kravene i denne paragrafen og om utarbeidelse av retningslinjer for aldersklassifisering.</article><article class="changesToParent">Endret ved lov <a href="lov/2022-06-22-83">22 juni 2022 nr. 83</a> (i kraft 1 jan 2023 iflg. <a href="forskrift/2022-06-22-1141">res. 22 juni 2022 nr. 1141</a>).</article></article><article class="legalArticle" data-lovdata-URL="NL/lov/2015-02-06-7/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>.<sup class="footnotereference" data-footnotereferencevalue="1" data-unique-footnote-counter="1">1</sup> <span class="legalArticleTitle">Informasjonsplikt</span></h3><article class="legalP" id="kapittel-2-paragraf-4-ledd-1">Publikum skal på en tydelig og nøytral måte informeres om aldersgrensen før tilgjengeliggjøring av det aktuelle bildeprogrammet.</article><article class="legalP" id="kapittel-2-paragraf-4-ledd-2">Informasjon om bildeprogrammets aldersgrense skal som minimum gjøres tilgjengelig på følgende måter:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-4-ledd-2-punkt-1"><article class="legalP" id="kapittel-2-paragraf-4-ledd-2-punkt-1-ledd-1">På fjernsyn skal tjenestetilbyder informere muntlig om aldersgrensen før programmet starter eller tydelig merke bildeprogrammet med aldersgrense under hele sendetiden. Tjenestetilbyder skal også gjøre aldersgrensen tilgjengelig i sine programoversikter og elektroniske programguider.</article></article></li><li data-name="b." value="2"><article class="listArticle" id="kapittel-2-paragraf-4-ledd-2-punkt-2"><article class="legalP" id="kapittel-2-paragraf-4-ledd-2-punkt-2-ledd-1">I audiovisuelle bestillingstjenester skal tjenestetilbyder informere om aldersgrensen før endelig bestilling gjennomføres, samt i presentasjon og omtale av bildeprogrammet.</article></article></li><li data-name="c." value="3"><article class="listArticle" id="kapittel-2-paragraf-4-ledd-2-punkt-3"><article class="legalP" id="kapittel-2-paragraf-4-ledd-2-punkt-3-ledd-1">Ved fremvisning ved allmenn sammenkomst skal visnings- og omsetningssted informere om aldersgrensen ved annonsering og billettkjøp.</article></article></li><li data-name="d." value="4"><article class="listArticle" id="kapittel-2-paragraf-4-ledd-2-punkt-4"><article class="legalP" id="kapittel-2-paragraf-4-ledd-2-punkt-4-ledd-1">Ved tilgjengeliggjøring av videogram skal bildeprogramdistributør informere om aldersgrensen ved tydelig merking på forsiden av videogrammets omslag.</article></article></li></ol></article><article class="legalP" id="kapittel-2-paragraf-4-ledd-3">Departementet kan gi forskrift om informasjonsplikt, inkludert om unntak og merking.</article><footer class="footnotes"><article class="footnote" data-name="1" data-unique-footnote-counter="2"><span class="footnoteLabel">1</span> Jf. <a href="avtale/avt-1992-05-02-1-v11">EØS-avtalen vedlegg XI</a> nr. 5p (direktiv <a href="eu/32010l0013/a27">2010/13/EU</a> art. 27 nr. 3).</article></footer></article></section><section class="section" data-name="kap3" id="kapittel-3" data-lovdata-URL="NL/lov/2015-02-06-7/KAPITTEL_3"><h2>Kapittel 3. Alderskontroll og andre beskyttelsestiltak</h2><article class="legalArticle" data-lovdata-URL="NL/lov/2015-02-06-7/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Plikt til å iverksette beskyttelsestiltak</span></h3><article class="legalP" id="kapittel-3-paragraf-1-ledd-1">Enhver som tilgjengeliggjør bildeprogram, plikter å iverksette egnede tiltak for å beskytte mindreårige mot skadelig og alvorlig skadelig innhold.</article><article class="legalP" id="kapittel-3-paragraf-1-ledd-2">Departementet kan gi forskrift om alderskontroll, andre beskyttelsestiltak og om bruk av personopplysninger som gjelder mindreårige.</article><article class="changesToParent">Endret ved lov <a href="lov/2025-02-28-2">28 feb 2025 nr. 2</a> (i kraft 1 mai 2025 iflg. <a href="forskrift/2025-04-04-601">res. 4 april 2025 nr. 601</a>).</article></article><article class="legalArticle" data-lovdata-URL="NL/lov/2015-02-06-7/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>.<sup class="footnotereference" data-footnotereferencevalue="1" data-unique-footnote-counter="1">1</sup> <span class="legalArticleTitle">Beskyttelsestiltak ved tilgjengeliggjøring i fjernsyn</span></h3><article class="legalP" id="kapittel-3-paragraf-2-ledd-1">Bildeprogram med alvorlig skadelig innhold kan ikke sendes på fjernsyn.</article><article class="legalP" id="kapittel-3-paragraf-2-ledd-2">Tjenestetilbyder skal ved valg av sendetid eller tekniske tiltak sørge for at mindreårige normalt ikke får tilgang til bildeprogram eller tilknyttet materiale med skadelig innhold. Nyhets- og aktualitetsprogrammer er unntatt fra kravene i første punktum.</article><article class="legalP" id="kapittel-3-paragraf-2-ledd-3">Personopplysninger som gjelder mindreårige, og som innhentes eller på annen måte genereres av tjenestetilbyderen som ledd i beskyttelsestiltak etter denne paragrafen, skal ikke behandles for kommersielle formål, for eksempel direkte markedsføring, profilering eller atferdsbasert reklame.</article><article class="changesToParent">Endret ved lov <a href="lov/2025-02-28-2">28 feb 2025 nr. 2</a> (i kraft 1 mai 2025 iflg. <a href="forskrift/2025-04-04-601">res. 4 april 2025 nr. 601</a>).</article><footer class="footnotes"><article class="footnote" data-name="1" data-unique-footnote-counter="3"><span class="footnoteLabel">1</span> Jf. <a href="avtale/avt-1992-05-02-1-v11">EØS-avtalen vedlegg XI</a> nr. 5p (direktiv <a href="eu/32010l0013/a27">2010/13/EU</a> art. 27 nr. 1 og 2).</article></footer></article><article class="legalArticle" data-lovdata-URL="NL/lov/2015-02-06-7/§10" data-name="§10" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>.<sup class="footnotereference" data-footnotereferencevalue="1" data-unique-footnote-counter="1">1</sup> <span class="legalArticleTitle">Beskyttelsestiltak ved tilgjengeliggjøring i audiovisuelle bestillingstjenester</span></h3><article class="legalP" id="kapittel-3-paragraf-3-ledd-1">Tjenestetilbyder skal iverksette tiltak som sikrer at mindreårige normalt ikke får tilgang til bildeprogrammer eller tilknyttet materiale med alvorlig skadelig innhold.</article><article class="legalP" id="kapittel-3-paragraf-3-ledd-2">Tjenestetilbyder skal tilby tiltak som kan aktiveres av foresatte eller andre i foresattes sted, for å sikre at mindreårige normalt ikke får tilgang til bildeprogram eller tilknyttet materiale med skadelig innhold. Nyhets- og aktualitetsprogrammer er unntatt kravene i første punktum.</article><article class="legalP" id="kapittel-3-paragraf-3-ledd-3">Personopplysninger som gjelder mindreårige, og som innhentes eller på annen måte genereres av tjenestetilbyderen som ledd i beskyttelsestiltak etter denne paragrafen, skal ikke behandles for kommersielle formål, for eksempel direkte markedsføring, profilering eller atferdsbasert reklame.</article><article class="changesToParent">Endret ved lov <a href="lov/2025-02-28-2">28 feb 2025 nr. 2</a> (i kraft 1 mai 2025 iflg. <a href="forskrift/2025-04-04-601">res. 4 april 2025 nr. 601</a>).</article><footer class="footnotes"><article class="footnote" data-name="1" data-unique-footnote-counter="4"><span class="footnoteLabel">1</span> Jf. <a href="avtale/avt-1992-05-02-1-v11">EØS-avtalen vedlegg XI</a> nr. 5p (direktiv <a href="eu/32010l0013">2010/13/EU</a> art. 12).</article></footer></article><article class="legalArticle" data-lovdata-URL="NL/lov/2015-02-06-7/§11" data-name="§11" id="kapittel-3-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Beskyttelsestiltak for fremvisning ved allmenn sammenkomst</span></h3><article class="legalP" id="kapittel-3-paragraf-4-ledd-1">Visnings- og omsetningssted skal utforme rutiner for og gjennomføre alderskontroll ved tilgjengeliggjøring av bildeprogram som er klassifisert etter <a href="lov/2015-02-06-7/§6">§ 6</a>.</article><article class="legalP" id="kapittel-3-paragraf-4-ledd-2">Tilknyttet materiale skal være tilpasset bildeprogrammets aldersgrense.</article><article class="legalP" id="kapittel-3-paragraf-4-ledd-3">Ledsaget av foresatte eller andre i foresattes sted kan mindreårige gis adgang til fremvisninger med ett trinn høyere aldersgrense enn oppnådd alder tilsier. 18-årsgrensen er likevel absolutt.</article><article class="changesToParent">Endret ved lov <a href="lov/2022-06-22-83">22 juni 2022 nr. 83</a> (i kraft 1 jan 2023 iflg. <a href="forskrift/2022-06-22-1141">res. 22 juni 2022 nr. 1141</a>).</article></article><article class="legalArticle" data-lovdata-URL="NL/lov/2015-02-06-7/§12" data-name="§12" id="kapittel-3-paragraf-5"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Beskyttelsestiltak for tilgjengeliggjøring av videogram</span></h3><article class="legalP" id="kapittel-3-paragraf-5-ledd-1">Omsetningssted skal utforme rutiner for og gjennomføre alderskontroll ved tilgjengeliggjøring av bildeprogram som er klassifisert etter <a href="lov/2015-02-06-7/§6">§ 6</a>.</article><article class="legalP" id="kapittel-3-paragraf-5-ledd-2">Tilknyttet materiale skal være tilpasset bildeprogrammets aldersgrense.</article><article class="changesToParent">Endret ved lov <a href="lov/2022-06-22-83">22 juni 2022 nr. 83</a> (i kraft 1 jan 2023 iflg. <a href="forskrift/2022-06-22-1141">res. 22 juni 2022 nr. 1141</a>).</article></article></section><section class="section" data-name="kap4" id="kapittel-4" data-lovdata-URL="NL/lov/2015-02-06-7/KAPITTEL_4"><h2>Kapittel 4. Tilsyn og klage mv.</h2><article class="legalArticle" data-lovdata-URL="NL/lov/2015-02-06-7/§13" data-name="§13" id="kapittel-4-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Tilsyn</span></h3><article class="legalP" id="kapittel-4-paragraf-1-ledd-1">Datatilsynet fører tilsyn med behandlingen av personopplysninger etter <a href="lov/2015-02-06-7/§9/ledd/3">§ 9 tredje ledd</a> og <a href="lov/2015-02-06-7/§10/ledd/3">§ 10 tredje ledd</a>. Medietilsynet fører tilsyn med at øvrige bestemmelser gitt i og i medhold av denne lov blir overholdt.</article><article class="legalP" id="kapittel-4-paragraf-1-ledd-2">Dersom Medietilsynet gjennom sin tilsynsvirksomhet blir kjent med bildeprogram som rammes av <a href="lov/2005-05-20-28/§311">straffeloven § 311</a>, skal forholdet meldes til politiet.</article><article class="changesToParent">Endret ved <a href="lov/2015-06-19-65">lover 19 juni 2015 nr. 65</a> (ikr. 1 okt 2015), <a href="lov/2025-02-28-2">28 feb 2025 nr. 2</a> (i kraft 1 mai 2025 iflg. <a href="forskrift/2025-04-04-601">res. 4 april 2025 nr. 601</a>).</article></article><article class="legalArticle" data-lovdata-URL="NL/lov/2015-02-06-7/§14" data-name="§14" id="kapittel-4-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Oppbevarings- og utleveringsplikt</span></h3><article class="legalP" id="kapittel-4-paragraf-2-ledd-1">Bildeprogramdistributør plikter å oppbevare bildeprogrammet i minst to måneder etter at bildeprogrammet første gang ble vist offentlig eller tilgjengeliggjort på annen måte. Dersom det reises klagesak i medhold av <a href="lov/2015-02-06-7/§16">§ 16</a>, skal bildeprogrammet oppbevares inntil klagen er avgjort. Bildeprogrammet skal også oppbevares inntil saken er rettskraftig avgjort, dersom det blir gitt melding om at det blir reist søksmål.</article><article class="legalP" id="kapittel-4-paragraf-2-ledd-2">Bildeprogramdistributør plikter på forespørsel å utlevere bildeprogram etter første ledd til Medietilsynet og Klagenemnda for mediesaker (Medieklagenemnda).</article><article class="legalP" id="kapittel-4-paragraf-2-ledd-3">Departementet kan gi forskrift om oppbevarings- og utleveringsplikten, herunder hvem som er omfattet av plikten og hvordan oppbevaringen skal skje.</article></article><article class="legalArticle" data-lovdata-URL="NL/lov/2015-02-06-7/§15" data-name="§15" id="kapittel-4-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Opplysningsplikt</span></h3><article class="legalP" id="kapittel-4-paragraf-3-ledd-1">Enhver plikter å gi Medietilsynet de opplysninger som tilsynet krever for å kunne utføre sine gjøremål etter loven, eller for å kunne oppfylle Norges avtaleforpliktelser overfor en fremmed stat eller internasjonal organisasjon. Opplysningene kan kreves gitt skriftlig eller muntlig innen en fastsatt frist.</article><article class="legalP" id="kapittel-4-paragraf-3-ledd-2">Departementet kan gi forskrift om opplysningsplikten, herunder om hvem som er omfattet av opplysningsplikten og om hvilke opplysninger som kan kreves.</article></article><article class="legalArticle" data-lovdata-URL="NL/lov/2015-02-06-7/§16" data-name="§16" id="kapittel-4-paragraf-4"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Klage</span></h3><article class="legalP" id="kapittel-4-paragraf-4-ledd-1">Klager på Medietilsynets enkeltvedtak etter loven eller regler fastsatt i medhold av loven behandles av Medieklagenemnda. Klagenemnda kan ikke omgjøre Medietilsynets vedtak etter eget tiltak.</article><article class="legalP" id="kapittel-4-paragraf-4-ledd-2">Bildeprogramdistributør har klagerett over tilsynets vedtak om aldersgrenser fastsatt etter <a href="lov/2015-02-06-7/§6">§ 6</a> tredje ledd. For øvrig gjelder reglene i <a href="lov/1967-02-10/kapvi">forvaltningsloven kapittel VI</a>.</article><article class="legalP" id="kapittel-4-paragraf-4-ledd-3">Medieklagenemnda oppnevnes av Kongen. Kongen fastsetter hvem som skal være klagenemndas leder og nestleder, og kan gi forskrift om nemndas størrelse, sammensetning og oppgaver.</article><article class="legalP" id="kapittel-4-paragraf-4-ledd-4">Eventuelle søksmål i anledning Medieklagenemndas vedtak skal rettes mot staten ved Klagenemnda for mediesaker.</article><article class="changesToParent">Endret ved lov <a href="lov/2022-06-22-83">22 juni 2022 nr. 83</a> (i kraft 1 jan 2023 iflg. <a href="forskrift/2022-06-22-1141">res. 22 juni 2022 nr. 1141</a>).</article></article><article class="legalArticle" data-lovdata-URL="NL/lov/2015-02-06-7/§17" data-name="§17" id="kapittel-4-paragraf-5"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Begrensninger i omgjørings- og instruksjonsmyndighet</span></h3><article class="legalP" id="kapittel-4-paragraf-5-ledd-1">Departementet kan ikke instruere Medietilsynet eller Medieklagenemnda i enkeltsaker eller omgjøre tilsynets eller klagenemndas vedtak etter denne loven.</article><article class="legalP" id="kapittel-4-paragraf-5-ledd-2">Departementet kan pålegge Medietilsynet å ta en sak opp til behandling.</article><article class="legalP" id="kapittel-4-paragraf-5-ledd-3">I saker av prinsipiell eller stor samfunnsmessig betydning kan Kongen i statsråd omgjøre Medietilsynets eller Medieklagenemndas vedtak etter reglene i <a href="lov/1967-02-10/§35">forvaltningsloven § 35</a> annet, tredje og femte ledd.</article></article></section><section class="section" data-name="kap5" id="kapittel-5" data-lovdata-URL="NL/lov/2015-02-06-7/KAPITTEL_5"><h2>Kapittel 5. Sanksjoner</h2><article class="legalArticle" data-lovdata-URL="NL/lov/2015-02-06-7/§18" data-name="§18" id="kapittel-5-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Advarsel</span></h3><article class="legalP" id="kapittel-5-paragraf-1-ledd-1">Ved overtredelse av denne loven eller bestemmelse eller vilkår fastsatt i medhold av denne loven, kan Medietilsynet gi den som er ansvarlig for overtredelsen, en advarsel.</article></article><article class="legalArticle" data-lovdata-URL="NL/lov/2015-02-06-7/§19" data-name="§19" id="kapittel-5-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Overtredelsesgebyr</span></h3><article class="legalP" id="kapittel-5-paragraf-2-ledd-1">Medietilsynet kan ved overtredelse av bestemmelser gitt i eller i medhold av denne loven, eller av enkeltvedtak truffet i medhold av disse bestemmelsene, ilegge den som er ansvarlig for overtredelsen, et overtredelsesgebyr til staten beregnet etter forskrift fastsatt av departementet.</article><article class="legalP" id="kapittel-5-paragraf-2-ledd-2">Departementet kan gi forskrift om forhøyet gebyr ved gjentatt overtredelse. Medietilsynet kan i særlige tilfeller frafalle ilagt overtredelsesgebyr.</article><article class="legalP" id="kapittel-5-paragraf-2-ledd-3">Ilagt gebyr er tvangsgrunnlag for utlegg. Departementet kan gi forskrift om ileggelse av overtredelsesgebyr, herunder om inndrivelse og om betalingsfrist. Det kan i forskrift fastsettes at det skal betales renter av ilagt overtredelsesgebyr.</article></article><article class="legalArticle" data-lovdata-URL="NL/lov/2015-02-06-7/§20" data-name="§20" id="kapittel-5-paragraf-3"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Tvangsmulkt</span></h3><article class="legalP" id="kapittel-5-paragraf-3-ledd-1">For å sikre at plikter fastsatt i eller i medhold av denne loven blir oppfylt, kan Medietilsynet ilegge den ansvarlige tvangsmulkt. Tvangsmulkt kan ilegges når overtredelse er oppdaget.</article><article class="legalP" id="kapittel-5-paragraf-3-ledd-2">Tvangsmulkten kan fastsettes som en løpende mulkt eller som et engangsbeløp. Ved løpende mulkt kan Medietilsynet bestemme at mulkten skal fastsettes for hver dag, uke eller måned som går. Tvangsmulkten begynner å løpe dersom den ansvarlige oversitter fristen for retting av forholdet. Ved tvangsmulkt i form av et engangsbeløp kan Medietilsynet bestemme at mulkten skal betales ved en særskilt fastsatt frist for oppfyllelse av plikten, dersom denne fristen er utløpt uten at plikten er oppfylt.</article><article class="legalP" id="kapittel-5-paragraf-3-ledd-3">Tvangsmulkt tilfaller statskassen og er tvangsgrunnlag for utlegg.</article><article class="legalP" id="kapittel-5-paragraf-3-ledd-4">Medietilsynet kan i særlige tilfeller redusere eller frafalle påløpt tvangsmulkt inklusive renter.</article><article class="legalP" id="kapittel-5-paragraf-3-ledd-5">Departementet kan gi forskrift om ileggelse av tvangsmulkt, herunder om vilkår for tvangsmulkt, om tvangsmulktens størrelse og om renter ved forsinket betaling.</article></article></section><section class="section" data-name="kap6" id="kapittel-6" data-lovdata-URL="NL/lov/2015-02-06-7/KAPITTEL_6"><h2>Kapittel 6. Ikrafttredelse og endringer i andre lover</h2><article class="legalArticle" data-lovdata-URL="NL/lov/2015-02-06-7/§21" data-name="§21" id="kapittel-6-paragraf-1"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-1-ledd-1">Loven trer i kraft fra den tid Kongen bestemmer.<sup class="footnotereference" data-footnotereferencevalue="1" data-unique-footnote-counter="1">1</sup> Kongen kan sette i kraft de enkelte bestemmelsene til forskjellig tid.</article><footer class="footnotes"><article class="footnote" data-name="1" data-unique-footnote-counter="5"><span class="footnoteLabel">1</span> Fra 1 juli 2015 iflg. <a href="forskrift/2015-06-12-633">res. 12 juni 2015 nr. 633</a>.</article></footer></article><article class="legalArticle" data-lovdata-URL="NL/lov/2015-02-06-7/§22" data-name="§22" id="kapittel-6-paragraf-2"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Endringer i andre lover</span></h3><article class="legalP" id="kapittel-6-paragraf-2-ledd-1">Med virkning fra den tid loven trer i kraft gjøres følgende endringer i andre lover: – – –</article></article></section></main></body></html>