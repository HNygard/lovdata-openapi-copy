<!DOCTYPE html><html lang="nb"><head><title>Lov om digital sikkerhet (digitalsikkerhetsloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2023-12-20-108</dd><dt class="dokid">DokumentID</dt><dd class="dokid">NL/lov/2023-12-20-108</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="dateInForce">I kraft fra</dt><dd class="dateInForce">2025-10-01</dd><dt class="legalArea">Rettsområde</dt><dd class="legalArea"><ul><li><a href="legal-areas/06" title="EU/EØS-rett">EU/EØS-rett</a> &gt; <a href="legal-areas/06.09" title="Informasjonssamfunnet">Informasjonssamfunnet</a></li> <li><a href="legal-areas/13" title="HMS og beredskaps- og sikkerhetsrett">HMS og beredskaps- og sikkerhetsrett</a> &gt; <a href="legal-areas/13.04" title="Samfunnssikkerhet">Samfunnssikkerhet</a></li> <li><a href="legal-areas/15" title="IKT- og medierett">IKT- og medierett</a></li></ul></dd><dt class="dateOfPublication">Kunngjort</dt><dd class="dateOfPublication">2023-12-20 11:40</dd><dt class="eeaReferences">EØS-henvisning</dt><dd class="eeaReferences"><a href="avtale/avt-1992-05-02-1-v11">EØS-avtalen vedlegg XI</a> <br /> nr. 5cpa (direktiv <a href="eu/32016l1148">(EU) 2016/1148</a>).</dd><dt class="titleShort">Korttittel</dt><dd class="titleShort">Digitalsikkerhetsloven</dd><dt class="title">Tittel</dt><dd class="title">Lov om digital sikkerhet (digitalsikkerhetsloven)</dd><dt class="miscInformation">Annet om dokumentet</dt><dd class="miscInformation"><a href="forarbeid/prop-109-ls-202223">Prop.109 LS (2022–2023)</a>, <a href="forarbeid/inns-78-l-202324">Innst.78 L (2023–2024)</a>, <a href="forarbeid/lovvedtak-15-202324">Lovvedtak 15 (2023–2024)</a>. Stortingets første og andre gangs behandling hhv. 7. og 12. desember 2023. Fremmet av Justis- og beredskapsdepartementet.</dd><dt class="refid">RefID</dt><dd class="refid">lov/2023-12-20-108</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om digital sikkerhet (digitalsikkerhetsloven)</a><ul class="tocSubUl"><li><a href="#kapittel-1" data-child-interval="§§ 1 – 5">Kapittel 1. Innledende bestemmelser</a><ul class="tocSubUl"><li><a href="#kapittel-1-paragraf-1">§ 1. Formål</a></li><li><a href="#kapittel-1-paragraf-2">§ 2. Saklig virkeområde</a></li><li><a href="#kapittel-1-paragraf-3">§ 3. Geografisk virkeområde</a></li><li><a href="#kapittel-1-paragraf-4">§ 4. Definisjoner</a></li><li><a href="#kapittel-1-paragraf-5">§ 5. Forholdet til andre lover som stiller krav om sikkerhet og varsling</a></li></ul></li><li><a href="#kapittel-2" data-child-interval="§§ 6 – 8">Kapittel 2. Krav til tilbydere av samfunnsviktige tjenester</a><ul class="tocSubUl"><li><a href="#kapittel-2-paragraf-1">§ 6. Tilbydere av samfunnsviktige tjenester</a></li><li><a href="#kapittel-2-paragraf-2">§ 7. Krav om sikkerhet for tilbydere av samfunnsviktige tjenester</a></li><li><a href="#kapittel-2-paragraf-3">§ 8. Krav om varsling for tilbydere av samfunnsviktige tjenester</a></li></ul></li><li><a href="#kapittel-3" data-child-interval="§§ 9 – 12">Kapittel 3. Krav til tilbydere av digitale tjenester</a><ul class="tocSubUl"><li><a href="#kapittel-3-paragraf-1">§ 9. Tilbydere av digitale tjenester</a></li><li><a href="#kapittel-3-paragraf-2">§ 10. Krav om sikkerhet for tilbydere av digitale tjenester</a></li><li><a href="#kapittel-3-paragraf-3">§ 11. Krav om varsling for tilbydere av digitale tjenester</a></li><li><a href="#kapittel-3-paragraf-4">§ 12. Plikt til å utpeke en representant i Norge</a></li></ul></li><li><a href="#kapittel-4" data-child-interval="§§ 13 – 17">Kapittel 4. Tilsyn og administrative reaksjoner</a><ul class="tocSubUl"><li><a href="#kapittel-4-paragraf-1">§ 13. Tilsyn</a></li><li><a href="#kapittel-4-paragraf-2">§ 14. Opplysningsplikt og tilgang til lokaler og utstyr</a></li><li><a href="#kapittel-4-paragraf-3">§ 15. Pålegg om retting</a></li><li><a href="#kapittel-4-paragraf-4">§ 16. Tvangsmulkt</a></li><li><a href="#kapittel-4-paragraf-5">§ 17. Overtredelsesgebyr</a></li></ul></li><li><a href="#kapittel-5" data-child-interval="§ 18">Kapittel 5. Utfyllende regler mv.</a><ul class="tocSubUl"><li><a href="#kapittel-5-paragraf-1">§ 18. Forskrifter</a></li></ul></li><li><a href="#kapittel-6" data-child-interval="§ 19">Kapittel 6. Sikkerhetssertifisering</a><ul class="tocSubUl"><li><a href="#kapittel-6-paragraf-1">§ 19. Sikkerhetssertifisering av informasjons- og kommunikasjonsteknologi</a></li></ul></li><li><a href="#kapittel-7" data-child-interval="§ 20">Kapittel 7. Sluttbestemmelser</a><ul class="tocSubUl"><li><a href="#kapittel-7-paragraf-1">§ 20. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="NL/lov/2023-12-20-108" id="dokument"><h1>Lov om digital sikkerhet (digitalsikkerhetsloven)</h1><section class="section" data-name="kap1" id="kapittel-1" data-lovdata-URL="NL/lov/2023-12-20-108/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="NL/lov/2023-12-20-108/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Loven skal bidra til å sikre grunnleggende krav til digital sikkerhet i virksomheter med særlig betydning for samfunnet ved å forebygge, avdekke og motvirke uønskede hendelser i nettverks- og informasjonssystemer som brukes for å levere samfunnsviktige tjenester og digitale tjenester. Loven skal også legge til rette for sikkerhet i IKT-produkter, IKT-tjenester og IKT-prosesser.</article></article><article class="legalArticle" data-lovdata-URL="NL/lov/2023-12-20-108/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Saklig virkeområde</span></h3><article class="legalP" id="kapittel-1-paragraf-2-ledd-1">Loven gjelder for<ol class="defaultList" type="a"><li data-name="a." value="1"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">tilbydere av samfunnsviktige tjenester etter <a href="lov/2023-12-20-108/§6">§ 6</a> i sektorene energi, transport, helse, vannforsyning, bank, finansmarkedsinfrastruktur og digital infrastruktur</article></article></li><li data-name="b." value="2"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">tilbydere av digitale tjenester etter <a href="lov/2023-12-20-108/§9">§ 9</a>.</article></article></li></ol></article><article class="legalP" id="kapittel-1-paragraf-2-ledd-2">Loven gjelder ikke for virksomheter som er omfattet av <a href="lov/2018-06-15-44">lov om elektroniske tillitstjenester</a>.</article><article class="legalP" id="kapittel-1-paragraf-2-ledd-3">Kongen kan gi forskrift med nærmere bestemmelser om og unntak fra lovens virkeområde.</article></article><article class="legalArticle" data-lovdata-URL="NL/lov/2023-12-20-108/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Geografisk virkeområde</span></h3><article class="legalP" id="kapittel-1-paragraf-3-ledd-1">Loven gjelder for<ol class="defaultList" type="a"><li data-name="a." value="1"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1">tilbydere av samfunnsviktige tjenester som er etablert i Norge</article></article></li><li data-name="b." value="2"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1">tilbydere av digitale tjenester som har sitt hovedkontor i Norge, eller som har eller skal ha en representant i Norge etter <a href="lov/2023-12-20-108/§12">§ 12</a>.</article></article></li></ol></article><article class="legalP" id="kapittel-1-paragraf-3-ledd-2">Kongen kan gi forskrift om lovens anvendelse for Svalbard, Jan Mayen og bilandene og fastsette særlige regler som er nødvendige av hensyn til de stedlige forholdene.</article></article><article class="legalArticle" data-lovdata-URL="NL/lov/2023-12-20-108/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-4-ledd-1">I denne loven menes med<ol class="defaultList" type="1"><li data-name="1." value="1"><article class="listArticle" id="kapittel-1-paragraf-4-ledd-1-punkt-1"><article class="legalP" id="kapittel-1-paragraf-4-ledd-1-punkt-1-ledd-1">nettverks- og informasjonssystemer: <ol class="defaultList" type="a"><li data-name="a." value="1"><article class="listArticle" id="kapittel-1-paragraf-4-ledd-1-punkt-1-ledd-1-punkt-1"><article class="legalP" id="kapittel-1-paragraf-4-ledd-1-punkt-1-ledd-1-punkt-1-ledd-1">elektronisk kommunikasjonsnett som nevnt i <a href="lov/2003-07-04-83/§1-5/nummer/2">ekomloven § 1-5 nr. 2</a></article></article></li><li data-name="b." value="2"><article class="listArticle" id="kapittel-1-paragraf-4-ledd-1-punkt-1-ledd-1-punkt-2"><article class="legalP" id="kapittel-1-paragraf-4-ledd-1-punkt-1-ledd-1-punkt-2-ledd-1">en enhet eller en gruppe av sammenkoblede eller beslektede enheter som behandler digitale data automatisk ved hjelp av et program</article></article></li><li data-name="c." value="3"><article class="listArticle" id="kapittel-1-paragraf-4-ledd-1-punkt-1-ledd-1-punkt-3"><article class="legalP" id="kapittel-1-paragraf-4-ledd-1-punkt-1-ledd-1-punkt-3-ledd-1">digitale data som lagres, behandles, innhentes eller overføres ved hjelp av elementer som nevnt i bokstav a eller b for at dataene skal kunne driftes, vernes, beskyttes eller vedlikeholdes.</article></article></li></ol></article></article></li><li data-name="2." value="2"><article class="listArticle" id="kapittel-1-paragraf-4-ledd-1-punkt-2"><article class="legalP" id="kapittel-1-paragraf-4-ledd-1-punkt-2-ledd-1">sikkerheten i nettverks- og informasjonssystemer: evnen nettverk eller informasjonssystemer har til å tåle, på et gitt tillitsnivå, enhver handling som går ut over tilgjengeligheten, autentisiteten, integriteten eller tilliten til lagrede, overførte eller behandlede data eller tilknyttede tjenester som tilbys eller er tilgjengelige via slike nettverks- og informasjonssystemer</article></article></li><li data-name="3." value="3"><article class="listArticle" id="kapittel-1-paragraf-4-ledd-1-punkt-3"><article class="legalP" id="kapittel-1-paragraf-4-ledd-1-punkt-3-ledd-1">hendelse: enhver hendelse med negativ virkning på sikkerheten i nettverks- og informasjonssystemer.</article></article></li></ol></article></article><article class="legalArticle" data-lovdata-URL="NL/lov/2023-12-20-108/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Forholdet til andre lover som stiller krav om sikkerhet og varsling</span></h3><article class="legalP" id="kapittel-1-paragraf-5-ledd-1">Kravene om sikkerhet og varsling i <a href="lov/2023-12-20-108/§7">§§ 7</a>, <a href="lov/2023-12-20-108/§8">8</a>, <a href="lov/2023-12-20-108/§10">10</a> og <a href="lov/2023-12-20-108/§11">11</a> gjelder så langt det ikke er fastsatt tilsvarende eller strengere krav i eller i medhold av annen lov.</article></article></section><section class="section" data-name="kap2" id="kapittel-2" data-lovdata-URL="NL/lov/2023-12-20-108/KAPITTEL_2"><h2>Kapittel 2. Krav til tilbydere av samfunnsviktige tjenester</h2><article class="legalArticle" data-lovdata-URL="NL/lov/2023-12-20-108/§6" data-name="§6" id="kapittel-2-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Tilbydere av samfunnsviktige tjenester</span></h3><article class="legalP" id="kapittel-2-paragraf-1-ledd-1">Som tilbyder av en samfunnsviktig tjeneste regnes virksomheter som<ol class="defaultList" type="a"><li data-name="a." value="1"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">leverer en tjeneste som er viktig for å opprettholde kritiske samfunnsmessige eller økonomiske aktiviteter</article></article></li><li data-name="b." value="2"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">er avhengig av nettverks- og informasjonssystemer for å levere tjenesten, og</article></article></li><li data-name="c." value="3"><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">kan få tjenesteleveransen betydelig forstyrret av en hendelse.</article></article></li></ol></article><article class="legalP" id="kapittel-2-paragraf-1-ledd-2">Ved vurderingen av om en hendelse kan betydelig forstyrre en tjenesteleveranse, skal det særlig legges vekt på<ol class="defaultList" type="a"><li data-name="a." value="1"><article class="listArticle" id="kapittel-2-paragraf-1-ledd-2-punkt-1"><article class="legalP" id="kapittel-2-paragraf-1-ledd-2-punkt-1-ledd-1">antallet brukere som er avhengig av tjenesten</article></article></li><li data-name="b." value="2"><article class="listArticle" id="kapittel-2-paragraf-1-ledd-2-punkt-2"><article class="legalP" id="kapittel-2-paragraf-1-ledd-2-punkt-2-ledd-1">i hvilken grad andre samfunnssektorer som er nevnt i <a href="lov/2023-12-20-108/§2">§ 2</a>, er avhengig av tjenesten</article></article></li><li data-name="c." value="3"><article class="listArticle" id="kapittel-2-paragraf-1-ledd-2-punkt-3"><article class="legalP" id="kapittel-2-paragraf-1-ledd-2-punkt-3-ledd-1">hvilken virkning en hendelse kan ha i form av omfang og varighet for økonomiske og samfunnsmessige aktiviteter eller samfunnssikkerheten</article></article></li><li data-name="d." value="4"><article class="listArticle" id="kapittel-2-paragraf-1-ledd-2-punkt-4"><article class="legalP" id="kapittel-2-paragraf-1-ledd-2-punkt-4-ledd-1">virksomhetens markedsandel</article></article></li><li data-name="e." value="5"><article class="listArticle" id="kapittel-2-paragraf-1-ledd-2-punkt-5"><article class="legalP" id="kapittel-2-paragraf-1-ledd-2-punkt-5-ledd-1">størrelsen på det geografiske området som kan bli påvirket av en hendelse</article></article></li><li data-name="f." value="6"><article class="listArticle" id="kapittel-2-paragraf-1-ledd-2-punkt-6"><article class="legalP" id="kapittel-2-paragraf-1-ledd-2-punkt-6-ledd-1">den berørte virksomhetens betydning for at det er tilstrekkelig tilgang på tjenesten, tatt i betraktning hvilke alternativer som finnes</article></article></li><li data-name="g." value="7"><article class="listArticle" id="kapittel-2-paragraf-1-ledd-2-punkt-7"><article class="legalP" id="kapittel-2-paragraf-1-ledd-2-punkt-7-ledd-1">særlige sektorspesifikke forhold.</article></article></li></ol></article><article class="legalP" id="kapittel-2-paragraf-1-ledd-3">Kongen kan gi forskrift om hvilke virksomheter som skal regnes som tilbydere av samfunnsviktige tjenester.</article></article><article class="legalArticle" data-lovdata-URL="NL/lov/2023-12-20-108/§7" data-name="§7" id="kapittel-2-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Krav om sikkerhet for tilbydere av samfunnsviktige tjenester</span></h3><article class="legalP" id="kapittel-2-paragraf-2-ledd-1">En tilbyder av en samfunnsviktig tjeneste skal gjennomføre en risikovurdering av nettverks- og informasjonssystemer som benyttes for å levere tjenesten.</article><article class="legalP" id="kapittel-2-paragraf-2-ledd-2">Tilbyderen skal iverksette hensiktsmessige og proporsjonale tekniske og organisatoriske sikkerhetstiltak som samlet skal sørge for et sikkerhetsnivå som er tilpasset risikoen. Ved vurderingen av hva som er et forsvarlig sikkerhetsnivå, skal det blant annet ses hen til den teknologiske utviklingen.</article><article class="legalP" id="kapittel-2-paragraf-2-ledd-3">Tilbyderen skal iverksette proporsjonale tiltak for å forebygge, avdekke og redusere konsekvensene av hendelser, slik at tjenesteleveransen kan opprettholdes.</article></article><article class="legalArticle" data-lovdata-URL="NL/lov/2023-12-20-108/§8" data-name="§8" id="kapittel-2-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Krav om varsling for tilbydere av samfunnsviktige tjenester</span></h3><article class="legalP" id="kapittel-2-paragraf-3-ledd-1">En tilbyder av en samfunnsviktig tjeneste skal uten unødig opphold og uten hinder av taushetsplikt varsle det organet Kongen utpeker, om hendelser som virker betydelig inn på tjenesteleveransen. Ved vurderingen av om innvirkningen er betydelig, skal det blant annet legges vekt på antallet brukere som påvirkes, hendelsens varighet og størrelsen på det geografiske området som berøres.</article></article></section><section class="section" data-name="kap3" id="kapittel-3" data-lovdata-URL="NL/lov/2023-12-20-108/KAPITTEL_3"><h2>Kapittel 3. Krav til tilbydere av digitale tjenester</h2><article class="legalArticle" data-lovdata-URL="NL/lov/2023-12-20-108/§9" data-name="§9" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Tilbydere av digitale tjenester</span></h3><article class="legalP" id="kapittel-3-paragraf-1-ledd-1">Som tilbyder av en digital tjeneste regnes virksomheter som tilbyr tjenester som definert i <a href="lov/2003-05-23-35/§1/ledd/2/bokstav/a">ehandelsloven § 1 andre ledd bokstav a</a> og <a href="lov/2003-05-23-35/§1/ledd/2/bokstav/b">b</a> i form av nettbaserte markedsplasser, nettbaserte søkemotorer eller skytjenester.</article><article class="legalP" id="kapittel-3-paragraf-1-ledd-2">Med nettbasert markedsplass menes en tjeneste som gjør det mulig for forbrukere og næringsdrivende å inngå nettbaserte salgs- eller tjenesteavtaler med næringsdrivende, enten på nettstedet til den nettbaserte markedsplassen eller på nettstedet til en næringsdrivende som bruker datatjenester som leveres av den nettbaserte markedsplassen.</article><article class="legalP" id="kapittel-3-paragraf-1-ledd-3">Med nettbasert søkemotor menes en tjeneste som gjør det mulig for brukere å foreta søk på i prinsippet alle nettsteder eller nettsteder på et bestemt språk, på grunnlag av et nøkkelord, en setning eller andre inndata, og som viser lenker hvor det er mulig å finne informasjon om det forespurte innholdet.</article><article class="legalP" id="kapittel-3-paragraf-1-ledd-4">Med skytjeneste menes en tjeneste som gir tilgang til en skalerbar og fleksibel samling av delbare databehandlingsressurser.</article><article class="legalP" id="kapittel-3-paragraf-1-ledd-5">Kongen kan gi forskrift om hvilke virksomheter som skal regnes som tilbydere av digitale tjenester.</article></article><article class="legalArticle" data-lovdata-URL="NL/lov/2023-12-20-108/§10" data-name="§10" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Krav om sikkerhet for tilbydere av digitale tjenester</span></h3><article class="legalP" id="kapittel-3-paragraf-2-ledd-1">En tilbyder av en digital tjeneste skal gjennomføre en risikovurdering av nettverks- og informasjonssystemer som benyttes for å levere tjenesten.</article><article class="legalP" id="kapittel-3-paragraf-2-ledd-2">Tilbyderen skal iverksette hensiktsmessige og proporsjonale tekniske og organisatoriske sikkerhetstiltak som samlet skal sørge for et sikkerhetsnivå som er tilpasset risikoen. Ved vurderingen av hva som er et forsvarlig sikkerhetsnivå, skal det blant annet ses hen til den teknologiske utviklingen og tas hensyn til<ol class="defaultList" type="a"><li data-name="a." value="1"><article class="listArticle" id="kapittel-3-paragraf-2-ledd-2-punkt-1"><article class="legalP" id="kapittel-3-paragraf-2-ledd-2-punkt-1-ledd-1">sikkerheten i systemer, utstyr og anlegg</article></article></li><li data-name="b." value="2"><article class="listArticle" id="kapittel-3-paragraf-2-ledd-2-punkt-2"><article class="legalP" id="kapittel-3-paragraf-2-ledd-2-punkt-2-ledd-1">hendelseshåndtering</article></article></li><li data-name="c." value="3"><article class="listArticle" id="kapittel-3-paragraf-2-ledd-2-punkt-3"><article class="legalP" id="kapittel-3-paragraf-2-ledd-2-punkt-3-ledd-1">styring av opprettholdelse av tjenesteleveransen</article></article></li><li data-name="d." value="4"><article class="listArticle" id="kapittel-3-paragraf-2-ledd-2-punkt-4"><article class="legalP" id="kapittel-3-paragraf-2-ledd-2-punkt-4-ledd-1">overvåking, revisjon og testing</article></article></li><li data-name="e." value="5"><article class="listArticle" id="kapittel-3-paragraf-2-ledd-2-punkt-5"><article class="legalP" id="kapittel-3-paragraf-2-ledd-2-punkt-5-ledd-1">anerkjente internasjonale standarder.</article></article></li></ol></article><article class="legalP" id="kapittel-3-paragraf-2-ledd-3">Tilbyderen skal iverksette proporsjonale tiltak for å forebygge, avdekke og redusere konsekvensene av hendelser, slik at tjenesteleveransen kan opprettholdes.</article></article><article class="legalArticle" data-lovdata-URL="NL/lov/2023-12-20-108/§11" data-name="§11" id="kapittel-3-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Krav om varsling for tilbydere av digitale tjenester</span></h3><article class="legalP" id="kapittel-3-paragraf-3-ledd-1">En tilbyder av en digital tjeneste skal uten unødig opphold og uten hinder av taushetsplikt varsle det organ Kongen utpeker, om hendelser som virker betydelig inn på tjenesteleveransen. Ved vurderingen av om innvirkningen er betydelig, skal det legges vekt på antall brukere som påvirkes, hendelsens varighet, størrelsen på det geografiske området som berøres, omfanget av funksjonalitetssvikten i tjenesten og omfanget av innvirkningen på økonomisk og samfunnsmessig aktivitet.</article></article><article class="legalArticle" data-lovdata-URL="NL/lov/2023-12-20-108/§12" data-name="§12" id="kapittel-3-paragraf-4"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Plikt til å utpeke en representant i Norge</span></h3><article class="legalP" id="kapittel-3-paragraf-4-ledd-1">En tilbyder av digitale tjenester som ikke har sitt hovedkontor i Norge eller en annen EØS-stat, og som tilbyr digitale tjenester i Norge, skal utpeke en representant i Norge, med mindre tilbyderen har utpekt en representant i en annen EØS-stat hvor tjenestene tilbys.</article></article></section><section class="section" data-name="kap4" id="kapittel-4" data-lovdata-URL="NL/lov/2023-12-20-108/KAPITTEL_4"><h2>Kapittel 4. Tilsyn og administrative reaksjoner</h2><article class="legalArticle" data-lovdata-URL="NL/lov/2023-12-20-108/§13" data-name="§13" id="kapittel-4-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Tilsyn</span></h3><article class="legalP" id="kapittel-4-paragraf-1-ledd-1">Kongen utpeker én eller flere tilsynsmyndigheter som skal føre tilsyn med tilbydere som omfattes av loven.</article></article><article class="legalArticle" data-lovdata-URL="NL/lov/2023-12-20-108/§14" data-name="§14" id="kapittel-4-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Opplysningsplikt og tilgang til lokaler og utstyr</span></h3><article class="legalP" id="kapittel-4-paragraf-2-ledd-1">Tilbydere og de som handler på vegne av en tilbyder, har plikt til å gi de opplysningene som tilsynsmyndigheten krever for å utføre sine oppgaver, og gi tilsynsmyndigheten tilgang til virksomhetens lokaler og utstyr og yte nødvendig bistand ved tilsynsmyndighetens undersøkelser.</article><article class="legalP" id="kapittel-4-paragraf-2-ledd-2">Første ledd gjelder uten hinder av lovbestemt taushetsplikt.</article></article><article class="legalArticle" data-lovdata-URL="NL/lov/2023-12-20-108/§15" data-name="§15" id="kapittel-4-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Pålegg om retting</span></h3><article class="legalP" id="kapittel-4-paragraf-3-ledd-1">Ved overtredelse av bestemmelser gitt i eller i medhold av denne loven kan tilsynsmyndigheten gi tilbydere pålegg om at forholdet skal bringes i orden. Når det gis pålegg, skal det settes en frist for oppfyllelse.</article></article><article class="legalArticle" data-lovdata-URL="NL/lov/2023-12-20-108/§16" data-name="§16" id="kapittel-4-paragraf-4"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Tvangsmulkt</span></h3><article class="legalP" id="kapittel-4-paragraf-4-ledd-1">Tilsynsmyndigheten kan treffe vedtak om tvangsmulkt for å sikre at pålegg etter <a href="lov/2023-12-20-108/§15">§ 15</a> blir oppfylt. Tvangsmulkten kan fastsettes som en løpende mulkt eller som et engangsbeløp.</article><article class="legalP" id="kapittel-4-paragraf-4-ledd-2">Tilsynsmyndigheten kan i særlige tilfeller frafalle påløpt tvangsmulkt.</article></article><article class="legalArticle" data-lovdata-URL="NL/lov/2023-12-20-108/§17" data-name="§17" id="kapittel-4-paragraf-5"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Overtredelsesgebyr</span></h3><article class="legalP" id="kapittel-4-paragraf-5-ledd-1">Tilsynsmyndigheten kan ilegge overtredelsesgebyr dersom en tilbyder eller noen som handler på dennes vegne, forsettlig eller uaktsomt overtrer <a href="lov/2023-12-20-108/§7">§§ 7</a>, <a href="lov/2023-12-20-108/§8">8</a>, <a href="lov/2023-12-20-108/§10">10</a>, <a href="lov/2023-12-20-108/§11">11</a> eller <a href="lov/2023-12-20-108/§14">14</a>.</article><article class="legalP" id="kapittel-4-paragraf-5-ledd-2">Dersom den ansvarlige for overtredelsesgebyret er et foretak som inngår i et konsern, hefter foretakets morselskap og morselskapet i det konsern selskapet er en del av, subsidiært for beløpet.</article><article class="legalP" id="kapittel-4-paragraf-5-ledd-3">Adgangen til å ilegge overtredelsesgebyr foreldes fem år etter at overtredelsen er opphørt. Fristen avbrytes ved at myndigheten gir forhåndsvarsel om eller fatter vedtak om overtredelsesgebyr.</article></article></section><section class="section" data-name="kap5" id="kapittel-5" data-lovdata-URL="NL/lov/2023-12-20-108/KAPITTEL_5"><h2>Kapittel 5. Utfyllende regler mv.</h2><article class="legalArticle" data-lovdata-URL="NL/lov/2023-12-20-108/§18" data-name="§18" id="kapittel-5-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Forskrifter</span></h3><article class="legalP" id="kapittel-5-paragraf-1-ledd-1">Kongen kan gi forskrift om<ol class="defaultList" type="a"><li data-name="a." value="1"><article class="listArticle" id="kapittel-5-paragraf-1-ledd-1-punkt-1"><article class="legalP" id="kapittel-5-paragraf-1-ledd-1-punkt-1-ledd-1">krav til sikkerhet og varsling i samsvar med <a href="lov/2023-12-20-108/§7">§§ 7</a>, <a href="lov/2023-12-20-108/§8">8</a>, <a href="lov/2023-12-20-108/§10">10</a> og <a href="lov/2023-12-20-108/§11">11</a>, herunder hva som regnes som tilsvarende krav etter <a href="lov/2023-12-20-108/§5">§ 5</a></article></article></li><li data-name="b." value="2"><article class="listArticle" id="kapittel-5-paragraf-1-ledd-1-punkt-2"><article class="legalP" id="kapittel-5-paragraf-1-ledd-1-punkt-2-ledd-1">gjennomføring av tilsyn med tilbydere underlagt loven</article></article></li><li data-name="c." value="3"><article class="listArticle" id="kapittel-5-paragraf-1-ledd-1-punkt-3"><article class="legalP" id="kapittel-5-paragraf-1-ledd-1-punkt-3-ledd-1">opplysningsplikt og tilgang til lokaler og utstyr etter <a href="lov/2023-12-20-108/§14">§ 14</a></article></article></li><li data-name="d." value="4"><article class="listArticle" id="kapittel-5-paragraf-1-ledd-1-punkt-4"><article class="legalP" id="kapittel-5-paragraf-1-ledd-1-punkt-4-ledd-1">ileggelse og utmåling av tvangsmulkt og overtredelsesgebyr</article></article></li><li data-name="e." value="5"><article class="listArticle" id="kapittel-5-paragraf-1-ledd-1-punkt-5"><article class="legalP" id="kapittel-5-paragraf-1-ledd-1-punkt-5-ledd-1">at den som forsettlig eller uaktsomt overtrer forskrift gitt i medhold av bokstav a, kan ilegges overtredelsesgebyr</article></article></li><li data-name="f." value="6"><article class="listArticle" id="kapittel-5-paragraf-1-ledd-1-punkt-6"><article class="legalP" id="kapittel-5-paragraf-1-ledd-1-punkt-6-ledd-1">gjennomføring av forpliktelser som følger av <a href="lov/1992-11-27-109/eøsl">EØS-avtalen</a> og andre internasjonale avtaler, og som understøtter lovens regler eller formål</article></article></li><li data-name="g." value="7"><article class="listArticle" id="kapittel-5-paragraf-1-ledd-1-punkt-7"><article class="legalP" id="kapittel-5-paragraf-1-ledd-1-punkt-7-ledd-1">behandling av personopplysninger, blant annet om formålet med behandlingen, behandlingsansvar, hvilke personopplysninger som kan behandles, viderebehandling, utlevering og sletting</article></article></li><li data-name="h." value="8"><article class="listArticle" id="kapittel-5-paragraf-1-ledd-1-punkt-8"><article class="legalP" id="kapittel-5-paragraf-1-ledd-1-punkt-8-ledd-1">nasjonalt kontaktpunkt for sikkerhet i nettverks- og informasjonssystemer.</article></article></li></ol></article></article></section><section class="section" data-name="kap6" id="kapittel-6" data-lovdata-URL="NL/lov/2023-12-20-108/KAPITTEL_6"><h2>Kapittel 6. Sikkerhetssertifisering</h2><article class="legalArticle" data-lovdata-URL="NL/lov/2023-12-20-108/§19" data-name="§19" id="kapittel-6-paragraf-1"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Sikkerhetssertifisering av informasjons- og kommunikasjonsteknologi</span></h3><article class="legalP" id="kapittel-6-paragraf-1-ledd-1">Kongen kan gi forskrift om sikkerhetssertifisering av IKT-produkter, IKT-tjenester og IKT-prosesser for å gjennomføre forpliktelser etter <a href="lov/1992-11-27-109/eøsl">EØS-avtalen</a>. Dette omfatter også<ol class="defaultList" type="a"><li data-name="a." value="1"><article class="listArticle" id="kapittel-6-paragraf-1-ledd-1-punkt-1"><article class="legalP" id="kapittel-6-paragraf-1-ledd-1-punkt-1-ledd-1">utpeking av sertifiseringsmyndighet</article></article></li><li data-name="b." value="2"><article class="listArticle" id="kapittel-6-paragraf-1-ledd-1-punkt-2"><article class="legalP" id="kapittel-6-paragraf-1-ledd-1-punkt-2-ledd-1">tilsyn med sertifiseringsorganer som tilbyr sikkerhetssertifisering av IKT-produkter, IKT-tjenester og IKT-prosesser</article></article></li><li data-name="c." value="3"><article class="listArticle" id="kapittel-6-paragraf-1-ledd-1-punkt-3"><article class="legalP" id="kapittel-6-paragraf-1-ledd-1-punkt-3-ledd-1">pålegg om retting, tvangsmulkt og overtredelsesgebyr ved overtredelse av krav til sikkerhetssertifisering.</article></article></li></ol></article></article></section><section class="section" data-name="kap7" id="kapittel-7" data-lovdata-URL="NL/lov/2023-12-20-108/KAPITTEL_7"><h2>Kapittel 7. Sluttbestemmelser</h2><article class="legalArticle" data-lovdata-URL="NL/lov/2023-12-20-108/§20" data-name="§20" id="kapittel-7-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse</span></h3><article class="legalP" id="kapittel-7-paragraf-1-ledd-1">Loven trer i kraft fra den tiden<sup class="footnotereference" data-footnotereferencevalue="1" data-unique-footnote-counter="1">1</sup> Kongen bestemmer. De enkelte bestemmelsene kan settes i kraft til ulik tid.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Fra 1 okt 2025 iflg. <a href="forskrift/2025-06-20-1088">res. 20 juni 2025 nr. 1088</a>.</article></footer></article></section></main></body></html>