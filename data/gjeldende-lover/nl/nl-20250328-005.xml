<!DOCTYPE html><html lang="nb"><head><title>Lov om Statens kommisjon for partnerdrap</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2025-03-28-5</dd><dt class="dokid">DokumentID</dt><dd class="dokid">NL/lov/2025-03-28-5</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="dateInForce">I kraft fra</dt><dd class="dateInForce">2025-04-01</dd><dt class="changesToDocuments">Endrer</dt><dd class="changesToDocuments"><ul><li><a href="lov/1981-05-22-25">lov/1981-05-22-25</a></li><li><a href="lov/2006-05-19-16">lov/2006-05-19-16</a></li></ul></dd><dt class="legalArea">Rettsområde</dt><dd class="legalArea"><ul><li><a href="legal-areas/11" title="Forvaltnings- og kommunalrett">Forvaltnings- og kommunalrett</a> &gt; <a href="legal-areas/11.03" title="Offentlig forvaltning">Offentlig forvaltning</a></li> <li><a href="legal-areas/15" title="IKT- og medierett">IKT- og medierett</a> &gt; <a href="legal-areas/15.04" title="Personopplysninger">Personopplysninger</a></li> <li><a href="legal-areas/19" title="Kultur, idrett og underholdning">Kultur, idrett og underholdning</a> &gt; <a href="legal-areas/19.01" title="Arkiv">Arkiv</a></li> <li><a href="legal-areas/31" title="Strafferett">Strafferett</a> &gt; <a href="legal-areas/31.03" title="Vold">Vold</a></li></ul></dd><dt class="dateOfPublication">Kunngjort</dt><dd class="dateOfPublication">2025-03-28 11:40</dd><dt class="titleShort">Korttittel</dt><dd class="titleShort">Lov om Statens kommisjon for partnerdrap</dd><dt class="title">Tittel</dt><dd class="title">Lov om Statens kommisjon for partnerdrap</dd><dt class="miscInformation">Annet om dokumentet</dt><dd class="miscInformation"><a href="forarbeid/prop-30-l-202425">Prop. 30 L (2024–2025)</a>, <a href="forarbeid/inns-142-l-202425">Innst. 142 L (2024–2025)</a>, <a href="forarbeid/lovvedtak-34-202425">Lovvedtak 34 (2024–2025)</a>. Stortingets første og andre gangs behandling hhv. 4. og 18. mars 2025. Fremmet av Justis- og beredskapsdepartementet.</dd><dt class="refid">RefID</dt><dd class="refid">lov/2025-03-28-5</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om Statens kommisjon for partnerdrap</a><ul class="tocSubUl"><li><a href="#paragraf-1">§ 1. Lovens formål</a></li><li><a href="#paragraf-2">§ 2. Kommisjonens organisering</a></li><li><a href="#paragraf-3">§ 3. Kommisjonens oppgaver</a></li><li><a href="#paragraf-4">§ 4. Hvilke saker kommisjonen kan undersøke</a></li><li><a href="#paragraf-5">§ 5. Politiets varslingsplikt overfor kommisjonen. Utlån av straffesakens dokumenter</a></li><li><a href="#paragraf-6">§ 6. Underretning om igangsatte undersøkelser m.m.</a></li><li><a href="#paragraf-7">§ 7. Utlevering av taushetsbelagte opplysninger til kommisjonen</a></li><li><a href="#paragraf-8">§ 8. Foreleggelse av utkast til rapport</a></li><li><a href="#paragraf-9">§ 9. Behandling av personopplysninger</a></li><li><a href="#paragraf-10">§ 10. Kommisjonens taushetsplikt</a></li><li><a href="#paragraf-11">§ 11. Begrensninger i innsynsretten</a></li><li><a href="#paragraf-12">§ 12. Forbud mot bruk av opplysninger som bevis i straffesak eller sivil sak</a></li><li><a href="#paragraf-13">§ 13. Ikraftsetting</a></li><li><a href="#paragraf-14">§ 14. Endringer i andre lover</a></li></ul></li></ul></dd></dl></header><main class="documentBody" data-lovdata-URL="NL/lov/2025-03-28-5" id="dokument"><h1>Lov om Statens kommisjon for partnerdrap</h1><article class="legalArticle" data-lovdata-URL="NL/lov/2025-03-28-5/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Lovens formål</span></h2><article class="legalP" id="paragraf-1-ledd-1">Lovens formål er å bidra til økt fenomenkunnskap om partnerdrap og partnervold i offentlig virksomhet og til å identifisere forbedringspunkter i forebyggingen av partnerdrap og partnervold gjennom undersøkelser av offentlige instansers arbeid i saker forut for partnerdrap og partnervold med dødsfølge.</article></article><article class="legalArticle" data-lovdata-URL="NL/lov/2025-03-28-5/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Kommisjonens organisering</span></h2><article class="legalP" id="paragraf-2-ledd-1">Statens kommisjon for partnerdrap er administrativt underlagt departementet. I utførelsen av oppgaver etter denne loven er kommisjonen uavhengig og kan ikke instrueres i faglige spørsmål.</article><article class="legalP" id="paragraf-2-ledd-2">Kommisjonen skal ha en leder og medlemmer som oppnevnes av departementet for en periode på inntil 4 år av gangen med adgang til én gjenoppnevning. Kommisjonens leder har det faglige ansvaret for virksomheten.</article><article class="legalP" id="paragraf-2-ledd-3">Statens sivilrettsforvaltning utøver sekretariatsfunksjoner for kommisjonen.</article><article class="legalP" id="paragraf-2-ledd-4">Departementet kan i forskrift gi nærmere bestemmelser om organiseringen av kommisjonen og om sekretariatet.</article></article><article class="legalArticle" data-lovdata-URL="NL/lov/2025-03-28-5/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Kommisjonens oppgaver</span></h2><article class="legalP" id="paragraf-3-ledd-1">Kommisjonen skal gjennomføre undersøkelser med sikte på å avdekke årsaksfaktorer, bakenforliggende forhold og hendelsesforløp av betydning for offentlige virksomheters arbeid for å forebygge partnerdrap og partnervold.</article><article class="legalP" id="paragraf-3-ledd-2">Kommisjonen skal offentliggjøre anonymiserte rapporter med tilrådinger om tiltak som bør vurderes iverksatt for å forebygge partnerdrap og partnervold. Rapportene skal offentliggjøres med tidsintervaller som sikrer tilstrekkelig anonymisering av enkeltsaker.</article><article class="legalP" id="paragraf-3-ledd-3">Kommisjonen skal ikke uttale seg om eller ta stilling til sivilrettslig eller strafferettslig skyld og ansvar i enkeltsaker.</article><article class="legalP" id="paragraf-3-ledd-4">Departementet kan i forskrift gi nærmere bestemmelser om kommisjonens oppgaver.</article></article><article class="legalArticle" data-lovdata-URL="NL/lov/2025-03-28-5/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Hvilke saker kommisjonen kan undersøke</span></h2><article class="legalP" id="paragraf-4-ledd-1">Kommisjonen kan undersøke saker om drap, jf. <a href="lov/2005-05-20-28/§275">straffeloven § 275</a> og lovbrudd som nevnt i <a href="lov/2005-05-20-28/§255">straffeloven §§ 255</a>, <a href="lov/2005-05-20-28/§272">272</a>, <a href="lov/2005-05-20-28/§274">274</a>, <a href="lov/2005-05-20-28/§283">283</a> og <a href="lov/2005-05-20-28/§293">293</a> med dødsfølge, som fornærmedes daværende eller tidligere ektefelle, samboer eller kjæreste antas å ha begått eller medvirket til. Kommisjonen kan undersøke saker der tiltalte er rettskraftig dømt. Kommisjonen kan også undersøke saker der tiltalte er frifunnet på grunn av manglende skyldevne, og saker som er endelig henlagt på grunn av manglende skyldevne eller som følge av at mistenkte er død, hvis påtalemyndigheten anser at det er klar sannsynlighetsovervekt for at saken er omfattet av første punktum.</article><article class="legalP" id="paragraf-4-ledd-2">Undersøkelsene kan omfatte saker som nevnt i første ledd der partnerdrapet eller lovbruddet ble begått før lovens ikrafttredelse. Dette gjelder likevel ikke saker som er endelig avgjort før 2019. Er saken endelig avgjort mellom 2019 og lovens ikrafttredelse, skal politiet låne ut straffesakens dokumenter etter <a href="lov/2025-03-28-5/§5/ledd/2">§ 5 andre ledd</a> etter nærmere anmodning fra kommisjonen.</article><article class="legalP" id="paragraf-4-ledd-3">Undersøkelsene kan bare omfatte saker som nevnt i første ledd dersom de er undergitt norsk jurisdiksjon etter <a href="lov/2005-05-20-28/§4">straffeloven §§ 4</a> og <a href="lov/2005-05-20-28/§5">5</a> og har vært strafforfulgt i Norge.</article><article class="legalP" id="paragraf-4-ledd-4">Kommisjonen avgjør selv hvilke og hvor mange saker den vil undersøke.</article></article><article class="legalArticle" data-lovdata-URL="NL/lov/2025-03-28-5/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Politiets varslingsplikt overfor kommisjonen. Utlån av straffesakens dokumenter</span></h2><article class="legalP" id="paragraf-5-ledd-1">Politiet skal varsle kommisjonen straks en sak som kan undersøkes av kommisjonen, avsluttes, jf. <a href="lov/2025-03-28-5/§4">§ 4</a>.</article><article class="legalP" id="paragraf-5-ledd-2">Politiet skal låne ut straffesakens dokumenter til kommisjonen, med unntak av materiale som er underlagt formålsbegrensninger i <a href="lov/1981-05-22-25/§216i">straffeprosessloven § 216 i</a>, jf. <a href="lov/1981-05-22-25/§215a/ledd/4/setning/3">§ 215 a fjerde ledd tredje punktum</a>, <a href="lov/1981-05-22-25/§216m/ledd/6">§ 216 m sjette ledd</a>, <a href="lov/1981-05-22-25/§216o/ledd/5/setning/1">§ 216 o femte ledd første punktum</a> og <a href="lov/1981-05-22-25/§222d/ledd/5/setning/2">§ 222 d femte ledd andre punktum</a>. Kommisjonen skal ikke motta saksopplysninger som er unntatt fra innsyn etter <a href="lov/1981-05-22-25/§242a">straffeprosessloven § 242 a</a>, eller som er gradert etter <a href="lov/2018-06-01-24">sikkerhetsloven</a> eller <a href="forskrift/1972-03-17-3352">beskyttelsesinstruksen</a>. Kommisjonen skal ikke motta dokumenter som inneholder opplysninger som kan føre til at identiteten til vitner som har forklart seg anonymt, jf. <a href="lov/1981-05-22-25/§130a">straffeprosessloven § 130 a</a> eller <a href="lov/1981-05-22-25/§234a">§ 234 a</a>, blir kjent for kommisjonen.</article></article><article class="legalArticle" data-lovdata-URL="NL/lov/2025-03-28-5/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Underretning om igangsatte undersøkelser m.m.</span></h2><article class="legalP" id="paragraf-6-ledd-1">Kommisjonen skal så snart som mulig underrette aktuelle offentlige og private instanser, gjerningspersonen og nærmeste pårørende til den avdøde om at undersøkelse av en sak er iverksatt. Som nærmeste pårørende regnes først den avdødes ektefelle eller samboer så fremt denne ikke har begått eller medvirket til partnerdrapet eller lovbruddet, dernest barn og til sist foreldre. Kommisjonen kan også underrette andre som kan tenkes å kunne opplyse saken. Det skal legges til rette for at berørte mindreårige kan uttale seg.</article><article class="legalP" id="paragraf-6-ledd-2">I underretningen kan det anmodes om utlevering av opplysninger innen en rimelig frist. Det skal opplyses om at straffesakens dokumenter er blitt utlånt til kommisjonen. Offentlige instanser som nevnt i første ledd skal også opplyses om muligheten til å få seg forelagt kommisjonens utkast til rapport, jf. <a href="lov/2025-03-28-5/§8">§ 8</a>.</article></article><article class="legalArticle" data-lovdata-URL="NL/lov/2025-03-28-5/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utlevering av taushetsbelagte opplysninger til kommisjonen</span></h2><article class="legalP" id="paragraf-7-ledd-1">Enhver kan uten hinder av taushetsplikt gi kommisjonen opplysninger som er nødvendige for kommisjonens arbeid. Dette gjelder også opplysninger som nevnt i <a href="lov/1981-05-22-25/§119/ledd/1">straffeprosessloven § 119 første ledd</a> og <a href="lov/2005-06-17-90/§22-5/ledd/1">tvisteloven § 22-5 første ledd</a>. Opplysninger som noen har fått tilgang til i forbindelse med oppdrag som forsvarer i straffesak, kan likevel ikke utleveres med mindre den som har krav på hemmelighold, samtykker. Det kan ikke utleveres opplysninger som er underlagt taushetsplikt etter <a href="lov/2024-12-13-76/§3-10">ekomloven § 3-10</a> eller plikt til hemmelighold i medhold av <a href="lov/1915-08-13-5/§128">domstolloven § 128</a>.</article><article class="legalP" id="paragraf-7-ledd-2">Adgangen til å utlevere taushetsbelagte opplysninger omfatter også opplysninger i saker som er endelig avgjort før lovens ikrafttredelse. Når kommisjonen undersøker en sak der partnerdrapet eller lovbruddet er begått etter lovens ikrafttredelse, kan det uten hinder av taushetsplikt utleveres opplysninger også om forhold forut for lovens ikrafttredelse. Det samme gjelder der partnerdrapet eller lovbruddet er begått før lovens ikrafttredelse og saken er endelig avgjort etter lovens ikrafttredelse.</article></article><article class="legalArticle" data-lovdata-URL="NL/lov/2025-03-28-5/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Foreleggelse av utkast til rapport</span></h2><article class="legalP" id="paragraf-8-ledd-1">Før kommisjonen ferdigstiller rapport som nevnt i <a href="lov/2025-03-28-5/§3/ledd/2">§ 3 andre ledd</a>, skal et utkast forelegges offentlige instanser som nevnt i <a href="lov/2025-03-28-5/§6/ledd/1">§ 6 første ledd</a> som har anmodet om det. Kommisjonen skal gi en rimelig frist for tilbakemelding. Foreleggelsen kan begrenses til de delene av rapportutkastet som instansen på grunn av uttalelser til kommisjonen eller tilknytning til saken har særlige forutsetninger for å uttale seg om.</article><article class="legalP" id="paragraf-8-ledd-2">Kommisjonen kan også på eget initiativ forelegge utkast til rapporter for offentlige instanser før ferdigstillelse.</article><article class="legalP" id="paragraf-8-ledd-3">Utkast til rapport og uttalelser til rapporten kan unntas offentlighet.</article></article><article class="legalArticle" data-lovdata-URL="NL/lov/2025-03-28-5/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Behandling av personopplysninger</span></h2><article class="legalP" id="paragraf-9-ledd-1">Kommisjonen kan behandle personopplysninger som er nødvendige for kommisjonens arbeid etter denne loven. Dette gjelder også personopplysninger som nevnt i <a href="lov/2018-06-15-38/gdpr/a9">personvernforordningen artikkel 9</a> og <a href="lov/2018-06-15-38/gdpr/a10">10</a>.</article><article class="legalP" id="paragraf-9-ledd-2">Statens sivilrettsforvaltning er behandlingsansvarlig for behandling av personopplysninger etter denne loven.</article><article class="legalP" id="paragraf-9-ledd-3">Personopplysninger om avdøde personer skal lagres slik at det ikke er mulig å identifisere de registrerte lenger enn nødvendig for kommisjonens arbeid.</article></article><article class="legalArticle" data-lovdata-URL="NL/lov/2025-03-28-5/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Kommisjonens taushetsplikt</span></h2><article class="legalP" id="paragraf-10-ledd-1">Enhver som utfører tjeneste eller arbeid for kommisjonen, har taushetsplikt etter <a href="lov/1967-02-10/§13">forvaltningsloven §§ 13</a> til <a href="lov/1967-02-10/§13f">13 f</a> om det vedkommende får kjennskap til under utførelsen av sitt arbeid. <a href="lov/1967-02-10/§13b/ledd/1/nummer/6">Forvaltningsloven § 13 b første ledd nr. 6</a> gjelder likevel ikke. <a href="lov/1967-02-10/§13a/nummer/1">Forvaltningsloven §§ 13 a nr. 1</a> og <a href="lov/1967-02-10/§13d">13 d</a> gjelder ikke for opplysninger som er utlevert fra politiet etter <a href="lov/2025-03-28-5/§5">§§ 5</a> og <a href="lov/2025-03-28-5/§7">7</a>.</article><article class="legalP" id="paragraf-10-ledd-2">Taushetsplikten gjelder også for personer som utøver behandlingsansvaret etter loven, for enhver som utfører arbeid eller tjeneste for organet som er klageinstans etter <a href="lov/2006-05-19-16">offentleglova</a>, og for enhver som utfører arbeid eller tjeneste for en bevaringsinstitusjon, når disse behandler kommisjonens arkiv.</article><article class="legalP" id="paragraf-10-ledd-3">Taushetsplikten omfatter også opplysninger om fødested, fødselsdato, personnummer, statsborgerforhold, sivilstand, yrke, bosted og arbeidssted.</article><article class="legalP" id="paragraf-10-ledd-4">Taushetsplikten bortfaller etter 100 år.</article><article class="legalP" id="paragraf-10-ledd-5">Når personer som nevnt i første og andre ledd mottar opplysninger som er undergitt strengere taushetsplikt enn det som følger av loven her, skal den strengeste taushetsplikten gjelde.</article></article><article class="legalArticle" data-lovdata-URL="NL/lov/2025-03-28-5/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Begrensninger i innsynsretten</span></h2><article class="legalP" id="paragraf-11-ledd-1">Retten til innsyn etter <a href="lov/2018-06-15-38/gdpr/a15">personvernforordningen artikkel 15</a> omfatter ikke opplysninger kommisjonen får utlevert fra politiet etter <a href="lov/2025-03-28-5/§5">§§ 5</a> og <a href="lov/2025-03-28-5/§7">7</a>.</article></article><article class="legalArticle" data-lovdata-URL="NL/lov/2025-03-28-5/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Forbud mot bruk av opplysninger som bevis i straffesak eller sivil sak</span></h2><article class="legalP" id="paragraf-12-ledd-1">Opplysninger kommisjonen mottar i medhold av <a href="lov/2025-03-28-5/§7">§ 7</a>, kan ikke brukes som bevis i en senere straffesak eller sivil sak.</article></article><article class="legalArticle" data-lovdata-URL="NL/lov/2025-03-28-5/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikraftsetting</span></h2><article class="legalP" id="paragraf-13-ledd-1">Loven gjelder fra den tid<sup class="footnotereference" data-footnotereferencevalue="1" data-unique-footnote-counter="1">1</sup> Kongen bestemmer.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Fra 1 april 2025 iflg. <a href="forskrift/2025-03-28-544">res. 28 mars 2025 nr. 544</a>.</article></footer></article><article class="legalArticle" data-lovdata-URL="NL/lov/2025-03-28-5/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Endringer i andre lover</span></h2><article class="legalP" id="paragraf-14-ledd-1">Fra det tidspunkt loven trer i kraft, gjøres følgende endringer i andre lover: – – –</article></article></main></body></html>