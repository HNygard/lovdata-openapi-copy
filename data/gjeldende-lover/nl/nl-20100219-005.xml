<!DOCTYPE html><html lang="no"><head><title>Lov om statstilskott til arbeidstakere som tar ut avtalefestet pensjon i privat sektor (AFP-tilskottsloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2010-02-19-5</dd><dt class="dokid">DokumentID</dt><dd class="dokid">NL/lov/2010-02-19-5</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="dateInForce">I kraft fra</dt><dd class="dateInForce">2010-02-19, 2011-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-01-01</dd><dt class="lastChangedBy">Sist endret ved</dt><dd class="lastChangedBy"><a href="lov/2024-12-20-93">lov/2024-12-20-93</a> fra 2025-01-01</dd><dt class="changesToDocuments">Endrer</dt><dd class="changesToDocuments"><ul><li><a href="lov/1988-12-23-110">lov/1988-12-23-110</a></li></ul></dd><dt class="legalArea">Rettsområde</dt><dd class="legalArea"><ul><li><a href="legal-areas/24" title="Pensjons- og trygderett">Pensjons- og trygderett</a></li></ul></dd><dt class="dateOfPublication">Kunngjort</dt><dd class="dateOfPublication">2010-02-19 14:30</dd><dt class="lastupdated">Rettet</dt><dd class="lastupdated">2021-08-25 (faglige fotnoter fjernet, UU-tilpasset)</dd><dt class="titleShort">Korttittel</dt><dd class="titleShort">AFP-tilskottsloven</dd><dt class="title">Tittel</dt><dd class="title">Lov om statstilskott til arbeidstakere som tar ut avtalefestet pensjon i privat sektor (AFP-tilskottsloven)</dd><dt class="refid">RefID</dt><dd class="refid">lov/2010-02-19-5</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om statstilskott til arbeidstakere som tar ut avtalefestet pensjon i privat sektor (AFP-tilskottsloven)</a><ul class="tocSubUl"><li><a href="#kapittel-1" data-child-interval="§§ 1 – 2">Kapittel 1. Formål og definisjoner</a><ul class="tocSubUl"><li><a href="#kapittel-1-paragraf-1">§ 1. Formål</a></li><li><a href="#kapittel-1-paragraf-2">§ 2. Definisjoner</a></li></ul></li><li><a href="#kapittel-2" data-child-interval="§§ 3 – 8">Kapittel 2. Avtalefestet pensjon – ny ordning</a><ul class="tocSubUl"><li><a href="#kapittel-2-paragraf-1">§ 3. Hvem kapitlet gjelder for</a></li><li><a href="#kapittel-2-paragraf-2">§ 4. Vilkår for rett til statstilskott</a></li><li><a href="#kapittel-2-paragraf-3">§ 5. Krav til utforming av avtalefestet pensjon</a></li><li><a href="#kapittel-2-paragraf-4">§ 6. Grunnlaget for beregning av avtalefestet pensjon</a></li><li><a href="#kapittel-2-paragraf-5">§ 7. Beregning av pensjonen</a></li><li><a href="#kapittel-2-paragraf-6">§ 8. Forholdet til andre ytelser</a></li></ul></li><li><a href="#kapittel-3" data-child-interval="§§ 9 – 11">Kapittel 3. Kompensasjonstillegg til pensjon etter kapittel 2</a><ul class="tocSubUl"><li><a href="#kapittel-3-paragraf-1">§ 9. Kompensasjonstillegg</a></li><li><a href="#kapittel-3-paragraf-2">§ 10. Referansebeløp</a></li><li><a href="#kapittel-3-paragraf-3">§ 11. Fastsetting av kompensasjonstillegget</a></li></ul></li><li><a href="#kapittel-4" data-child-interval="§§ 12 – 16 a">Kapittel 4. (Opphevet ved lov 21 juni 2019 nr. 25.)</a><ul class="tocSubUl"><li><a href="#kapittel-4-paragraf-1">§ 12. (Opphevet)</a></li><li><a href="#kapittel-4-paragraf-2">§ 13. (Opphevet)</a></li><li><a href="#kapittel-4-paragraf-3">§ 14. (Opphevet)</a></li><li><a href="#kapittel-4-paragraf-4">§ 15. (Opphevet)</a></li><li><a href="#kapittel-4-paragraf-5">§ 16. (Opphevet)</a></li><li><a href="#kapittel-4-paragraf-6">§ 16 a. (Opphevet)</a></li></ul></li><li><a href="#kapittel-5" data-child-interval="§§ 17 – 19">Kapittel 5. Administrasjon og saksbehandling</a><ul class="tocSubUl"><li><a href="#kapittel-5-paragraf-1">§ 17. Avgjørelsesmyndighet mv.</a></li><li><a href="#kapittel-5-paragraf-2">§ 18. Administrasjon – avtalemessige spørsmål og forvaltning av midler</a></li><li><a href="#kapittel-5-paragraf-3">§ 19. Vedtekter</a></li></ul></li><li><a href="#kapittel-6" data-child-interval="§§ 20 – 24">Kapittel 6. Finansiering</a><ul class="tocSubUl"><li><a href="#kapittel-6-paragraf-1">§ 20. Premie fra arbeidsgivere</a></li><li><a href="#kapittel-6-paragraf-2">§ 21. Premie til dekning av pensjonsutgifter etter kapittel 2</a></li><li><a href="#kapittel-6-paragraf-3">§ 22. (Opphevet)</a></li><li><a href="#kapittel-6-paragraf-4">§ 23. Statstilskott</a></li><li><a href="#kapittel-6-paragraf-5">§ 24. Tilsyn</a></li></ul></li><li><a href="#kapittel-7" data-child-interval="§§ 25 – 30">Kapittel 7. Forskjellige bestemmelser</a><ul class="tocSubUl"><li><a href="#kapittel-7-paragraf-1">§ 25. Virkningstidspunkt for avtalefestet pensjon</a></li><li><a href="#kapittel-7-paragraf-2">§ 26. Utbetaling av avtalefestet pensjon i utlandet</a></li><li><a href="#kapittel-7-paragraf-3">§ 27. Tilbakekreving av feilutbetalinger mv.</a></li><li><a href="#kapittel-7-paragraf-4">§ 28. Tvangsgrunnlag for utlegg</a></li><li><a href="#kapittel-7-paragraf-5">§ 29. Taushetsplikt</a></li><li><a href="#kapittel-7-paragraf-6">§ 30. Forskrifter</a></li></ul></li><li><a href="#kapittel-8" data-child-interval="§§ 31 – 32">Kapittel 8. Ikrafttredelse og endringer i andre lover</a><ul class="tocSubUl"><li><a href="#kapittel-8-paragraf-1">§ 31. Ikrafttredelse og overgangsregler</a></li><li><a href="#kapittel-8-paragraf-2">§ 32. Endringer i andre lover</a></li></ul></li></ul></li></ul></dd></dl></header><main class="documentBody" data-lovdata-URL="NL/lov/2010-02-19-5" id="dokument"><h1>Lov om statstilskott til arbeidstakere som tar ut avtalefestet pensjon i privat sektor (AFP-tilskottsloven)</h1><section class="section" data-name="kap1" id="kapittel-1" data-lovdata-URL="NL/lov/2010-02-19-5/KAPITTEL_1"><h2>Kapittel 1. Formål og definisjoner</h2><article class="legalArticle" data-lovdata-URL="NL/lov/2010-02-19-5/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Loven her angir vilkårene for statstilskott til arbeidstakere som tar ut avtalefestet pensjon i privat sektor etter avtale mellom landsomfattende organisasjoner av arbeidsgivere og arbeidstakere eller mellom bedrifter og landsomfattende organisasjoner av arbeidstakere.</article><article class="legalP" id="kapittel-1-paragraf-1-ledd-2">Avtaler som nevnt må omfatte alle arbeidstakere i den enkelte bedrift som avtalen gjelder for, med unntak av arbeidstakere som etter lov eller tariffavtale har lavere aldersgrense enn 62 år. Det kan i vedtekter etter <a href="lov/2010-02-19-5/§19">§ 19</a> gis en nærmere definisjon av «bedrift» og bestemmes at nærmere angitte grupper av arbeidstakere skal unntas fra, eller inkluderes i, virkeområdet for avtalefestet pensjon.</article></article><article class="legalArticle" data-lovdata-URL="NL/lov/2010-02-19-5/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">Med «arbeidstaker» menes enhver som arbeider i en annens tjeneste for lønn eller annen godtgjørelse.</article><article class="legalP" id="kapittel-1-paragraf-2-ledd-2">Med «grunnbeløpet» menes grunnbeløpet i folketrygden, se <a href="lov/1997-02-28-19/§1-4">folketrygdloven § 1-4</a>.</article><article class="legalP" id="kapittel-1-paragraf-2-ledd-3">Med «inntekt» menes pensjonsgivende inntekt etter <a href="lov/1997-02-28-19/§3-15">folketrygdloven § 3-15</a>.</article></article></section><section class="section" data-name="kap2" id="kapittel-2" data-lovdata-URL="NL/lov/2010-02-19-5/KAPITTEL_2"><h2>Kapittel 2. Avtalefestet pensjon – ny ordning</h2><article class="legalArticle" data-lovdata-URL="NL/lov/2010-02-19-5/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Hvem kapitlet gjelder for</span></h3><article class="legalP" id="kapittel-2-paragraf-1-ledd-1">Reglene i kapitlet her gjelder for statstilskott til arbeidstakere født i 1944 eller senere og som tilstås avtalefestet pensjon med virkningstidspunkt tidligst 1. januar 2011.</article></article><article class="legalArticle" data-lovdata-URL="NL/lov/2010-02-19-5/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Vilkår for rett til statstilskott</span></h3><article class="legalP" id="kapittel-2-paragraf-2-ledd-1">Arbeidstakere kan bare gis statstilskott til avtalefestet pensjon dersom de<ol class="defaultList" type="a"><li data-name="a." value="1"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">på uttakstidspunktet har en inntekt som omregnet til årsinntekt overstiger gjeldende grunnbeløp, og hadde en inntekt over gjennomsnittlig grunnbeløp i det foregående året,</article></article></li><li data-name="b." value="2"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">på uttakstidspunktet er reelle arbeidstakere i en bedrift som er omfattet av en avtale som nevnt i <a href="lov/2010-02-19-5/§1">§ 1</a>, og</article></article></li><li data-name="c." value="3"><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">ved fylte 62 år hadde vært arbeidstakere i minst 7 av de siste 9 årene i én eller flere bedrifter som var omfattet av en avtale som nevnt i <a href="lov/2010-02-19-5/§1">§ 1</a>.</article></article></li></ol></article><article class="legalP" id="kapittel-2-paragraf-2-ledd-2">Ved anvendelsen av bestemmelsen i første ledd bokstav c skal tallet «7» erstattes med tallet «3» og tallet «9» erstattes med tallet «5» for arbeidstakere født i årene 1944 til 1951. For arbeidstakere født i årene 1952 til 1954 økes begge tallene med ett år for hvert år de er født etter 1951.</article><article class="legalP" id="kapittel-2-paragraf-2-ledd-3">I vedtekter etter <a href="lov/2010-02-19-5/§19">§ 19</a> kan kravene i første og andre ledd om å være arbeidstaker i en bedrift som er omfattet av en avtale som nevnt i <a href="lov/2010-02-19-5/§1">§ 1</a>, utfylles og presiseres, og det kan tas inn tillegg til eller lempninger av disse kravene.</article></article><article class="legalArticle" data-lovdata-URL="NL/lov/2010-02-19-5/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Krav til utforming av avtalefestet pensjon</span></h3><article class="legalP" id="kapittel-2-paragraf-3-ledd-1">Statstilskott til avtalefestet pensjon kan ytes når følgende vilkår er oppfylt:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">Avtalefestet pensjon må tidligst kunne tas ut ved fylte 62 år.</article></article></li><li data-name="b." value="2"><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">Ved uttak før fylte 70 år må avtalefestet pensjon tas ut sammen med alderspensjon fra folketrygden.</article></article></li><li data-name="c." value="3"><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">Pensjonen må gis som en ugradert, livsvarig ytelse uten prøving mot arbeidsinntekt.</article></article></li><li data-name="d." value="4"><article class="listArticle" id="kapittel-2-paragraf-3-ledd-1-punkt-4"><article class="legalP" id="kapittel-2-paragraf-3-ledd-1-punkt-4-ledd-1">Pensjonen må beregnes i samsvar med bestemmelsene i <a href="lov/2010-02-19-5/§6">§§ 6</a> og 7.</article></article></li></ol></article></article><article class="legalArticle" data-lovdata-URL="NL/lov/2010-02-19-5/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Grunnlaget for beregning av avtalefestet pensjon</span></h3><article class="legalP" id="kapittel-2-paragraf-4-ledd-1">Grunnlaget for avtalefestet pensjon skal være summen av vedkommendes inntekt i de enkelte år med registrert pensjonsgivende inntekt i folketrygden, inkludert beløp det beregnes opptjening av etter <a href="lov/1997-02-28-19/§20-6">folketrygdloven §§ 20-6</a>, <a href="lov/1997-02-28-19/§20-7">20-7</a>, <a href="lov/1997-02-28-19/§20-7a">20-7 a</a> og <a href="lov/1997-02-28-19/§20-8">20-8</a>. For år før 2010 det er godskrevet pensjonspoeng for omsorgsarbeid etter <a href="lov/1997-02-28-19/§3-16">folketrygdloven § 3-16</a>, omregnes de godskrevne pensjonspoengene til inntekt og medregnes i grunnlaget. For år før 2010 det er godskrevet pensjonspoeng ved uførhet, skal summen av opptjente og godskrevne pensjonspoeng etter <a href="lov/1997-02-28-19/§3-14">folketrygdloven §§ 3-14</a> og <a href="lov/1997-02-28-19/§3-19">3-19</a> omregnes til inntekt og medregnes i grunnlaget.</article><article class="legalP" id="kapittel-2-paragraf-4-ledd-2">For arbeidstakere som er født i 1948 eller senere og som i år før 1992 utførte omsorgsarbeid som nevnt i <a href="lov/1997-02-28-19/§3-16">folketrygdloven § 3-16</a> første ledd bokstav a, skal det for slike år ikke regnes med en lavere inntekt enn fire ganger gjennomsnittlig grunnbeløp for vedkommende år.</article><article class="legalP" id="kapittel-2-paragraf-4-ledd-3">Inntekten i det enkelte år før 2010 skal oppjusteres i samsvar med forholdet mellom grunnbeløpet per 1. januar 2010 og gjennomsnittlig grunnbeløp i opptjeningsåret. Oppjustering i 2010 skjer i samsvar med endring i grunnbeløpet. Ved oppjustering i 2011 og senere gjelder reglene i fjerde ledd.</article><article class="legalP" id="kapittel-2-paragraf-4-ledd-4">Inntekten i 2010 og senere år skal oppjusteres med lønnsveksten fra opptjeningsåret til og med det tidspunktet da siste regulering av folketrygdens pensjoner fant sted. Reguleringsfaktoren etter <a href="lov/1997-02-28-19/§20-18">folketrygdloven § 20-18</a> første ledd legges til grunn.</article><article class="legalP" id="kapittel-2-paragraf-4-ledd-5">Ved fastsettelsen av grunnlaget etter første ledd regnes ikke med en høyere inntekt for det enkelte år enn 7,1 ganger gjennomsnittlig grunnbeløp i opptjeningsåret. Siste år som tas med i grunnlaget, skal være det kalenderår han eller hun fylte 61 år.</article><article class="changesToParent">Endret ved <a href="lov/2010-11-26-59">lov 26 nov 2010 nr. 59</a>.</article></article><article class="legalArticle" data-lovdata-URL="NL/lov/2010-02-19-5/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Beregning av pensjonen</span></h3><article class="legalP" id="kapittel-2-paragraf-5-ledd-1">Årlig avtalefestet pensjon skal utgjøre 0,314 prosent av grunnlaget etter <a href="lov/2010-02-19-5/§6">§ 6</a>. Pensjonsbeløpet justeres ved hjelp av et forholdstall for hvert årskull ut fra alderen for uttak av avtalefestet pensjon. Forholdstallene fastsatt i medhold av <a href="lov/1997-02-28-19/§19-7">folketrygdloven § 19-7</a> legges til grunn. For arbeidstakere født i 1963 eller senere fastsetter Arbeids- og velferdsdirektoratet forholdstall ut fra prinsippene som følger av <a href="lov/1997-02-28-19/§19-7">folketrygdloven § 19-7</a>. Ved uttak etter fylte 70 år legges forholdstallet ved fylte 70 år til grunn.</article><article class="legalP" id="kapittel-2-paragraf-5-ledd-2">For arbeidstakere født i årene 1944 til 1947 skal årlig avtalefestet pensjon utgjøre henholdsvis 10, 20, 40 og 60 prosent av pensjonsbeløpet etter første ledd.</article><article class="legalP" id="kapittel-2-paragraf-5-ledd-3">Ved uttak av avtalefestet pensjon før fylte 67 år skal det for hver måned gis et fast kronetillegg til og med den kalendermåneden arbeidstakeren fyller 67 år. Den livsvarige delen av avtalefestet pensjon skal reduseres ved pensjonsuttaket, slik at den samlede nåverdien av pensjonen ikke påvirkes av kronetillegget. Dersom pensjonsbeløpet etter første og andre ledd ikke er tilstrekkelig til at denne reduksjonen kan foretas, tilstås ikke kronetillegget.</article><article class="legalP" id="kapittel-2-paragraf-5-ledd-4">Regulering av avtalefestet pensjon under utbetaling skjer årlig med virkning fra 1. mai. Pensjonen, unntatt det faste tillegget etter tredje ledd, reguleres i samsvar med lønnsveksten som gjelder for folketrygden, jf. <a href="lov/1997-02-28-19/§20-18">folketrygdloven § 20-18</a> første ledd, og fratrekkes deretter 0,75 prosent. Ved første reguleringstidspunkt etter pensjonsuttak i månedene juni til april settes fratrekket forholdsmessig ned ut fra når i denne perioden pensjonen ble tatt ut.</article><article class="changesToParent">Endret ved lover <a href="lov/2022-12-20-100">20 des 2022 nr. 100</a> (med virkning fra 1 april 2022), <a href="lov/2024-12-20-81">20 des 2024 nr. 81</a>.</article></article><article class="legalArticle" data-lovdata-URL="NL/lov/2010-02-19-5/§8" data-name="§8" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Forholdet til andre ytelser</span></h3><article class="legalP" id="kapittel-2-paragraf-6-ledd-1">Pensjon etter kapitlet her ytes ikke til personer som etter fylte 62 år har mottatt uføretrygd fra folketrygden. For personer født i årene 1944 til 1948 ses det i denne sammenhengen bort fra mottak av uførepensjon før 1. januar 2011.</article><article class="legalP" id="kapittel-2-paragraf-6-ledd-2">Tidsrom der uføretrygd ikke er kommet til utbetaling, men vedkommende har hatt rett til å få tilbake uføretrygden etter reglene i <a href="lov/1997-02-28-19/§12-10">folketrygdloven § 12-10</a> tredje ledd, regnes ikke som tidsrom med mottak av uføretrygd som nevnt i første ledd. Utbetaling av uføretrygd etter fylte 62 år som følge av etteroppgjør for tidsrom før fylte 62 år regnes ikke som mottak av uføretrygd som nevnt i første ledd.</article><article class="legalP" id="kapittel-2-paragraf-6-ledd-3">Personer som har rett til, men som ikke har mottatt uføretrygd etter fylte 62 år, har rett til pensjon etter dette kapitlet dersom vedkommende senest ved uttak av pensjonen sier fra seg uføretrygden med virkning fra fylte 62 år.</article><article class="legalP" id="kapittel-2-paragraf-6-ledd-4">Bestemmelsen i første ledd første punktum gjelder tilsvarende for personer som har mottatt statlig eller kommunal avtalefestet pensjon eller pensjon fra tilsvarende avtale- eller lovfestede ordninger som angitt i vedtektene etter <a href="lov/2010-02-19-5/§19">§ 19</a>.</article><article class="changesToParent">Endret ved <a href="lov/2014-12-19-73">lov 19 des 2014 nr. 73</a> (ikr. 1 jan 2015 iflg. <a href="forskrift/2014-12-19-1717">res. 19 des 2014 nr. 1717</a>).</article></article></section><section class="section" data-name="kap3" id="kapittel-3" data-lovdata-URL="NL/lov/2010-02-19-5/KAPITTEL_3"><h2>Kapittel 3. Kompensasjonstillegg til pensjon etter kapittel 2</h2><article class="legalArticle" data-lovdata-URL="NL/lov/2010-02-19-5/§9" data-name="§9" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Kompensasjonstillegg</span></h3><article class="legalP" id="kapittel-3-paragraf-1-ledd-1">Det ytes et kompensasjonstillegg til avtalefestet pensjon etter <a href="lov/2010-02-19-5/kap2">kapittel 2</a> til arbeidstakere født i årene 1944 til 1962. Kompensasjonstillegget må tas ut sammen med pensjonen.</article></article><article class="legalArticle" data-lovdata-URL="NL/lov/2010-02-19-5/§10" data-name="§10" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Referansebeløp</span></h3><article class="legalP" id="kapittel-3-paragraf-2-ledd-1">Kompensasjonstillegget fastsettes med utgangspunkt i et referansebeløp for 2010. Referansebeløpet skal settes til 10&#xa0;000 kroner for arbeidstakere født i 1948, men økes med 400 kroner for hvert årskull født i årene 1949 til 1953. For arbeidstakere født i årene 1954 til 1962, reduseres referansebeløpet for hvert årskull med 10 prosent av referansebeløpet for 1953-kullet.</article><article class="legalP" id="kapittel-3-paragraf-2-ledd-2">Referansebeløpene for 2010 for arbeidstakere født i årene 1944 til 1947, skal utgjøre henholdsvis 840, 1&#xa0;760, 3&#xa0;680 og 5&#xa0;760 kroner.</article><article class="legalP" id="kapittel-3-paragraf-2-ledd-3">Referansebeløpene reguleres 1. mai hvert år, første gang 1. mai 2011, i samsvar med lønnsveksten fra foregående år. Reguleringsfaktoren etter <a href="lov/1997-02-28-19/§20-18">folketrygdloven § 20-18</a> første ledd legges til grunn.</article></article><article class="legalArticle" data-lovdata-URL="NL/lov/2010-02-19-5/§11" data-name="§11" id="kapittel-3-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Fastsetting av kompensasjonstillegget</span></h3><article class="legalP" id="kapittel-3-paragraf-3-ledd-1">Kompensasjonstillegget til den enkelte arbeidstaker skal tilsvare referansebeløpet etter <a href="lov/2010-02-19-5/§10">§ 10</a>, dividert med særskilte forholdstall. Ved uttak etter fylte 70 år legges forholdstallet ved fylte 70 år til grunn. Kompensasjonstillegget kan ikke overstige halvparten av den livsvarige delen av pensjonsbeløpet etter <a href="lov/2010-02-19-5/§7">§ 7</a> på uttakstidspunktet.</article><article class="legalP" id="kapittel-3-paragraf-3-ledd-2">Ved uttak av avtalefestet pensjon i månedene juni til april ytes kompensasjonstillegget på grunnlag av referansebeløpet ved siste regulering. Ved første reguleringstidspunkt etter uttaket økes kompensasjonstillegget med en forholdsmessig andel av lønnsveksten fra forrige reguleringstidspunkt ut fra når i den nevnte perioden pensjonen ble tatt ut. For øvrig er kompensasjonstillegget ikke gjenstand for regulering.</article><article class="legalP" id="kapittel-3-paragraf-3-ledd-3">Forholdstallene etter første ledd fastsettes det året et årskull fyller 61 år og skal være felles for kvinner og menn. Forholdstallene fastsettes for hvert årskull ut fra tidspunktet for uttak av avtalefestet pensjon og forventet levealder og under hensyn til prinsippene i <a href="lov/1997-02-28-19/§19-7">folketrygdloven § 19-7</a>, men slik at forholdstallene normeres til 1 ved fylte 62 år for hvert enkelt årskull.</article></article></section><section class="section" data-name="kap4" id="kapittel-4" data-lovdata-URL="NL/lov/2010-02-19-5/KAPITTEL_4"><h2>Kapittel 4. (Opphevet ved <a href="lov/2019-06-21-25">lov 21 juni 2019 nr. 25</a>.)</h2><article class="changesToParent">Kapitlet opphevet ved <a href="lov/2019-06-21-25">lov 21 juni 2019 nr. 25</a> (ikr. 1 juli 2019 iflg. <a href="forskrift/2019-06-21-781">res. 21 juni 2019 nr. 781</a>).</article><article class="legalArticle" data-lovdata-URL="NL/lov/2010-02-19-5/§12" data-name="§12" data-repealeddate="2019-07-01" id="kapittel-4-paragraf-1"><h3 class="legalArticleHeader"><span class="legalArticleValue" data-repealeddate="2019-07-01">§ 12</span>. <span class="legalArticleTitle">(Opphevet)</span></h3><article class="changesToParent">Opphevet ved <a href="lov/2019-06-21-25">lov 21 juni 2019 nr. 25</a> (ikr. 1 juli 2019 iflg. <a href="forskrift/2019-06-21-781">res. 21 juni 2019 nr. 781</a>).</article></article><article class="legalArticle" data-lovdata-URL="NL/lov/2010-02-19-5/§13" data-name="§13" data-repealeddate="2019-07-01" id="kapittel-4-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">(Opphevet)</span></h3><article class="changesToParent">Opphevet ved <a href="lov/2019-06-21-25">lov 21 juni 2019 nr. 25</a> (ikr. 1 juli 2019 iflg. <a href="forskrift/2019-06-21-781">res. 21 juni 2019 nr. 781</a>).</article></article><article class="legalArticle" data-lovdata-URL="NL/lov/2010-02-19-5/§14" data-name="§14" data-repealeddate="2019-07-01" id="kapittel-4-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">(Opphevet)</span></h3><article class="changesToParent">Endret ved <a href="lov/2010-11-26-59">lover 26 nov 2010 nr. 59</a>, <a href="lov/2014-06-20-24">20 juni 2014 nr. 24</a> (ikr. 1 jan 2015 iflg. <a href="forskrift/2014-06-20-799">res. 20 juni 2014 nr. 799</a>), opphevet ved <a href="lov/2019-06-21-25">lov 21 juni 2019 nr. 25</a> (ikr. 1 juli 2019 iflg. <a href="forskrift/2019-06-21-781">res. 21 juni 2019 nr. 781</a>).</article></article><article class="legalArticle" data-lovdata-URL="NL/lov/2010-02-19-5/§15" data-name="§15" id="kapittel-4-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">(Opphevet)</span></h3><article class="changesToParent">Opphevet ved 21 juni 2019 nr. 25 (ikr. 1 juli 2019 iflg. <a href="forskrift/2019-06-21-781">res. 21 juni 2019 nr. 781</a>).</article></article><article class="legalArticle" data-lovdata-URL="NL/lov/2010-02-19-5/§16" data-name="§16" data-repealeddate="2019-07-01" id="kapittel-4-paragraf-5"><h3 class="legalArticleHeader"><span class="legalArticleValue">§ 16</span>. <span class="legalArticleTitle">(Opphevet)</span></h3><article class="changesToParent">Endret ved <a href="lov/2010-11-26-59">lover 26 nov 2010 nr. 59</a>, <a href="lov/2011-12-16-58">16 des 2011 nr. 58</a> (ikr. 1 jan 2012), <a href="lov/2014-06-20-24">20 juni 2014 nr. 24</a> (ikr. 1 jan 2015 iflg. <a href="forskrift/2014-06-20-799">res. 20 juni 2014 nr. 799</a>), opphevet ved <a href="lov/2019-06-21-25">lov 21 juni 2019 nr. 25</a> (ikr. 1 juli 2019 iflg. <a href="forskrift/2019-06-21-781">res. 21 juni 2019 nr. 781</a>).</article></article><article class="legalArticle" data-lovdata-URL="NL/lov/2010-02-19-5/§16a" data-name="§16a" data-repealeddate="2019-07-01" id="kapittel-4-paragraf-6"><h3 class="legalArticleHeader"><span class="legalArticleValue">§ 16 a</span>. <span class="legalArticleTitle">(Opphevet)</span></h3><article class="changesToParent">Tilføyd ved <a href="lov/2016-05-27-12">lov 27 mai 2016 nr. 12</a>, opphevet ved <a href="lov/2019-06-21-25">lov 21 juni 2019 nr. 25</a> (ikr. 1 juli 2019 iflg. <a href="forskrift/2019-06-21-781">res. 21 juni 2019 nr. 781</a>).</article></article></section><section class="section" data-name="kap5" id="kapittel-5" data-lovdata-URL="NL/lov/2010-02-19-5/KAPITTEL_5"><h2>Kapittel 5. Administrasjon og saksbehandling</h2><article class="legalArticle" data-lovdata-URL="NL/lov/2010-02-19-5/§17" data-name="§17" id="kapittel-5-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Avgjørelsesmyndighet mv.</span></h3><article class="legalP" id="kapittel-5-paragraf-1-ledd-1">Spørsmålet om en arbeidstaker fyller vilkårene i <a href="lov/2010-02-19-5/§4">§ 4</a> og <a href="lov/2010-02-19-5/§8">§ 8</a> fjerde ledd, med eventuelle suppleringer i vedtektene etter <a href="lov/2010-02-19-5/§19">§ 19</a>, avgjøres av et administrativt organ etablert av avtalepartene etter <a href="lov/2010-02-19-5/§18">§ 18</a>. Organets avgjørelser kan påklages til organets styre eller til slikt organ som styret bestemmer. Vedtektene etter <a href="lov/2010-02-19-5/§19">§ 19</a> gir regler om klagefrist mv.</article><article class="legalP" id="kapittel-5-paragraf-1-ledd-2">Arbeids- og velferdsetaten avgjør andre spørsmål om retten til pensjon og kompensasjonstillegg enn nevnt i første ledd, inkludert beregning av ytelsene. Avgjørelsene kan påklages til overordnet organ innen etaten etter reglene i <a href="lov/1997-02-28-19/§21-12">folketrygdloven § 21-12</a>, og deretter ankes inn for Trygderetten etter reglene i <a href="lov/1966-12-16-9">lov 16. desember 1966 nr. 9</a> om anke til Trygderetten.</article><article class="legalP" id="kapittel-5-paragraf-1-ledd-3">Arbeids- og velferdsetaten foretar utbetaling av pensjon og kompensasjonstillegg og utarbeidelse av statistikk mv. Etaten skal også utbetale eventuelle avtalte tillegg til avtalefestet pensjon, forutsatt at et tillegg til pensjon etter <a href="lov/2010-02-19-5/kap2">kapittel 2</a> gis med samme prosentsats til alle pensjonister.</article><article class="legalP" id="kapittel-5-paragraf-1-ledd-4">Avgjørelsene etter første og andre ledd kan ikke bringes inn for domstolene før mulighetene til å klage og anke er nyttet fullt ut.</article><article class="legalP" id="kapittel-5-paragraf-1-ledd-5">Utgiftene ved Arbeids- og velferdsetatens arbeid bæres av staten. Det samme gjelder utgiftene ved Trygderettens arbeid med ankesakene.</article><article class="changesToParent">Endret ved <a href="lov/2014-12-19-73">lover 19 des 2014 nr. 73</a> (ikr. 1 jan 2015 iflg. <a href="forskrift/2014-12-19-1717">res. 19 des 2014 nr. 1717</a>), <a href="lov/2019-06-21-25">21 juni 2019 nr. 25</a> (ikr. 1 juli 2019 iflg. <a href="forskrift/2019-06-21-781">res. 21 juni 2019 nr. 781</a>).</article></article><article class="legalArticle" data-lovdata-URL="NL/lov/2010-02-19-5/§18" data-name="§18" id="kapittel-5-paragraf-2"><h3 class="legalArticleHeader"><span class="legalArticleValue" data-legalArea="03.07">§ 18</span>. <span class="legalArticleTitle">Administrasjon – avtalemessige spørsmål og forvaltning av midler</span></h3><article class="legalP" id="kapittel-5-paragraf-2-ledd-1">Partene i de ulike avtalene om avtalefestet pensjon etter <a href="lov/2010-02-19-5/kap2">kapittel 2</a> skal etablere et felles organ med et felles styre til behandling av spørsmål om en arbeidstaker fyller vilkårene i <a href="lov/2010-02-19-5/§4">§ 4</a> og <a href="lov/2010-02-19-5/§8">§ 8</a> fjerde ledd, med eventuelle suppleringer i vedtektene etter <a href="lov/2010-02-19-5/§19">§ 19</a>. Organet skal videre innkreve premier fra arbeidsgiverne og forvalte innbetalte midler, inkludert å bygge opp fond i samsvar med reglene i <a href="lov/2010-02-19-5/kap6">kapittel 6</a>. Det felles organet er et eget rettssubjekt og hefter bare for egne forpliktelser.</article><article class="legalP" id="kapittel-5-paragraf-2-ledd-2">Det felles organet skal ha registrert eller statsautorisert revisor og aktuar. Revisor og aktuar skal ha tilgang til alle opplysninger som er nødvendige for utøvelsen av arbeidet.</article><article class="legalP" id="kapittel-5-paragraf-2-ledd-3">Bestemmelsene i <a href="lov/2010-02-19-5/§17">§§ 17</a> og 18 er ikke til hinder for at det felles organet i samsvar med bestemmelser i vedtektene overlater oppgaver til andre.</article><article class="legalP" id="kapittel-5-paragraf-2-ledd-4">Det felles organet plikter å gi opplysninger som gjør det mulig å vurdere om vilkårene i <a href="lov/2010-06-25-28/§7/ledd/2">lov om avtalefestet pensjon for medlemmer av Statens pensjonskasse § 7 andre ledd</a>, <a href="lov/2010-06-25-28/§8/ledd/1/bokstav/a">§ 8 første ledd bokstav a</a> eller <a href="lov/2010-06-25-28/§9/ledd/4">§ 9 fjerde ledd</a>, eller tilsvarende ordning, er oppfylt.</article><article class="legalP" id="kapittel-5-paragraf-2-ledd-5">Det felles organet plikter å gi opplysninger som gjør det mulig å vurdere om vilkårene for avtalefestet pensjon for medlemmer i kommunal pensjonsordning født i 1963 eller senere, er oppfylt.</article><article class="changesToParent">Endret ved lover <a href="lov/2014-06-20-29">20 juni 2014 nr. 29</a> (ikr. 1 juli 2014 iflg. <a href="forskrift/2014-06-26-866">vedtak 26 juni 2014 nr. 866</a>), <a href="lov/2014-12-19-73">19 des 2014 nr. 73</a> (ikr. 1 jan 2015 iflg. <a href="forskrift/2014-12-19-1717">res. 19 des 2014 nr. 1717</a>), <a href="lov/2019-06-21-25">21 juni 2019 nr. 25</a> (ikr. 1 juli 2019 iflg. <a href="forskrift/2019-06-21-781">res. 21 juni 2019 nr. 781</a>), <a href="lov/2024-04-12-14">12 april 2024 nr. 14</a> (i kraft 1 okt 2024 iflg. <a href="forskrift/2024-09-20-2209">res. 20 sep 2024 nr. 2209</a>), <a href="lov/2024-12-20-93">20 des 2024 nr. 93</a> (i kraft 1 jan 2025 iflg. <a href="forskrift/2024-12-20-3303">res. 20 des 2024 nr. 3303</a>).</article></article><article class="legalArticle" data-lovdata-URL="NL/lov/2010-02-19-5/§19" data-name="§19" id="kapittel-5-paragraf-3"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Vedtekter</span></h3><article class="legalP" id="kapittel-5-paragraf-3-ledd-1">Partene i de ulike avtalene om avtalefestet pensjon etter <a href="lov/2010-02-19-5/kap2">kapittel 2</a> skal etablere vedtekter som er felles for alle avtaler om avtalefestet pensjon. Endringer i vedtektene besluttes av styret for det administrative organet nevnt i <a href="lov/2010-02-19-5/§18">§ 18</a> første ledd. Vedtektene og endringer i vedtektene må godkjennes av departementet. Dersom vedtektene eller endringer i vedtektene er i samsvar med loven her, kan godkjenning ikke nektes.</article><article class="changesToParent">Endret ved <a href="lov/2019-06-21-25">lov 21 juni 2019 nr. 25</a> (ikr. 1 juli 2019 iflg. <a href="forskrift/2019-06-21-781">res. 21 juni 2019 nr. 781</a>).</article></article></section><section class="section" data-name="kap6" id="kapittel-6" data-lovdata-URL="NL/lov/2010-02-19-5/KAPITTEL_6"><h2>Kapittel 6. Finansiering</h2><article class="legalArticle" data-lovdata-URL="NL/lov/2010-02-19-5/§20" data-name="§20" id="kapittel-6-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Premie fra arbeidsgivere</span></h3><article class="legalP" id="kapittel-6-paragraf-1-ledd-1">Arbeidsgivere som er omfattet av en avtale som nevnt i <a href="lov/2010-02-19-5/§1">§ 1</a>, skal innbetale premie til dekning av den del av utgiftene til avtalefestet pensjon etter <a href="lov/2010-02-19-5/kap2">kapittel 2</a> som ikke dekkes av statens tilskott etter <a href="lov/2010-02-19-5/§23">§ 23</a>.</article><article class="changesToParent">Endret ved <a href="lov/2019-06-21-25">lov 21 juni 2019 nr. 25</a> (ikr. 1 juli 2019 iflg. <a href="forskrift/2019-06-21-781">res. 21 juni 2019 nr. 781</a>).</article></article><article class="legalArticle" data-lovdata-URL="NL/lov/2010-02-19-5/§21" data-name="§21" id="kapittel-6-paragraf-2"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Premie til dekning av pensjonsutgifter etter <a href="lov/2010-02-19-5/kap2">kapittel 2</a></span></h3><article class="legalP" id="kapittel-6-paragraf-2-ledd-1">Avtaler om pensjon etter <a href="lov/2010-02-19-5/kap2">kapittel 2</a> skal ha en felles finansiering. Arbeidsgiverne skal betale en premie for ansatte i bedriften etter en premiesats som er felles for slike avtaler og som fastsettes av styret for det administrative organet nevnt i <a href="lov/2010-02-19-5/§18">§ 18</a> som en prosentdel av lønnsutbetalingene. Det skal bare betales premie av den del av en arbeidstakers årslønn som ligger mellom 1 og 7,1 ganger gjennomsnittlig grunnbeløp i vedkommende år. Det skal ikke betales premie av lønnsutbetalinger til arbeidstakere etter det kalenderår de fylte 61 år. Det kan i vedtekter bestemmes at annen godtgjørelse skal likestilles med lønn ved premieberegningen.</article><article class="legalP" id="kapittel-6-paragraf-2-ledd-2">Premien må fastsettes slik at den er tilstrekkelig til å dekke løpende utgifter og dessuten gi grunnlag for opplegg av et pensjonsfond. Pensjonsfondet skal, sammen med arbeidsgivernes erkjente plikt til fortsatt premiebetaling etter avtalenes eventuelle opphør, gi tilstrekkelig sikkerhet for dekning av arbeidsgivernes forventede framtidige forpliktelser. Som forventede framtidige forpliktelser regnes pensjonsutbetalinger etter reglene i loven her til arbeidstakere som er tilstått eller som fyller vilkårene for avtalefestet pensjon.</article><article class="legalP" id="kapittel-6-paragraf-2-ledd-3">Styret for avtalefestet pensjon avgjør plasseringen av fondets midler.</article></article><article class="legalArticle" data-lovdata-URL="NL/lov/2010-02-19-5/§22" data-name="§22" data-repealeddate="2019-07-01" id="kapittel-6-paragraf-3"><h3 class="legalArticleHeader"><span class="legalArticleValue">§ 22</span>. <span class="legalArticleTitle">(Opphevet)</span></h3><article class="changesToParent">Opphevet ved <a href="lov/2019-06-21-25">lov 21 juni 2019 nr. 25</a> (ikr. 1 juli 2019 iflg. <a href="forskrift/2019-06-21-781">res. 21 juni 2019 nr. 781</a>).</article></article><article class="legalArticle" data-lovdata-URL="NL/lov/2010-02-19-5/§23" data-name="§23" id="kapittel-6-paragraf-4"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Statstilskott</span></h3><article class="legalP" id="kapittel-6-paragraf-4-ledd-1">Statens tilskott til pensjon etter reglene i <a href="lov/2010-02-19-5/kap2">kapittel 2</a> skal utgjøre 1/3 av pensjonen.</article><article class="legalP" id="kapittel-6-paragraf-4-ledd-2">Kompensasjonstillegg etter <a href="lov/2010-02-19-5/kap3">kapittel 3</a> dekkes fullt ut av staten og utbetales til mottakerne av avtalefestet pensjon sammen med statstilskottet etter første ledd.</article><article class="changesToParent">Endret ved <a href="lov/2019-06-21-25">lov 21 juni 2019 nr. 25</a> (ikr. 1 juli 2019 iflg. <a href="forskrift/2019-06-21-781">res. 21 juni 2019 nr. 781</a>).</article></article><article class="legalArticle" data-lovdata-URL="NL/lov/2010-02-19-5/§24" data-name="§24" id="kapittel-6-paragraf-5"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Tilsyn</span></h3><article class="legalP" id="kapittel-6-paragraf-5-ledd-1">Departementet gir forskrifter om tilsyn med fellesorganet nevnt i <a href="lov/2010-02-19-5/§18">§ 18</a> og utførelsen av oppgavene etter loven her, herunder forvaltningen av midler innbetalt etter <a href="lov/2010-02-19-5/§20">§§ 20</a> til 22 og fondsopplegg mv. etter bestemmelsene i de nevnte paragrafene.</article></article></section><section class="section" data-name="kap7" id="kapittel-7" data-lovdata-URL="NL/lov/2010-02-19-5/KAPITTEL_7"><h2>Kapittel 7. Forskjellige bestemmelser</h2><article class="legalArticle" data-lovdata-URL="NL/lov/2010-02-19-5/§25" data-name="§25" id="kapittel-7-paragraf-1"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Virkningstidspunkt for avtalefestet pensjon</span></h3><article class="legalP" id="kapittel-7-paragraf-1-ledd-1">Avtalefestet pensjon og kompensasjonstillegg ytes tidligst fra og med måneden etter den måneden da kravet om ytelsene ble satt fram.</article></article><article class="legalArticle" data-lovdata-URL="NL/lov/2010-02-19-5/§26" data-name="§26" id="kapittel-7-paragraf-2"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Utbetaling av avtalefestet pensjon i utlandet</span></h3><article class="legalP" id="kapittel-7-paragraf-2-ledd-1">Pensjon etter <a href="lov/2010-02-19-5/kap2">kapittel 2</a> og kompensasjonstillegg etter <a href="lov/2010-02-19-5/kap3">kapittel 3</a> utbetales i utlandet uten begrensninger.</article><article class="changesToParent">Endret ved <a href="lov/2019-06-21-25">lov 21 juni 2019 nr. 25</a> (ikr. 1 juli 2019 iflg. <a href="forskrift/2019-06-21-781">res. 21 juni 2019 nr. 781</a>).</article></article><article class="legalArticle" data-lovdata-URL="NL/lov/2010-02-19-5/§27" data-name="§27" id="kapittel-7-paragraf-3"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Tilbakekreving av feilutbetalinger mv.</span></h3><article class="legalP" id="kapittel-7-paragraf-3-ledd-1">Ved tilbakekreving av feilutbetalt avtalefestet pensjon eller kompensasjonstillegg etter loven her gjelder reglene i <a href="lov/1997-02-28-19/§22-15">folketrygdloven § 22-15</a> tilsvarende. Ved anvendelsen av nevnte paragraf skal en arbeidsgiver som gir opplysninger av betydning for retten til avtalefestet pensjon, anses å opptre på vegne av arbeidstakeren.</article><article class="legalP" id="kapittel-7-paragraf-3-ledd-2">Ved tilbakekreving etter første ledd kan for mye utbetalt dekkes gjennom trekk i løpende avtalefestet pensjon og i løpende alderspensjon fra folketrygden.</article><article class="changesToParent">Endret ved <a href="lov/2019-06-21-25">lov 21 juni 2019 nr. 25</a> (ikr. 1 juli 2019 iflg. <a href="forskrift/2019-06-21-781">res. 21 juni 2019 nr. 781</a>).</article></article><article class="legalArticle" data-lovdata-URL="NL/lov/2010-02-19-5/§28" data-name="§28" id="kapittel-7-paragraf-4"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Tvangsgrunnlag for utlegg</span></h3><article class="legalP" id="kapittel-7-paragraf-4-ledd-1">Vedtak om innbetaling av premie etter <a href="lov/2010-02-19-5/§20">§§ 20</a> til 22 er tvangsgrunnlag for utlegg.</article></article><article class="legalArticle" data-lovdata-URL="NL/lov/2010-02-19-5/§29" data-name="§29" id="kapittel-7-paragraf-5"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Taushetsplikt</span></h3><article class="legalP" id="kapittel-7-paragraf-5-ledd-1">Enhver som utfører tjeneste eller arbeid for organ som nevnt i <a href="lov/2010-02-19-5/§18">§ 18</a>, har taushetsplikt etter <a href="lov/2006-06-16-20/§7">arbeids- og velferdsforvaltningsloven § 7</a> første ledd.</article><article class="legalP" id="kapittel-7-paragraf-5-ledd-2">Taushetsplikten etter første ledd og Arbeids- og velferdsetatens taushetsplikt etter <a href="lov/2006-06-16-20/§7">arbeids- og velferdsforvaltningsloven § 7</a> er ikke til hinder for utveksling av opplysninger mellom Arbeids- og velferdsetaten og organ som nevnt i <a href="lov/2010-02-19-5/§18">§ 18</a> i den utstrekning dette er nødvendig for å fremme oppgaver etter loven her. Slikt organ kan herunder gis tilgang til opplysninger fra Arbeidsgiver- og arbeidstakerregisteret.</article><article class="changesToParent">Endret ved <a href="lov/2019-06-21-25">lov 21 juni 2019 nr. 25</a> (ikr. 1 juli 2019 iflg. <a href="forskrift/2019-06-21-781">res. 21 juni 2019 nr. 781</a>).</article></article><article class="legalArticle" data-lovdata-URL="NL/lov/2010-02-19-5/§30" data-name="§30" id="kapittel-7-paragraf-6"><h3 class="legalArticleHeader"><span class="legalArticleValue">§ 30</span>. <span class="legalArticleTitle">Forskrifter</span></h3><article class="legalP" id="kapittel-7-paragraf-6-ledd-1">Departementet gir forskrifter til utfylling av loven, inkludert forskrifter om<ol class="defaultList" type="a"><li data-name="a." value="1"><article class="listArticle" id="kapittel-7-paragraf-6-ledd-1-punkt-1"><article class="legalP" id="kapittel-7-paragraf-6-ledd-1-punkt-1-ledd-1">fastsetting av grunnlaget for avtalefestet pensjon etter <a href="lov/2010-02-19-5/§6">§ 6</a>, herunder regler om fra hvilket tidspunkt inntekt i det året arbeidstakeren fyller 61 år skal tas med i grunnlaget og om medregning av inntekt for år før 1992 med omsorg for små barn</article></article></li><li data-name="b." value="2"><article class="listArticle" id="kapittel-7-paragraf-6-ledd-1-punkt-2"><article class="legalP" id="kapittel-7-paragraf-6-ledd-1-punkt-2-ledd-1">fastsetting av kronetillegg og justeringsbeløp etter <a href="lov/2010-02-19-5/§7">§ 7</a> ved uttak av avtalefestet pensjon før fylte 67 år</article></article></li><li data-name="c." value="3"><article class="listArticle" id="kapittel-7-paragraf-6-ledd-1-punkt-3"><article class="legalP" id="kapittel-7-paragraf-6-ledd-1-punkt-3-ledd-1">fastsetting av forholdstall etter <a href="lov/2010-02-19-5/§11">§ 11</a>.</article></article></li></ol></article><article class="changesToParent">Endret ved <a href="lov/2019-06-21-25">lov 21 juni 2019 nr. 25</a> (ikr. 1 juli 2019 iflg. <a href="forskrift/2019-06-21-781">res. 21 juni 2019 nr. 781</a>).</article></article></section><section class="section" data-name="kap8" id="kapittel-8" data-lovdata-URL="NL/lov/2010-02-19-5/KAPITTEL_8"><h2>Kapittel 8. Ikrafttredelse og endringer i andre lover</h2><article class="legalArticle" data-lovdata-URL="NL/lov/2010-02-19-5/§31" data-name="§31" id="kapittel-8-paragraf-1"><h3 class="legalArticleHeader"><span class="legalArticleValue">§ 31</span>. <span class="legalArticleTitle">Ikrafttredelse og overgangsregler</span></h3><article class="legalP" id="kapittel-8-paragraf-1-ledd-1">Loven trer i kraft straks.</article><article class="legalP" id="kapittel-8-paragraf-1-ledd-2">Forholdstall som angitt i <a href="lov/2010-02-19-5/§7">§ 7</a> første ledd og <a href="lov/2010-02-19-5/§11">§ 11</a> første ledd for årskullene 1944 til 1949 fastsettes i 2010 under hensyn til bestemmelsene i <a href="lov/1997-02-28-19/§19-7">folketrygdloven § 19-7</a> slik den vil lyde fra 1. januar 2011.</article><article class="legalP" id="kapittel-8-paragraf-1-ledd-3"><a href="lov/1988-12-23-110">Lov 23. desember 1988 nr. 110</a> om statstilskott til ordninger for avtalefestet pensjon oppheves 1. januar 2011.</article><article class="legalP" id="kapittel-8-paragraf-1-ledd-4">Endringene i <a href="lov/2009-06-05-32">lov 5. juni 2009 nr. 32</a> om endringer i folketrygdloven trer i kraft straks.</article><article class="legalP" id="kapittel-8-paragraf-1-ledd-5">Endringene i <a href="lov/1999-03-26-14/§5-15">skatteloven §§ 5-15</a> og <a href="lov/1999-03-26-14/§17-1">17-1</a> trer i kraft straks med virkning fra og med inntektsåret 2010.</article><article class="legalP" id="kapittel-8-paragraf-1-ledd-6">Endringene i <a href="lov/1997-02-28-19/§3-19">folketrygdloven § 3-19</a> og skatteloven § 2-30 trer i kraft 1. januar 2011.</article></article><article class="legalArticle" data-lovdata-URL="NL/lov/2010-02-19-5/§32" data-name="§32" id="kapittel-8-paragraf-2"><h3 class="legalArticleHeader"><span class="legalArticleValue">§ 32</span>. <span class="legalArticleTitle">Endringer i andre lover</span></h3><article class="defaultP">– – –</article></article></section></main></body></html>