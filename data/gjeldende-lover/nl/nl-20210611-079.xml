<!DOCTYPE html><html lang="no"><head><title>Lov om offentlige organers ansvar for bruk av tolk mv. (tolkeloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2021-06-11-79</dd><dt class="dokid">DokumentID</dt><dd class="dokid">NL/lov/2021-06-11-79</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="dateInForce">I kraft fra</dt><dd class="dateInForce">2022-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2022-06-15</dd><dt class="lastChangedBy">Sist endret ved</dt><dd class="lastChangedBy"><a href="lov/2022-06-10-39">lov/2022-06-10-39</a> fra 2022-06-15</dd><dt class="changesToDocuments">Endrer</dt><dd class="changesToDocuments"><ul><li><a href="lov/1967-02-10">lov/1967-02-10</a></li><li><a href="lov/2008-05-15-35">lov/2008-05-15-35</a></li><li><a href="lov/2020-11-06-127">lov/2020-11-06-127</a></li></ul></dd><dt class="legalArea">Rettsområde</dt><dd class="legalArea"><ul><li><a href="legal-areas/34" title="Utlendingsrett">Utlendingsrett</a> &gt; <a href="legal-areas/34.01" title="Alminnelige bestemmelser">Alminnelige bestemmelser</a></li> <li><a href="legal-areas/11" title="Forvaltnings- og kommunalrett">Forvaltnings- og kommunalrett</a> &gt; <a href="legal-areas/11.03" title="Offentlig forvaltning">Offentlig forvaltning</a></li> <li><a href="legal-areas/15" title="IKT- og medierett">IKT- og medierett</a> &gt; <a href="legal-areas/15.04" title="Personopplysninger">Personopplysninger</a></li></ul></dd><dt class="dateOfPublication">Kunngjort</dt><dd class="dateOfPublication">2021-06-11 12:35</dd><dt class="lastupdated">Rettet</dt><dd class="lastupdated">2022-01-01 (ansvarlig departement)</dd><dt class="titleShort">Korttittel</dt><dd class="titleShort">Tolkeloven</dd><dt class="title">Tittel</dt><dd class="title">Lov om offentlige organers ansvar for bruk av tolk mv. (tolkeloven)</dd><dt class="miscInformation">Annet om dokumentet</dt><dd class="miscInformation"><a href="forarbeid/prop-156-l-202021">Prop.156 L (2020–2021)</a>, <a href="forarbeid/inns-605-l-202021">Innst.605 L (2020–2021)</a>, <a href="forarbeid/lovvedtak-152-202021">Lovvedtak 152 (2020–2021)</a>. Stortingets første og andre gangs behandling hhv. 4. og 7. juni 2021. Fremmet av Kunnskapsdepartementet.</dd><dt class="refid">RefID</dt><dd class="refid">lov/2021-06-11-79</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om offentlige organers ansvar for bruk av tolk mv. (tolkeloven)</a><ul class="tocSubUl"><li><a href="#kapittel-1" data-child-interval="§§ 1 – 5">Kapittel 1 Alminnelige bestemmelser</a><ul class="tocSubUl"><li><a href="#kapittel-1-paragraf-1">§ 1. Formål</a></li><li><a href="#kapittel-1-paragraf-2">§ 2. Virkeområde</a></li><li><a href="#kapittel-1-paragraf-3">§ 3. Forholdet til annen lovgivning</a></li><li><a href="#kapittel-1-paragraf-4">§ 4. Forbud mot bruk av barn som tolk</a></li><li><a href="#kapittel-1-paragraf-5">§ 5. Behandling av personopplysninger</a></li></ul></li><li><a href="#kapittel-2" data-child-interval="§§ 6 – 13">Kapittel 2 Offentlige organers bruk av tolk</a><ul class="tocSubUl"><li><a href="#kapittel-2-paragraf-1">§ 6. Ansvar for å bruke tolk</a></li><li><a href="#kapittel-2-paragraf-2">§ 7. Krav om å bruke kvalifisert tolk</a></li><li><a href="#kapittel-2-paragraf-3">§ 8. Bruk av fjerntolking</a></li><li><a href="#kapittel-2-paragraf-4">§ 9. Retningslinjer for bestilling og bruk av tolk</a></li><li><a href="#kapittel-2-paragraf-5">§ 10. Krav om politiattest</a></li><li><a href="#kapittel-2-paragraf-6">§ 11. Gebyr for manglende oppmøte</a></li><li><a href="#kapittel-2-paragraf-7">§ 12. Tilsyn</a></li><li><a href="#kapittel-2-paragraf-8">§ 13. Pålegg</a></li></ul></li><li><a href="#kapittel-3" data-child-interval="§§ 14 – 16">Kapittel 3 Krav til tolken</a><ul class="tocSubUl"><li><a href="#kapittel-3-paragraf-1">§ 14. God tolkeskikk</a></li><li><a href="#kapittel-3-paragraf-2">§ 15. Taushetsplikt</a></li><li><a href="#kapittel-3-paragraf-3">§ 16. Habilitet</a></li></ul></li><li><a href="#kapittel-4" data-child-interval="§§ 17 – 22">Kapittel 4 Nasjonalt tolkeregister, statsautorisasjonsordningen og reaksjoner</a><ul class="tocSubUl"><li><a href="#kapittel-4-paragraf-1">§ 17. Nasjonalt tolkeregister</a></li><li><a href="#kapittel-4-paragraf-2">§ 18. Bevilling som statsautorisert tolk</a></li><li><a href="#kapittel-4-paragraf-3">§ 19. Varsling om brudd på krav til god tolkeskikk, taushetsplikt og habilitet</a></li><li><a href="#kapittel-4-paragraf-4">§ 20. Tilbakekall av bevilling som statsautorisert tolk</a></li><li><a href="#kapittel-4-paragraf-5">§ 21. Advarsel og utestenging</a></li><li><a href="#kapittel-4-paragraf-6">§ 22. Klagenemnd</a></li></ul></li><li><a href="#kapittel-5" data-child-interval="§§ 23 – 24">Kapittel 5 Avsluttende bestemmelser</a><ul class="tocSubUl"><li><a href="#kapittel-5-paragraf-1">§ 23. Ikrafttredelse</a></li><li><a href="#kapittel-5-paragraf-2">§ 24. Endringer i andre lover</a></li></ul></li></ul></li></ul></dd></dl></header><main class="documentBody" data-lovdata-URL="NL/lov/2021-06-11-79" id="dokument"><h1>Lov om offentlige organers ansvar for bruk av tolk mv. (tolkeloven)</h1><section class="section" data-name="kap1" id="kapittel-1" data-lovdata-URL="NL/lov/2021-06-11-79/KAPITTEL_1"><h2>Kapittel 1 Alminnelige bestemmelser</h2><article class="legalArticle" data-lovdata-URL="NL/lov/2021-06-11-79/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Loven skal bidra til å sikre rettssikkerhet og forsvarlig hjelp og tjeneste for personer som ikke kan kommunisere forsvarlig med offentlige organer uten tolk.</article><article class="legalP" id="kapittel-1-paragraf-1-ledd-2">Loven skal også bidra til å sikre at tolker holder en faglig forsvarlig standard.</article></article><article class="legalArticle" data-lovdata-URL="NL/lov/2021-06-11-79/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Loven gjelder tolking til og fra norsk.</article><article class="legalP" id="kapittel-1-paragraf-2-ledd-2">Loven gjelder for offentlige organer som bestiller og bruker tolk i Norge. Loven gjelder også for tolker.</article><article class="legalP" id="kapittel-1-paragraf-2-ledd-3">Som offentlig organ regnes organer som omfattes av <a href="lov/1967-02-10">forvaltningsloven</a>, domstolene og påtalemyndigheten. Et privat rettssubjekt regnes som et offentlig organ i saker hvor det treffer enkeltvedtak eller utfører tjenester på vegne av et offentlig organ. Private barnehager godkjent etter <a href="lov/2005-06-17-64">barnehageloven</a> og private grunnskoler og videregående skoler godkjent etter <a href="lov/2023-06-09-30">opplæringslova</a> og <a href="lov/2003-07-04-84">privatskolelova</a> omfattes også.</article><article class="changesToParent">Endret ved <a href="lov/2022-06-10-39">lov 10 juni 2022 nr. 39</a> (i kraft 15 juni 2022 iflg. <a href="forskrift/2022-06-10-997">res. 10 juni 2022 nr. 997</a>).</article></article><article class="legalArticle" data-lovdata-URL="NL/lov/2021-06-11-79/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Forholdet til annen lovgivning</span></h3><article class="legalP" id="kapittel-1-paragraf-3-ledd-1">Loven gjelder med mindre annet er bestemt i eller i medhold av annen lov.</article></article><article class="legalArticle" data-lovdata-URL="NL/lov/2021-06-11-79/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Forbud mot bruk av barn som tolk</span></h3><article class="legalP" id="kapittel-1-paragraf-4-ledd-1">Offentlige organer skal ikke bruke barn til tolking eller annen formidling av informasjon.</article><article class="legalP" id="kapittel-1-paragraf-4-ledd-2">Unntak kan gjøres når det er nødvendig i nødssituasjoner eller i tilfeller der det ut fra hensynet til barnet og omstendighetene for øvrig må anses forsvarlig.</article></article><article class="legalArticle" data-lovdata-URL="NL/lov/2021-06-11-79/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Behandling av personopplysninger</span></h3><article class="legalP" id="kapittel-1-paragraf-5-ledd-1">Offentlige organer kan behandle personopplysninger, inkludert opplysninger om etnisk opprinnelse, når det er nødvendig for å utføre oppgaver etter loven.</article></article></section><section class="section" data-name="kap2" id="kapittel-2" data-lovdata-URL="NL/lov/2021-06-11-79/KAPITTEL_2"><h2>Kapittel 2 Offentlige organers bruk av tolk</h2><article class="legalArticle" data-lovdata-URL="NL/lov/2021-06-11-79/§6" data-name="§6" id="kapittel-2-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Ansvar for å bruke tolk</span></h3><article class="legalP" id="kapittel-2-paragraf-1-ledd-1">Offentlige organer skal bruke tolk når det følger av lov. I tilfeller der plikt til å bruke tolk ikke er regulert i annen lov, skal offentlige organer bruke tolk når det er nødvendig for å ivareta hensynet til rettssikkerhet eller for å yte forsvarlig hjelp og tjeneste. I vurderingen av om bruk av tolk er nødvendig, skal det blant annet legges vekt på om samtalepartene kan kommunisere forsvarlig uten tolk, og på sakens alvorlighet og karakter.</article><article class="legalP" id="kapittel-2-paragraf-1-ledd-2">Når et offentlig organ ellers er i kontakt med personer som ikke kan kommunisere med organet på norsk, bør organet vurdere å bruke tolk.</article></article><article class="legalArticle" data-lovdata-URL="NL/lov/2021-06-11-79/§7" data-name="§7" id="kapittel-2-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Krav om å bruke kvalifisert tolk</span></h3><article class="legalP" id="kapittel-2-paragraf-2-ledd-1">Når et offentlig organ har plikt til å bruke tolk etter <a href="lov/2021-06-11-79/§6">§ 6</a> første ledd andre punktum, skal det brukes kvalifisert tolk. Det samme gjelder når plikten til å bruke tolk er regulert i annen lov, dersom bruk av tolk er nødvendig for å ivareta hensynet til rettssikkerhet eller for å yte forsvarlig hjelp og tjeneste, jf. <a href="lov/2021-06-11-79/§6">§ 6</a> første ledd tredje punktum.</article><article class="legalP" id="kapittel-2-paragraf-2-ledd-2">Kravet om å bruke kvalifisert tolk i første ledd kan fravikes når det ikke er forsvarlig å vente til en kvalifisert tolk er tilgjengelig, når det er nødvendig i nødssituasjoner, eller når andre sterke grunner tilsier det.</article><article class="legalP" id="kapittel-2-paragraf-2-ledd-3">Med kvalifisert tolk menes en tolk som oppfyller kravene til å bli oppført i Nasjonalt tolkeregister, jf. <a href="lov/2021-06-11-79/§17">§ 17</a>.</article><article class="legalP" id="kapittel-2-paragraf-2-ledd-4">Departementet kan gi forskrift om godkjenning av tolker med yrkeskvalifikasjoner fra annen stat, jf. <a href="lov/2017-06-16-69">yrkeskvalifikasjonsloven</a>.</article><article class="legalP" id="kapittel-2-paragraf-2-ledd-5">Fram til 31. desember 2026 er det dispensasjon fra kravet om å bruke kvalifisert tolk. Kongen kan gi forskrift om forlengelse av dispensasjonen.</article></article><article class="legalArticle" data-lovdata-URL="NL/lov/2021-06-11-79/§8" data-name="§8" id="kapittel-2-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Bruk av fjerntolking</span></h3><article class="legalP" id="kapittel-2-paragraf-3-ledd-1">Offentlige organer kan bruke fremmøtetolking eller fjerntolking.</article><article class="legalP" id="kapittel-2-paragraf-3-ledd-2">Offentlige organer skal sikre tilfredsstillende tekniske løsninger, opplæring av ansatte og ivaretakelse av personvernet ved bruk av fjerntolking.</article><article class="legalP" id="kapittel-2-paragraf-3-ledd-3">Departementet kan gi forskrift om fjerntolking.</article></article><article class="legalArticle" data-lovdata-URL="NL/lov/2021-06-11-79/§9" data-name="§9" id="kapittel-2-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Retningslinjer for bestilling og bruk av tolk</span></h3><article class="legalP" id="kapittel-2-paragraf-4-ledd-1">Offentlige organer som jevnlig bruker tolk, skal ha retningslinjer for bestilling og bruk av tolk etter <a href="lov/2021-06-11-79/§6">§§ 6</a> til <a href="lov/2021-06-11-79/§8">8</a>.</article><article class="legalP" id="kapittel-2-paragraf-4-ledd-2">Retningslinjene skal tilpasses organets størrelse, egenart, aktiviteter og risikoforhold.</article><article class="legalP" id="kapittel-2-paragraf-4-ledd-3">Departementet kan gi forskrift om retningslinjenes innhold.</article></article><article class="legalArticle" data-lovdata-URL="NL/lov/2021-06-11-79/§10" data-name="§10" id="kapittel-2-paragraf-5"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Krav om politiattest</span></h3><article class="legalP" id="kapittel-2-paragraf-5-ledd-1">For å kunne utføre oppdrag som tolk for politiet, påtalemyndigheten, domstolene, utlendingsforvaltningen, kriminalomsorgen, Kommisjonen for gjenopptakelse av straffesaker og fylkesnemndene for barnevern og sosiale saker skal tolken legge fram uttømmende og utvidet politiattest, jf. <a href="lov/2010-05-28-16/§41">politiregisterloven § 41</a>. Det samme gjelder for å kunne utføre oppdrag i straffesaker for konfliktrådet.</article><article class="legalP" id="kapittel-2-paragraf-5-ledd-2">Kravet om å legge fram politiattest etter første ledd kan fravikes når situasjonen som begrunner tolkeoppdraget, ikke tillater det, eller når andre sterke grunner tilsier det.</article><article class="legalP" id="kapittel-2-paragraf-5-ledd-3">Dersom en tolk har anmerkning på politiattesten, skal oppdragsgiver vurdere om det straffbare forholdet har betydning for tolkens egnethet.</article></article><article class="legalArticle" data-lovdata-URL="NL/lov/2021-06-11-79/§11" data-name="§11" id="kapittel-2-paragraf-6"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Gebyr for manglende oppmøte</span></h3><article class="legalP" id="kapittel-2-paragraf-6-ledd-1">Offentlige organer kan kreve at en person som ikke møter opp til en planlagt samtale, betaler et gebyr når det er bestilt tolk etter <a href="lov/2021-06-11-79/§6">§ 6</a> første ledd andre punktum og andre ledd.</article><article class="legalP" id="kapittel-2-paragraf-6-ledd-2">Departementet kan gi forskrift om gebyret, inkludert om gebyrets størrelse og hvordan det skal fastsettes.</article></article><article class="legalArticle" data-lovdata-URL="NL/lov/2021-06-11-79/§12" data-name="§12" id="kapittel-2-paragraf-7"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Tilsyn</span></h3><article class="legalP" id="kapittel-2-paragraf-7-ledd-1">Statlige og kommunale myndigheter som fører tilsyn med offentlige organer, skal også føre tilsyn med at organene oppfyller pliktene etter <a href="lov/2021-06-11-79/§4">§§ 4</a> og <a href="lov/2021-06-11-79/§6">6</a> til <a href="lov/2021-06-11-79/§9">9</a>.</article><article class="legalP" id="kapittel-2-paragraf-7-ledd-2">Tilsynsmyndigheten kan kreve at et offentlig organ som den fører tilsyn med, uten hinder av taushetsplikt gir de opplysningene som er nødvendige for å gjennomføre tilsyn etter første ledd. Når bestemmelser i annen lovgivning begrenser tilsynsmyndighetens rett til innsyn i bestemte opplysninger, gjelder likevel disse begrensningene tilsvarende.</article></article><article class="legalArticle" data-lovdata-URL="NL/lov/2021-06-11-79/§13" data-name="§13" id="kapittel-2-paragraf-8"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Pålegg</span></h3><article class="legalP" id="kapittel-2-paragraf-8-ledd-1">Tilsynsmyndigheten kan gi pålegg om å rette forhold som er i strid med kravene i <a href="lov/2021-06-11-79/§4">§§ 4</a> og <a href="lov/2021-06-11-79/§6">6</a> til <a href="lov/2021-06-11-79/§9">9</a>.</article><article class="legalP" id="kapittel-2-paragraf-8-ledd-2">Tilsynsmyndigheten skal sette en frist for gjennomføring av pålegget.</article></article></section><section class="section" data-name="kap3" id="kapittel-3" data-lovdata-URL="NL/lov/2021-06-11-79/KAPITTEL_3"><h2>Kapittel 3 Krav til tolken</h2><article class="legalArticle" data-lovdata-URL="NL/lov/2021-06-11-79/§14" data-name="§14" id="kapittel-3-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">God tolkeskikk</span></h3><article class="legalP" id="kapittel-3-paragraf-1-ledd-1">Tolken skal opptre i samsvar med god tolkeskikk. Kravet innebærer blant annet at tolken skal ha tilstrekkelig tolkefaglig kompetanse for tolkeoppdraget, opptre upartisk, ikke misbruke informasjon tolken har fått kjennskap til gjennom tolking, og at tolken må forsikre seg om at forholdene ligger til rette for forsvarlig utførelse av tolkeoppdraget.</article><article class="legalP" id="kapittel-3-paragraf-1-ledd-2">Departementet kan gi forskrift om hva som skal anses som god tolkeskikk.</article></article><article class="legalArticle" data-lovdata-URL="NL/lov/2021-06-11-79/§15" data-name="§15" id="kapittel-3-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Taushetsplikt</span></h3><article class="legalP" id="kapittel-3-paragraf-2-ledd-1">Reglene om taushetsplikt i <a href="lov/1967-02-10/§13">forvaltningsloven §§ 13</a> til <a href="lov/1967-02-10/§13e">13 e</a> gjelder tilsvarende for tolker.</article><article class="legalP" id="kapittel-3-paragraf-2-ledd-2">Bestemmelser om taushetsplikt i andre lover gjelder tilsvarende for tolken dersom de kommer til anvendelse på det enkelte tolkeoppdraget. Dersom fagpersonen i samtalen er bundet av strengere taushetsplikt enn det som følger av første ledd, gjelder taushetsplikten tilsvarende for tolken.</article><article class="legalP" id="kapittel-3-paragraf-2-ledd-3">Offentlige organer som bruker tolk, skal sørge for at tolken gjøres kjent med taushetsplikten. Organet kan kreve at tolken skriftlig bekrefter at innholdet i reglene om taushetsplikt er kjent.</article><article class="legalP" id="kapittel-3-paragraf-2-ledd-4">Dokumenter og annet materiale som inneholder taushetsbelagte opplysninger, skal oppbevares på en betryggende måte. Etter et tolkeoppdrag er fullført skal slikt materiale leveres tilbake til oppdragsgiver eller destrueres.</article></article><article class="legalArticle" data-lovdata-URL="NL/lov/2021-06-11-79/§16" data-name="§16" id="kapittel-3-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Habilitet</span></h3><article class="legalP" id="kapittel-3-paragraf-3-ledd-1">En tolk skal ikke påta seg oppdrag hvis tolken er inhabil. Tolken er inhabil når det foreligger forhold som nevnt i <a href="lov/1967-02-10/§6">forvaltningsloven § 6</a> første eller andre ledd.</article><article class="legalP" id="kapittel-3-paragraf-3-ledd-2">Tolken skal så snart som mulig informere oppdragsgiver om forhold som gjør eller kan gjøre tolken inhabil. Tolken tar stilling til sin egen habilitet.</article><article class="legalP" id="kapittel-3-paragraf-3-ledd-3">En inhabil tolk kan likevel ta et oppdrag når det offentlige organet vurderer at det er nødvendig i nødssituasjoner, eller at det ut fra omstendighetene må anses forsvarlig.</article></article></section><section class="section" data-name="kap4" id="kapittel-4" data-lovdata-URL="NL/lov/2021-06-11-79/KAPITTEL_4"><h2>Kapittel 4 Nasjonalt tolkeregister, statsautorisasjonsordningen og reaksjoner</h2><article class="legalArticle" data-lovdata-URL="NL/lov/2021-06-11-79/§17" data-name="§17" id="kapittel-4-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Nasjonalt tolkeregister</span></h3><article class="legalP" id="kapittel-4-paragraf-1-ledd-1">For å øke bruken av kvalifisert tolk i offentlig sektor skal det være et nasjonalt register over kvalifiserte tolker (Nasjonalt tolkeregister). Registeret skal forvaltes av Integrerings- og mangfoldsdirektoratet.</article><article class="legalP" id="kapittel-4-paragraf-1-ledd-2">Integrerings- og mangfoldsdirektoratet kan innhente personopplysninger om tolker fra Folkeregisteret og utlendingsmyndighetenes registre uten hinder av lovbestemt taushetsplikt når det er nødvendig for å oppnå formålet med Nasjonalt tolkeregister. Direktoratet kan behandle opplysninger om etnisk opprinnelse når det er nødvendig for å oppnå formålet med registeret. Personopplysninger fra registeret som ikke er underlagt taushetsplikt, kan gjøres tilgjengelig for offentligheten.</article><article class="legalP" id="kapittel-4-paragraf-1-ledd-3">Vedtak om oppføring i Nasjonalt tolkeregister regnes som enkeltvedtak.</article><article class="legalP" id="kapittel-4-paragraf-1-ledd-4">Departementet kan gi forskrift om formelle krav for oppføring i Nasjonalt tolkeregister, hvilke språklige og tolkefaglige ferdigheter som kreves, tolkers opplysningsplikt, krav til forvaltningen av registeret og hvilke opplysninger som kan registreres.</article></article><article class="legalArticle" data-lovdata-URL="NL/lov/2021-06-11-79/§18" data-name="§18" id="kapittel-4-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Bevilling som statsautorisert tolk</span></h3><article class="legalP" id="kapittel-4-paragraf-2-ledd-1">Integrerings- og mangfoldsdirektoratet gir bevilling som statsautorisert tolk etter søknad. Bevilling skal gis til personer som er myndige etter norsk lov og som har bestått statsautorisasjonsprøven i tolking.</article><article class="legalP" id="kapittel-4-paragraf-2-ledd-2">Bevillingen gir rett til å bruke tittelen statsautorisert tolk. Tittelen skal ikke brukes om tolking på andre språk enn det språket bevillingen gjelder for.</article><article class="legalP" id="kapittel-4-paragraf-2-ledd-3">Departementet kan gi forskrift om statsautorisasjonsordningen og om godkjenning av yrkeskvalifikasjoner fra annen stat, jf. <a href="lov/2017-06-16-69">yrkeskvalifikasjonsloven</a>.</article></article><article class="legalArticle" data-lovdata-URL="NL/lov/2021-06-11-79/§19" data-name="§19" id="kapittel-4-paragraf-3"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Varsling om brudd på krav til god tolkeskikk, taushetsplikt og habilitet</span></h3><article class="legalP" id="kapittel-4-paragraf-3-ledd-1">Enhver kan varsle Integrerings- og mangfoldsdirektoratet om tolker som ikke overholder kravene etter <a href="lov/2021-06-11-79/§14">§§ 14</a> til <a href="lov/2021-06-11-79/§16">16</a>.</article><article class="legalP" id="kapittel-4-paragraf-3-ledd-2">Integrerings- og mangfoldsdirektoratet skal vurdere varsler som omhandler statsautoriserte tolker og tolker som er oppført i Nasjonalt tolkeregister.</article><article class="legalP" id="kapittel-4-paragraf-3-ledd-3">Integrerings- og mangfoldsdirektoratet kan kreve at offentlige organer, uten hinder av taushetsplikt, gir de opplysningene som er nødvendige for å vurdere om en tolk har brutt kravene etter <a href="lov/2021-06-11-79/§14">§§ 14</a> til <a href="lov/2021-06-11-79/§16">16</a>. Når bestemmelser i annen lovgivning begrenser en tilsynsmyndighets rett til innsyn i bestemte opplysninger, gjelder likevel disse begrensningene også for Integrerings- og mangfoldsdirektoratets innsynsrett.</article></article><article class="legalArticle" data-lovdata-URL="NL/lov/2021-06-11-79/§20" data-name="§20" id="kapittel-4-paragraf-4"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Tilbakekall av bevilling som statsautorisert tolk</span></h3><article class="legalP" id="kapittel-4-paragraf-4-ledd-1">Integrerings- og mangfoldsdirektoratet skal kalle tilbake bevilling som statsautorisert tolk når kravene etter <a href="lov/2021-06-11-79/§18">§ 18</a> første ledd ikke lenger er oppfylt. Direktoratet kan også kalle tilbake bevillingen dersom det foreligger forhold som kan medføre utestenging fra Nasjonalt tolkeregister etter <a href="lov/2021-06-11-79/§21">§ 21</a>.</article><article class="legalP" id="kapittel-4-paragraf-4-ledd-2">Bevillingen kan kalles tilbake midlertidig for den tiden det tar å behandle saken. Statsautoriserte tolker som er oppført i Nasjonalt tolkeregister, kan også utestenges midlertidig fra registeret for den tiden det tar å behandle saken, jf. <a href="lov/2021-06-11-79/§21">§ 21</a> tredje ledd.</article><article class="legalP" id="kapittel-4-paragraf-4-ledd-3">Tilbakekall av bevilling som statsautorisert tolk regnes som enkeltvedtak.</article></article><article class="legalArticle" data-lovdata-URL="NL/lov/2021-06-11-79/§21" data-name="§21" id="kapittel-4-paragraf-5"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Advarsel og utestenging</span></h3><article class="legalP" id="kapittel-4-paragraf-5-ledd-1">Integrerings- og mangfoldsdirektoratet kan gi advarsel til en tolk som er oppført i Nasjonalt tolkeregister, dersom tolken ikke overholder kravene etter <a href="lov/2021-06-11-79/§14">§§ 14</a> til <a href="lov/2021-06-11-79/§16">16</a>. Advarselen skal være skriftlig og inneholde en begrunnelse.</article><article class="legalP" id="kapittel-4-paragraf-5-ledd-2">Dersom tolken har mottatt minst tre advarsler de siste fem årene, eller dersom det foreligger vesentlige brudd på kravene etter <a href="lov/2021-06-11-79/§14">§§ 14</a> til <a href="lov/2021-06-11-79/§16">16</a>, kan Integrerings- og mangfoldsdirektoratet utestenge tolken fra Nasjonalt tolkeregister for en begrenset periode eller for alltid.</article><article class="legalP" id="kapittel-4-paragraf-5-ledd-3">Tolken kan midlertidig utestenges fra registeret for den tiden det tar å behandle saken.</article><article class="legalP" id="kapittel-4-paragraf-5-ledd-4">Avgjørelser om utestenging fra Nasjonalt tolkeregister regnes som enkeltvedtak.</article></article><article class="legalArticle" data-lovdata-URL="NL/lov/2021-06-11-79/§22" data-name="§22" id="kapittel-4-paragraf-6"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Klagenemnd</span></h3><article class="legalP" id="kapittel-4-paragraf-6-ledd-1">Departementet kan gi forskrift om etablering av en klagenemnd for behandling av klager på vedtak om utestenging fra Nasjonalt tolkeregister og vedtak om tilbakekall av bevilling som statsautorisert tolk. Departementet kan gi forskrift om nemndas sammensetning og om saksbehandlingen.</article></article></section><section class="section" data-name="kap5" id="kapittel-5" data-lovdata-URL="NL/lov/2021-06-11-79/KAPITTEL_5"><h2>Kapittel 5 Avsluttende bestemmelser</h2><article class="legalArticle" data-lovdata-URL="NL/lov/2021-06-11-79/§23" data-name="§23" id="kapittel-5-paragraf-1"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-1-ledd-1">Loven gjelder fra den tid Kongen bestemmer<sup class="footnotereference" data-footnotereferencevalue="1" data-unique-footnote-counter="1">1</sup>. Kongen kan sette i kraft de enkelte bestemmelsene til forskjellig tid.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Fra 1 jan 2022 iflg. <a href="forskrift/2021-09-03-2653">res. 3 sep 2021 nr. 2653</a>.</article></footer></article><article class="legalArticle" data-lovdata-URL="NL/lov/2021-06-11-79/§24" data-name="§24" id="kapittel-5-paragraf-2"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Endringer i andre lover</span></h3><article class="legalP" id="kapittel-5-paragraf-2-ledd-1">Fra den tid loven trer i kraft gjøres følgende endringer i andre lover: – – –</article></article></section></main></body></html>