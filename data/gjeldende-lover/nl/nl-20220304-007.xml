<!DOCTYPE html><html lang="no"><head><title>Lov om nasjonale saksbehandlingsregler i saker om offentlig støtte (støtteprosessloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2022-03-04-7</dd><dt class="dokid">DokumentID</dt><dd class="dokid">NL/lov/2022-03-04-7</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="dateInForce">I kraft fra</dt><dd class="dateInForce">2022-06-22, 2023-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-08-01</dd><dt class="lastChangedBy">Sist endret ved</dt><dd class="lastChangedBy"><a href="lov/2025-06-20-108">lov/2025-06-20-108</a> fra 2025-08-01</dd><dt class="changesToDocuments">Endrer</dt><dd class="changesToDocuments"><ul><li><a href="lov/1992-11-27-117">lov/1992-11-27-117</a></li></ul></dd><dt class="legalArea">Rettsområde</dt><dd class="legalArea"><ul><li><a href="legal-areas/06" title="EU/EØS-rett">EU/EØS-rett</a> &gt; <a href="legal-areas/06.13" title="Konkurranse og statsstøtte">Konkurranse og statsstøtte</a></li> <li><a href="legal-areas/11" title="Forvaltnings- og kommunalrett">Forvaltnings- og kommunalrett</a> &gt; <a href="legal-areas/11.03" title="Offentlig forvaltning">Offentlig forvaltning</a></li> <li><a href="legal-areas/17" title="Internasjonal rett">Internasjonal rett</a> &gt; <a href="legal-areas/17.06" title="Konvensjoner. Overenskomster">Konvensjoner. Overenskomster</a></li></ul></dd><dt class="dateOfPublication">Kunngjort</dt><dd class="dateOfPublication">2022-03-04 11:40</dd><dt class="eeaReferences">EØS-henvisning</dt><dd class="eeaReferences"><a href="lov/1992-11-27-109/eøsl/a59">EØS-avtalen artikkel 59</a> og <a href="lov/1992-11-27-109/eøsl/a61">61</a>, <br /><a href="avtale/avt-1992-05-02-1-v15">EØS-avtalen vedlegg XV</a>, <br /> <a href="lov/1992-11-27-109/oda/p3">ODA protokoll 3</a>.</dd><dt class="titleShort">Korttittel</dt><dd class="titleShort">Støtteprosessloven</dd><dt class="title">Tittel</dt><dd class="title">Lov om nasjonale saksbehandlingsregler i saker om offentlig støtte (støtteprosessloven)</dd><dt class="miscInformation">Annet om dokumentet</dt><dd class="miscInformation"><a href="forarbeid/prop-212-l-202021">Prop.212 L (2020–2021)</a>, <a href="forarbeid/inns-133-l-202122">Innst.133 L (2021–2022)</a>, <a href="forarbeid/lovvedtak-38-202122">Lovvedtak 38 (2021–2022)</a>. Stortingets første og andre gangs behandling hhv. 10. og 15. februar 2022. Fremmet av Nærings- og fiskeridepartementet.</dd><dt class="refid">RefID</dt><dd class="refid">lov/2022-03-04-7</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om nasjonale saksbehandlingsregler i saker om offentlig støtte (støtteprosessloven)</a><ul class="tocSubUl"><li><a href="#paragraf-1">§ 1. Lovens formål</a></li><li><a href="#paragraf-2">§ 2. Virkeområde</a></li><li><a href="#paragraf-3">§ 3. Offentlig støtte gjennom skatte- og avgiftssystemet</a></li><li><a href="#paragraf-4">§ 4. Notifikasjonsplikt</a></li><li><a href="#paragraf-5">§ 5. Iverksettelsesforbudet</a></li><li><a href="#paragraf-6">§ 6. Forenklet melding om offentlig støtte</a></li><li><a href="#paragraf-7">§ 7. Registreringsplikt</a></li><li><a href="#paragraf-8">§ 8. Opplysnings- og oppbevaringsplikt</a></li><li><a href="#paragraf-9">§ 9. Kontroll med offentlig støtte tildelt under en støtteordning</a></li><li><a href="#paragraf-10">§ 10. Endring av støtteordninger</a></li><li><a href="#paragraf-11">§ 11. Kontroll og bevissikring</a></li><li><a href="#paragraf-12">§ 12. Tilbakeføring av ulovlig støtte</a></li><li><a href="#paragraf-13">§ 13. Foreldelse av tilbakeføringskrav</a></li><li><a href="#paragraf-14">§ 14. Adgangen til å fremme krav om tilbakeføring</a></li><li><a href="#paragraf-15">§ 15. Meldeplikt</a></li><li><a href="#paragraf-16">§ 16. Rapportering</a></li><li><a href="#paragraf-17">§ 17. Reversering av ytelser</a></li><li><a href="#paragraf-18">§ 18. Ikrafttredelse</a></li><li><a href="#paragraf-19">§ 19. Endringer i andre lover</a></li></ul></li></ul></dd></dl></header><main class="documentBody" data-lovdata-URL="NL/lov/2022-03-04-7" id="dokument"><h1>Lov om nasjonale saksbehandlingsregler i saker om offentlig støtte (støtteprosessloven)</h1><article class="legalArticle" data-lovdata-URL="NL/lov/2022-03-04-7/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Lovens formål</span></h2><article class="legalP" id="paragraf-1-ledd-1">Lovens formål er å sikre etterlevelse av Norges EØS-rettslige og andre folkerettslige forpliktelser på området for offentlig støtte. Loven skal også bidra til en effektiv og betryggende behandling av saker om offentlig støtte.</article></article><article class="legalArticle" data-lovdata-URL="NL/lov/2022-03-04-7/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Reglene i <a href="lov/2022-03-04-7/§3">§§ 3</a> til <a href="lov/2022-03-04-7/§14">14</a> gjelder:<ol class="defaultList" type="a"><li data-name="a." value="1"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">Offentlig støtte som oppfyller vilkårene i <a href="lov/1992-11-27-109/eøsl/a61/nummer/1">EØS-avtalen artikkel 61 nr. 1</a></article></article></li><li data-name="b." value="2"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">Bagatellmessig støtte etter reglene i forordning <a href="eu/32023r2831">(EU) nr. 2023/2831</a>, som inntatt i <a href="avtale/avt-1992-05-02-1-v15">EØS-avtalens vedlegg XV</a> nr. 1ea</article></article></li><li data-name="c." value="3"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">Bagatellmessig støtte til foretak som utfører tjenester av allmenn økonomisk betydning etter reglene i forordning <a href="eu/32023r2832">(EU) nr. 2023/2832</a>, som inntatt i <a href="avtale/avt-1992-05-02-1-v15">EØS-avtalens vedlegg XV</a> nr. 1ha.</article></article></li></ol></article><article class="legalP" id="paragraf-2-ledd-2">Departementet kan gi forskrift om gjennomføring i norsk rett av prosedyreregler for støtte regulert av <a href="lov/1992-11-27-109/eøsl">EØS-avtalen</a>.</article><article class="legalP" id="paragraf-2-ledd-3">Reglene i <a href="lov/2022-03-04-7/§15">§§ 15</a> til <a href="lov/2022-03-04-7/§17">17</a> gjelder tiltak som omfattes av OECD-avtalen om normale konkurranseforhold i skipsbyggingsindustrien og WTO-avtalen om subsidier og utjevningsavgifter.</article><article class="changesToParent">Endret ved lover <a href="lov/2022-12-16-94">16 des 2022 nr. 94</a> (i kraft 1 jan 2023 iflg. <a href="forskrift/2022-12-16-2248">res. 16 des 2022 nr. 2248</a>), <a href="lov/2025-06-20-108">20 juni 2025 nr. 108</a> (i kraft 1 aug 2025 iflg. <a href="forskrift/2025-06-20-1090">res. 20. juni 2025 nr. 1090</a>).</article></article><article class="legalArticle" data-lovdata-URL="NL/lov/2022-03-04-7/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Offentlig støtte gjennom skatte- og avgiftssystemet</span></h2><article class="legalP" id="paragraf-3-ledd-1">Ved tildeling og kontroll av offentlig støtte som gis gjennom fastsetting av skatter som nevnt i <a href="lov/2016-05-27-14/§1-1">skatteforvaltningsloven § 1-1</a>, gjelder <a href="lov/2016-05-27-14">skatteforvaltningsloven</a> så langt den passer.</article><article class="legalP" id="paragraf-3-ledd-2">Det samme gjelder ved tilbakeføring av ulovlig støtte, likevel slik at <a href="lov/2022-03-04-7/§12">§ 12</a> første ledd og annet ledd annet og tredje punktum og <a href="lov/2022-03-04-7/§14">§ 14</a> tredje punktum i loven her også gjelder. Endringsfristene i <a href="lov/2016-05-27-14/§12-6">skatteforvaltningsloven § 12-6</a> gjelder ikke dersom ESA har fattet vedtak om tilbakeføring.</article><article class="legalP" id="paragraf-3-ledd-3">Mottakere av offentlig støtte som nevnt i første ledd skal i minst ti år etter at støtten ble tildelt, oppbevare opplysninger som er nødvendige for å kontrollere at tildelingen er i tråd med støttereglene.</article><article class="legalP" id="paragraf-3-ledd-4">Departementet kan gi forskrift om tildeling, kontroll og tilbakeføring av offentlig støtte som nevnt i første ledd. Det kan i slike forskrifter gjøres unntak fra reglene i <a href="lov/2016-05-27-14">skatteforvaltningsloven</a> og <a href="lov/2005-06-17-67">skattebetalingsloven</a> i den utstrekning det er nødvendig for å oppfylle EØS-rettslige forpliktelser.</article><article class="changesToParent"><strong>Endres</strong> ved lov <a href="lov/2025-04-25-12">25 april 2025 nr. 12</a> (i kraft 1 jan 2026 iflg. <a href="forskrift/2025-06-10-967">res. 10 juni 2025 nr. 967</a>).</article></article><article class="legalArticle" data-lovdata-URL="NL/lov/2022-03-04-7/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Notifikasjonsplikt</span></h2><article class="legalP" id="paragraf-4-ledd-1">Støttegiveren skal sende melding om ny offentlig støtte til EFTAs overvåkingsorgan (ESA) før støtten iverksettes. Meldingen sendes departementet, som videresender til ESA. Plikten omfatter nye støtteordninger, enkelttildelinger utenfor støtteordninger, enkelttildelinger innenfor en støtteordning der meldeplikten følger uttrykkelig av støtteordningens EØS-rettslige grunnlag, og endringer i eksisterende støtte, slik dette er definert i Avtale mellom EFTA-statene om opprettelse av et overvåkingsorgan og en domstol (ODA) protokoll 3 del II med utfyllende bestemmelser.</article><article class="legalP" id="paragraf-4-ledd-2">Første ledd gjelder ikke offentlig støtte som:<ol class="defaultList" type="a"><li data-name="a." value="1"><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">var iverksatt før <a href="lov/1992-11-27-109/eøsl">EØS-avtalen</a> trådte i kraft</article></article></li><li data-name="b." value="2"><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">er godkjent av ESA eller av EFTA-statene etter felles overenskomst i henhold til artikkel 1 nr. 2 i del I av Protokoll 3 til ODA</article></article></li><li data-name="c." value="3"><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1">anses godkjent i henhold til artikkel 4 nr. 6 i del II av Protokoll 3 til ODA</article></article></li><li data-name="d." value="4"><article class="listArticle" id="paragraf-4-ledd-2-punkt-4"><article class="legalP" id="paragraf-4-ledd-2-punkt-4-ledd-1">anses som eksisterende støtte etter artikkel 15 i del II av Protokoll 3 til ODA</article></article></li><li data-name="e." value="5"><article class="listArticle" id="paragraf-4-ledd-2-punkt-5"><article class="legalP" id="paragraf-4-ledd-2-punkt-5-ledd-1">ikke utgjorde offentlig støtte da den ble iverksatt, men som uten at den er endret, oppfyller vilkårene for å være offentlig støtte på grunn av utviklingen i EØS-området.</article></article></li></ol><p class="leddfortsettelse">Tiltak som blir til offentlig støtte som følge av at en virksomhet liberaliseres av EØS-retten, omfattes av første ledd etter datoen som er satt for liberaliseringen.</p></article><article class="legalP" id="paragraf-4-ledd-3">Departementet kan gi forskrift om hvilke støttetiltak som omfattes av meldeplikten etter første ledd, fristen for å sende melding og hvilke opplysninger som kan kreves fremlagt.</article></article><article class="legalArticle" data-lovdata-URL="NL/lov/2022-03-04-7/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Iverksettelsesforbudet</span></h2><article class="legalP" id="paragraf-5-ledd-1">Offentlig støtte som er omfattet av meldeplikten etter <a href="lov/2022-03-04-7/§4">§ 4</a> første ledd, kan først settes i verk når ESA har fattet vedtak, eller anses for å ha fattet vedtak, om godkjenning av støtten.</article></article><article class="legalArticle" data-lovdata-URL="NL/lov/2022-03-04-7/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Forenklet melding om offentlig støtte</span></h2><article class="legalP" id="paragraf-6-ledd-1">Støttegiveren skal sende en forenklet melding til ESA om offentlig støtte tildelt i henhold til gruppeunntaksforordningen i <a href="avtale/avt-1992-05-02-1-v15">EØS-avtalen vedlegg XV</a> nr. 1j (forordning <a href="eu/32014r0651">(EU) nr. 651/2014</a>). Støttegiveren sender meldingen til departementet, som videresender til ESA.</article><article class="legalP" id="paragraf-6-ledd-2">Departementet kan gi forskrift om hvilke støttetiltak som omfattes av plikten til å sende forenklet melding, fristen for å sende melding og hvilke opplysninger som skal omfattes av meldingen.</article></article><article class="legalArticle" data-lovdata-URL="NL/lov/2022-03-04-7/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Registreringsplikt</span></h2><article class="legalP" id="paragraf-7-ledd-1">Støttegiveren skal registrere opplysninger om tildelt støtte i Registeret for offentlig støtte.</article><article class="legalP" id="paragraf-7-ledd-2">Departementet kan gi forskrift om omfanget av og innholdet i registreringsplikten og på hvilket tidspunkt registreringsplikten inntrer og om plikten til å registrere opplysninger om bagatellmessig støtte.</article></article><article class="legalArticle" data-lovdata-URL="NL/lov/2022-03-04-7/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Opplysnings- og oppbevaringsplikt</span></h2><article class="legalP" id="paragraf-8-ledd-1">Støttegivere kan kreve at støttemottakere innen en bestemt frist fremlegger opplysninger som er nødvendige for å kontrollere at reglene om offentlig støtte overholdes. Støttemottakeren skal da fremlegge opplysningene uten hinder av taushetsplikt. Dette gjelder likevel ikke dersom det foreligger taushetsplikt som nevnt i <a href="lov/1981-05-22-25/§117">straffeprosessloven §§ 117</a>, <a href="lov/1981-05-22-25/§119">119</a> og <a href="lov/1981-05-22-25/§120">120</a>.</article><article class="legalP" id="paragraf-8-ledd-2">Departementet kan kreve at støttegivere, støttemottakere, andre markedsaktører og andre offentlige myndigheter innen en bestemt frist fremlegger opplysninger som er nødvendige for å kontrollere at reglene om offentlig støtte overholdes. Første ledd annet og tredje punktum gjelder da tilsvarende.</article><article class="legalP" id="paragraf-8-ledd-3">Norske myndigheter kan uten hinder av taushetsplikt gi ESA alle opplysninger som er nødvendige for organets håndheving av <a href="lov/1992-11-27-109/eøsl">EØS-avtalens</a> regler om offentlig støtte.</article><article class="legalP" id="paragraf-8-ledd-4">Dersom ikke annet følger av det EØS-rettslige grunnlaget for støtten, skal støttegivere oppbevare opplysninger som er nødvendige for å kontrollere om alle tildelinger er i tråd med støttereglene, i minst ti år. Opplysninger som ellers gjelder støtteordningen som sådan, skal oppbevares i minst ti år etter siste tildeling under støtteordningen.</article></article><article class="legalArticle" data-lovdata-URL="NL/lov/2022-03-04-7/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Kontroll med offentlig støtte tildelt under en støtteordning</span></h2><article class="legalP" id="paragraf-9-ledd-1">Støttegiveren skal kontrollere at tildeling av offentlig støtte under en støtteordning skjer i samsvar med vilkårene som er fastsatt i det EØS-rettslige grunnlaget for støtten, og etablere forsvarlige rutiner for å sikre at dette overholdes. Støttegiveren skal innhente nødvendige opplysninger fra støttemottakeren for å kontrollere om tildelingen er forenlig med regelverket om offentlig støtte, blant annet om støttemottakeren har mottatt offentlig støtte fra andre offentlige organer.</article><article class="legalP" id="paragraf-9-ledd-2">Støttegiveren skal om nødvendig innhente opplysninger for å kontrollere om tildelt offentlig støtte brukes lovlig.</article><article class="legalP" id="paragraf-9-ledd-3">Departementet kan gi forskrift om støttegivers kontroll med tildelinger under støtteordninger.</article></article><article class="legalArticle" data-lovdata-URL="NL/lov/2022-03-04-7/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Endring av støtteordninger</span></h2><article class="legalP" id="paragraf-10-ledd-1">Dersom ESA har foreslått hensiktsmessige tiltak som er bindende for Norge, skal støttegiveren gjennomføre tiltakene uten ugrunnet opphold. Det samme gjelder for gjennomføring av hensiktsmessige tiltak som er fastsatt i ESAs retningslinjer om offentlig støtte, og som Norge har akseptert.</article><article class="legalP" id="paragraf-10-ledd-2">Støttegiveren skal høres før Norge aksepterer ESAs forslag til hensiktsmessige tiltak.</article></article><article class="legalArticle" data-lovdata-URL="NL/lov/2022-03-04-7/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Kontroll og bevissikring</span></h2><article class="legalP" id="paragraf-11-ledd-1">Dersom ESA er i sterk tvil om ESAs vedtak om en enkelttildeling utenfor støtteordninger eller en enkelttildeling innenfor en støtteordning der meldeplikten følger uttrykkelig av støtteordningens EØS-rettslige grunnlag er overholdt, skal departementet etter anmodning tillate at ESA foretar en stedlig kontroll. Det kan likevel bare foretas en slik kontroll når retten har truffet beslutning om adgang til bevissikring.</article><article class="legalP" id="paragraf-11-ledd-2">Konkurransetilsynet skal fremsette begjæring om bevissikring etter første ledd for tingretten. Beslutningen treffes uten at den som avgjørelsen gjelder, gis adgang til å uttale seg, og uten at den blir meddelt vedkommende før bevissikringen settes i verk. En anke over beslutningen har ikke oppsettende virkning. <a href="lov/1981-05-22-25/§200">Straffeprosessloven § 200</a>, <a href="lov/1981-05-22-25/§201">§ 201</a> første ledd, <a href="lov/1981-05-22-25/§117">§§ 117</a> til <a href="lov/1981-05-22-25/§120">120</a> jf. <a href="lov/1981-05-22-25/§204">§§ 204</a>, <a href="lov/1981-05-22-25/§207">207</a>, <a href="lov/1981-05-22-25/§208">208</a>, <a href="lov/1981-05-22-25/§209">209</a>, <a href="lov/1981-05-22-25/§213">213</a> og <a href="lov/1981-05-22-25/kap26">kapittel 26</a>, gjelder tilsvarende.</article><article class="legalP" id="paragraf-11-ledd-3">Dersom ESA krever det, skal støttemottakeren ved slik kontroll<ol class="defaultList" type="a"><li data-name="a." value="1"><article class="listArticle" id="paragraf-11-ledd-3-punkt-1"><article class="legalP" id="paragraf-11-ledd-3-punkt-1-ledd-1">gi adgang til sin egen eiendom</article></article></li><li data-name="b." value="2"><article class="listArticle" id="paragraf-11-ledd-3-punkt-2"><article class="legalP" id="paragraf-11-ledd-3-punkt-2-ledd-1">avgi muntlig forklaring på stedet</article></article></li><li data-name="c." value="3"><article class="listArticle" id="paragraf-11-ledd-3-punkt-3"><article class="legalP" id="paragraf-11-ledd-3-punkt-3-ledd-1">gi tilgang til og kopier av regnskap og andre forretningsdokumenter.</article></article></li></ol></article><article class="legalP" id="paragraf-11-ledd-4">Departementet kan være til stede ved ESAs kontroll og peke ut representanter for norske myndigheter som deltar ved undersøkelser på stedet. Konkurransetilsynet kan kreve at politiet bistår ESA med å iverksette beslutninger om bevissikring.</article><article class="legalP" id="paragraf-11-ledd-5">Departementet kan gi forskrift om bevissikring og behandling av overskuddsinformasjon.</article></article><article class="legalArticle" data-lovdata-URL="NL/lov/2022-03-04-7/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Tilbakeføring av ulovlig støtte</span></h2><article class="legalP" id="paragraf-12-ledd-1">Støttegiveren skal kreve at offentlig støtte som er tildelt i strid med <a href="lov/2022-03-04-7/§5">§ 5</a>, tilbakeføres. Dersom ESA har fattet vedtak om tilbakeføring av ulovlig støtte, skal støttegiveren kreve støtten tilbake i henhold til vedtaket.</article><article class="legalP" id="paragraf-12-ledd-2">Ved krav etter første ledd skal støttemottakeren tilbakeføre støtten. Plikten bortfaller dersom ESA vedtar at støtten er forenlig med <a href="lov/1992-11-27-109/eøsl">EØS-avtalen</a>. Det samme gjelder dersom tilbakeføring av støtten vil være i strid med generelle EØS-rettslige prinsipper.</article><article class="legalP" id="paragraf-12-ledd-3">Støttegiverens tilbakekrevingsplikt etter første ledd annet punktum utsettes dersom EFTA-domstolen beslutter at gjennomføringen av ESAs vedtak skal utsettes frem til EFTA-domstolen treffer sin avgjørelse.</article><article class="legalP" id="paragraf-12-ledd-4">Et krav om tilbakeføring av offentlig støtte etter første ledd forfaller til betaling to måneder etter at vedtaket om tilbakeføring er mottatt av støttemottakeren. Støttegiveren kan gi fristutsettelse dersom sterke grunner taler for det. Har ESA fattet vedtak om tilbakeføring, kan fristutsettelse kun gis dersom ESA samtykker til det.</article><article class="legalP" id="paragraf-12-ledd-5">Vedtak om tilbakeføring etter denne paragrafen er tvangsgrunnlag for utlegg.</article><article class="legalP" id="paragraf-12-ledd-6">Det skal betales renter av beløpet som skal tilbakeføres etter første ledd. Rentene beregnes fra den dagen støtten ble stilt til mottakerens rådighet, og frem til tilbakeføring skjer. Rentesatsen er den satsen ESA fastsetter.</article><article class="legalP" id="paragraf-12-ledd-7">Departementet kan gi forskrift om vilkårene for og gjennomføringen av tilbakeføring av ulovlig støtte.</article></article><article class="legalArticle" data-lovdata-URL="NL/lov/2022-03-04-7/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Foreldelse av tilbakeføringskrav</span></h2><article class="legalP" id="paragraf-13-ledd-1">Krav om tilbakeføring av offentlig støtte etter <a href="lov/2022-03-04-7/§12">§ 12</a> foreldes etter bestemmelsene i <a href="lov/1979-05-18-18">foreldelsesloven</a>. Foreldelsesfristen løper fra det tidspunktet det fattes vedtak med krav om tilbakeføring av støtte. Søksmål som er anlagt av en tredjepart mot støttegiveren om tilbakeføringsplikten, har samme virkning som søksmål etter <a href="lov/1979-05-18-18/§15">foreldelsesloven § 15</a>.</article><article class="legalP" id="paragraf-13-ledd-2">Departementet kan gi forskrift om foreldelse etter første ledd.</article></article><article class="legalArticle" data-lovdata-URL="NL/lov/2022-03-04-7/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Adgangen til å fremme krav om tilbakeføring</span></h2><article class="legalP" id="paragraf-14-ledd-1">Støttegiveren kan fatte enkeltvedtak etter <a href="lov/2022-03-04-7/§12">§ 12</a> med krav om tilbakeføring av ulovlig støtte i inntil tre år etter at støtten ble tildelt. Tidsbegrensningen gjelder ikke dersom ESA har fattet vedtak om tilbakeføring. Dersom en tredjepart reiser søksmål mot støttegiveren om tilbakeføringsplikten etter <a href="lov/2022-03-04-7/§12">§ 12</a>, suspenderes fristen frem til domstolen har fattet endelig avgjørelse i saken.</article></article><article class="legalArticle" data-lovdata-URL="NL/lov/2022-03-04-7/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Meldeplikt</span></h2><article class="legalP" id="paragraf-15-ledd-1">Tiltak som er meldepliktige etter OECD-avtalen om normale konkurranseforhold i skipsbyggingsindustrien, skal meldes til departementet av den som iverksetter tiltaket.</article></article><article class="legalArticle" data-lovdata-URL="NL/lov/2022-03-04-7/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Rapportering</span></h2><article class="legalP" id="paragraf-16-ledd-1">Departementet kan pålegge tiltakshaver å rapportere om tiltak som er iverksatt og som omfattes av OECD-avtalen om normale konkurranseforhold i skipsbyggingsindustrien eller WTO-avtalen om subsidier og utjevningsavgifter.</article></article><article class="legalArticle" data-lovdata-URL="NL/lov/2022-03-04-7/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Reversering av ytelser</span></h2><article class="legalP" id="paragraf-17-ledd-1">Departementet kan fatte enkeltvedtak om reversering av ytelser som er gitt i strid med OECD-avtalen om normale konkurranseforhold i skipsbyggingsindustrien eller WTO-avtalen om subsidier og utjevningsavgifter.</article></article><article class="legalArticle" data-lovdata-URL="NL/lov/2022-03-04-7/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h2><article class="legalP" id="paragraf-18-ledd-1">Loven gjelder fra den tiden<sup class="footnotereference" data-footnotereferencevalue="1" data-unique-footnote-counter="1">1</sup> Kongen bestemmer.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Fra 22. juni 2022 for <a href="lov/2022-03-04-7/§19">§ 19</a> nr. 4 iflg. <a href="forskrift/2022-06-22-1143">res. 22 juni 2022 nr. 1143</a>.<br />Fra 1. januar 2023 for øvrige bestemmelser iflg. <a href="forskrift/2022-12-16-2252">res. 16 des 2022 nr. 2252</a>.</article></footer></article><article class="legalArticle" data-lovdata-URL="NL/lov/2022-03-04-7/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Endringer i andre lover</span></h2><article class="legalP" id="paragraf-19-ledd-1">Fra den tiden loven trer i kraft, gjøres følgende endringer i andre lover:</article><article class="defaultP"><strong>1.</strong> <a href="lov/1992-11-27-117">Lov 27. november 1992 nr. 117 om offentlig støtte</a> oppheves.</article><article class="defaultP">– – –</article></article></main></body></html>