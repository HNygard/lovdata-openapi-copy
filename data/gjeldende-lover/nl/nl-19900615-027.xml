<!DOCTYPE html><html lang="no"><head><title>Lov om vern av kretsmønstre for integrerte kretser [kretsmønsterloven]</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-1990-06-15-27</dd><dt class="dokid">DokumentID</dt><dd class="dokid">NL/lov/1990-06-15-27</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="dateInForce">I kraft fra</dt><dd class="dateInForce">1992-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2022-07-01</dd><dt class="lastChangedBy">Sist endret ved</dt><dd class="lastChangedBy"><a href="lov/2021-06-18-122">lov/2021-06-18-122</a> fra 2022-07-01</dd><dt class="legalArea">Rettsområde</dt><dd class="legalArea"><ul><li><a href="legal-areas/06" title="EU/EØS-rett">EU/EØS-rett</a> &gt; <a href="legal-areas/06.10" title="Immaterialrett">Immaterialrett</a></li> <li><a href="legal-areas/16" title="Immaterialrett">Immaterialrett</a> &gt; <a href="legal-areas/16.02" title="Mønster. Design">Mønster. Design</a></li></ul></dd><dt class="lastupdated">Rettet</dt><dd class="lastupdated">2021-08-26 (faglige fotnoter fjernet, struktur)</dd><dt class="eeaReferences">EØS-henvisning</dt><dd class="eeaReferences"><a href="avtale/avt-1992-05-02-1-v17">EØS-avtalen vedlegg XVII</a> <br />nr. 1 (direktiv <a href="eu/31987l0054">87/54</a>).</dd><dt class="titleShort">Korttittel</dt><dd class="titleShort">Kretsmønsterloven – kretsml</dd><dt class="title">Tittel</dt><dd class="title">Lov om vern av kretsmønstre for integrerte kretser [kretsmønsterloven]</dd><dt class="miscInformation">Annet om dokumentet</dt><dd class="miscInformation">Jf. <a href="lov/2018-06-15-40/§15">lov 15 juni 2018 nr. 40 § 15</a> (2).</dd><dt class="refid">RefID</dt><dd class="refid">lov/1990-06-15-27</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om vern av kretsmønstre for integrerte kretser [kretsmønsterloven]</a><ul class="tocSubUl"><li><a href="#paragraf-1">§ 1. Enerett til kretsmønstre for integrerte kretser</a></li><li><a href="#paragraf-2">§ 2. Enerettens omfang</a></li><li><a href="#paragraf-3">§ 3. Avgrensning av eneretten</a></li><li><a href="#paragraf-4">§ 4. Overgang av eneretten</a></li><li><a href="#paragraf-5">§ 5. Vernetid</a></li><li><a href="#paragraf-6">§ 5 a. Forbud mot inngrep</a></li><li><a href="#paragraf-7">§ 6. Vederlag og erstatning for inngrep</a></li><li><a href="#paragraf-8">§ 7. Rett til utnyttelse av kretsmønster som utgjør inngrep i en kretsmønsterrett</a></li><li><a href="#paragraf-9">§ 8. Tiltak for å hindre inngrep</a></li><li><a href="#paragraf-10">§ 8 a. Formidling av informasjon om dom i sak om inngrep</a></li><li><a href="#paragraf-11">§ 9. Straff</a></li><li><a href="#paragraf-12">§ 10. Lovens virkeområde</a></li><li><a href="#paragraf-13">§ 11. Ikrafttredelse og overgangsbestemmelser, endring i andre lover.</a></li></ul></li></ul></dd></dl></header><main class="documentBody" data-lovdata-URL="NL/lov/1990-06-15-27" id="dokument"><h1>Lov om vern av kretsmønstre for integrerte kretser [kretsmønsterloven]</h1><article class="legalArticle" data-lovdata-URL="NL/lov/1990-06-15-27/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Enerett til kretsmønstre for integrerte kretser</span></h2><article class="legalP" id="paragraf-1-ledd-1">Den som frembringer et kretsmønster, har enerett til å råde over mønsteret på de vilkår og med de begrensninger som følger av denne loven.</article><article class="legalP" id="paragraf-1-ledd-2">Hvis to eller flere har frembrakt kretsmønsteret sammen, erverver de rett til kretsmønsteret i fellesskap. Hver av rettighetshaverne kan påtale krenkelser av retten.</article><article class="legalP" id="paragraf-1-ledd-3">Kretsmønsteret må være et resultat av frembringerens egen intellektuelle innsats og må ikke være alminnelig innen industrien. Består kretsmønsteret av elementer som er alminnelige innen industrien, har det bare vern etter loven hvis kombinasjonen av elementene fyller vilkårene.</article><article class="legalP" id="paragraf-1-ledd-4">Vernet etter denne loven omfatter ikke de begreper, fremgangsmåter, systemer, teknikker eller den informasjon som kretsmønsteret representerer eller bygger på.</article></article><article class="legalArticle" data-lovdata-URL="NL/lov/1990-06-15-27/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Enerettens omfang</span></h2><article class="legalP" id="paragraf-2-ledd-1">Enerett til et kretsmønster innebærer at rettighetshaveren har enerett til å<ol class="defaultList" type="1"><li data-name="1." value="1"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">ettergjøre kretsmønsteret, herunder fremstille en integrert krets ved hjelp av kretsmønsteret</article></article></li><li data-name="2." value="2"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">utnytte kretsmønsteret – herunder en integrert krets fremstilt ved hjelp av kretsmønsteret – ervervsmessig ved salg, utleie, eller annen ervervsmessig spredning, eller ved å tilby det for slik spredning</article></article></li><li data-name="3." value="3"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">importere kretsmønsteret – herunder en integrert krets som er fremstilt ved hjelp av kretsmønsteret – med sikte på ervervsmessig utnyttelse.</article></article></li></ol></article></article><article class="legalArticle" data-lovdata-URL="NL/lov/1990-06-15-27/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Avgrensning av eneretten</span></h2><article class="legalP" id="paragraf-3-ledd-1">Eneretten omfatter ikke fremstilling av eksemplarer av kretsmønsteret til privat bruk eller som ledd i analyse eller undervisning. Slike eksemplarer må ikke brukes på annen måte.</article><article class="legalP" id="paragraf-3-ledd-2">Eneretten omfatter ikke ervervsmessig utnyttelse og import av eksemplarer av et kretsmønster som av rettighetshaveren eller med dennes samtykke er brakt i omsetning innenfor Det europeiske økonomiske samarbeidsområde.</article><article class="changesToParent">Endret ved lov <a href="lov/1992-11-27-113">27 nov 1992 nr. 113</a>.</article></article><article class="legalArticle" data-lovdata-URL="NL/lov/1990-06-15-27/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Overgang av eneretten</span></h2><article class="legalP" id="paragraf-4-ledd-1">Eneretten kan helt eller delvis overdras til andre. Overdragelse av et eksemplar av kretsmønsteret innebærer ikke overlatelse av rettigheter til kretsmønsteret.</article><article class="legalP" id="paragraf-4-ledd-2">Er kretsmønsteret frembrakt i arbeidsforhold, går eneretten til kretsmønsteret over til arbeidsgiveren, om ikke annet er avtalt.</article></article><article class="legalArticle" data-lovdata-URL="NL/lov/1990-06-15-27/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Vernetid</span></h2><article class="legalP" id="paragraf-5-ledd-1">Eneretten til kretsmønsteret oppstår når kretsmønsteret blir frembrakt, og utløper ti år etter utløpet av det år da kretsmønsteret ble ervervsmessig utnyttet for første gang.</article><article class="legalP" id="paragraf-5-ledd-2">Eneretten faller likevel bort femten år etter utløpet av det år da kretsmønsteret ble frembrakt, hvis det da ennå ikke er ervervsmessig utnyttet.</article><article class="legalP" id="paragraf-5-ledd-3">Utnyttelse av kretsmønsteret i fortrolig sammenheng regnes ikke som ervervsmessig utnyttelse etter paragrafen her, dersom det ikke skjer ytterligere spredning av kretsmønsteret til tredjepersoner. Fortrolig utnyttelse til militære formål o l som nevnt i Avtalen om Det europeiske økonomiske samarbeidsområde<sup class="footnotereference" data-footnotereferencevalue="1" data-unique-footnote-counter="1">1</sup> artikkel 123 regnes likevel som ervervsmessig utnyttelse.</article><article class="changesToParent">Endret ved lov <a href="lov/1992-11-27-113">27 nov 1992 nr. 113</a> (ikr. 1 jan 1994).</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Inntatt her etter <a href="lov/1992-11-27-109">lov 27 nov 1992 nr. 109</a>.</article></footer></article><article class="legalArticle" data-lovdata-URL="NL/lov/1990-06-15-27/§5a" data-name="§5a" id="paragraf-6"><h2 class="legalArticleHeader"><span class="legalArticleValue">§ 5 a</span>. <span class="legalArticleTitle">Forbud mot inngrep</span></h2><article class="legalP" id="paragraf-6-ledd-1">Den som har gjort inngrep i en annens rett etter denne loven, eller medvirket til det, kan ved dom forbys å gjenta handlingen. Den som har gjort vesentlige forberedelsestiltak med sikte på å utføre en handling som vil utgjøre inngrep, eller på annen måte har opptrådt slik at det er særlig grunn til å frykte at vedkommende vil gjøre inngrep, kan ved dom forbys å gjennomføre handlingen.</article><article class="changesToParent">Tilføyd ved lov <a href="lov/2013-05-31-25">31 mai 2013 nr. 25</a> (ikr. 1 juli 2013 iflg. <a href="forskrift/2013-05-31-543">res. 31 mai 2013 nr. 543</a>).</article></article><article class="legalArticle" data-lovdata-URL="NL/lov/1990-06-15-27/§6" data-name="§6" id="paragraf-7"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Vederlag og erstatning for inngrep</span></h2><article class="legalP" id="paragraf-7-ledd-1">For forsettlig eller uaktsomt inngrep i en annens rett etter denne loven skal inngriperen betale til rettighetshaveren:<ol class="defaultList" type="a"><li data-name="a." value="1"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">vederlag svarende til en rimelig lisensavgift for utnyttelsen, samt erstatning for skade som følge av inngrepet som ikke ville oppstått ved lisensiering,</article></article></li><li data-name="b." value="2"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">erstatning for skade som følge av inngrepet, eller</article></article></li><li data-name="c." value="3"><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">vederlag svarende til vinningen som er oppnådd ved inngrepet.</article></article></li></ol><p class="leddfortsettelse">Vederlag og erstatning fastsettes etter det av grunnlagene i bokstav a til c som er gunstigst for rettighetshaveren.</p></article><article class="legalP" id="paragraf-7-ledd-2">Er det handlet forsettlig eller grovt uaktsomt skal inngriperen, dersom rettighetshaveren krever det, i stedet for vederlag og erstatning fastsatt etter første ledd betale vederlag svarende til det dobbelte av en rimelig lisensavgift for utnyttelsen.</article><article class="legalP" id="paragraf-7-ledd-3">Første og annet ledd gjelder tilsvarende ved medvirkning.</article><article class="legalP" id="paragraf-7-ledd-4">For inngrep som har skjedd i god tro skal inngriperen i den grad det ikke fremstår som urimelig, betale vederlag svarende til en rimelig lisensavgift for utnyttelsen eller til vinningen som er oppnådd ved inngrepet.</article><article class="legalP" id="paragraf-7-ledd-5">Ansvaret etter første til tredje ledd kan lempes etter <a href="lov/1969-06-13-26">lov 13. juni 1969 nr. 26</a> om skadeserstatning <a href="lov/1969-06-13-26/§5-2">§ 5-2</a>.</article><article class="changesToParent">Endret ved lover <a href="lov/2013-05-31-25">31 mai 2013 nr. 25</a> (ikr. 1 juli 2013 iflg. <a href="forskrift/2013-05-31-543">res. 31 mai 2013 nr. 543</a>), <a href="lov/2014-05-09-16">9 mai 2014 nr. 16</a> (ikr. 9 mai 2014 iflg. <a href="forskrift/2014-05-09-625">res. 9 mai 2014 nr. 625</a>).</article></article><article class="legalArticle" data-lovdata-URL="NL/lov/1990-06-15-27/§7" data-name="§7" id="paragraf-8"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Rett til utnyttelse av kretsmønster som utgjør inngrep i en kretsmønsterrett</span></h2><article class="legalP" id="paragraf-8-ledd-1">Den som i aktsom god tro har ervervet en integrert krets, som utgjør inngrep i en kretsmønsterrett, har rett til å importere og utnytte den integrerte kretsen ervervsmessig. For import eller ervervsmessig utnyttelse som skjer etter at erververen ikke lenger er i aktsom god tro, skal det betales et passende vederlag.</article><article class="legalP" id="paragraf-8-ledd-2">Når helt særlige grunner foreligger kan retten, i stedet for å fastsette tiltak etter <a href="lov/1990-06-15-27/§5a">§§ 5 a</a> og 8, bestemme at den som i aktsom god tro har ervervet et eksemplar av et kretsmønster som gjør inngrep i en kretsmønsterrett, skal tillates å utnytte eksemplaret mot rimelig vederlag og på passende vilkår for øvrig, i kretsmønsterrettens gyldighetstid eller en del av denne.</article><article class="changesToParent">Endret ved lov <a href="lov/2013-05-31-25">31 mai 2013 nr. 25</a> (ikr. 1 juli 2013 iflg. <a href="forskrift/2013-05-31-543">res. 31 mai 2013 nr. 543</a>).</article></article><article class="legalArticle" data-lovdata-URL="NL/lov/1990-06-15-27/§8" data-name="§8" id="paragraf-9"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tiltak for å hindre inngrep</span></h2><article class="legalP" id="paragraf-9-ledd-1">For å hindre inngrep kan retten i den utstrekning det finnes rimelig, gi pålegg om forebyggende tiltak for eksemplarer av et kretsmønster som utgjør inngrep i en kretsmønsterrett og for materialer og hjelpemidler som hovedsakelig er brukt, eller tilsiktet brukt, til å fremstille slike eksemplarer. Slikt pålegg kan blant annet gå ut på at eksemplarer av kretsmønster og materialer og hjelpemidler skal:<ol class="defaultList" type="a"><li data-name="a." value="1"><article class="listArticle" id="paragraf-9-ledd-1-punkt-1"><article class="legalP" id="paragraf-9-ledd-1-punkt-1-ledd-1">tilbakekalles fra handelen,</article></article></li><li data-name="b." value="2"><article class="listArticle" id="paragraf-9-ledd-1-punkt-2"><article class="legalP" id="paragraf-9-ledd-1-punkt-2-ledd-1">definitivt fjernes fra handelen,</article></article></li><li data-name="c." value="3"><article class="listArticle" id="paragraf-9-ledd-1-punkt-3"><article class="legalP" id="paragraf-9-ledd-1-punkt-3-ledd-1">ødelegges, eller</article></article></li><li data-name="d." value="4"><article class="listArticle" id="paragraf-9-ledd-1-punkt-4"><article class="legalP" id="paragraf-9-ledd-1-punkt-4-ledd-1">utleveres til rettighetshaveren.</article></article></li></ol><p class="leddfortsettelse">Avgjørelsen av om tiltak skal pålegges og valget mellom mulige tiltak skal skje ut fra en forholdsmessighetsvurdering. Det skal blant annet tas hensyn til inngrepets alvorlighet, virkningene av tiltakene og tredjeparts interesser.</p></article><article class="legalP" id="paragraf-9-ledd-2">Første ledd gjelder tilsvarende i tilfeller som nevnt i <a href="lov/1990-06-15-27/§5a">§ 5 a</a> annet punktum.</article><article class="legalP" id="paragraf-9-ledd-3">Tiltak etter paragrafen her skal ikke være betinget av at rettighetshaveren yter kompensasjon til den tiltaket retter seg mot, og påvirker ikke rettighetshaverens rett til vederlag eller erstatning etter <a href="lov/1990-06-15-27/§6">§ 6</a>. Tiltak skal gjennomføres for saksøktes regning hvis ikke særlige grunner taler mot det.</article><article class="changesToParent">Endret ved lover <a href="lov/2013-05-31-25">31 mai 2013 nr. 25</a> (ikr. 1 juli 2013 iflg. <a href="forskrift/2013-05-31-543">res. 31 mai 2013 nr. 543</a>), <a href="lov/2014-05-09-16">9 mai 2014 nr. 16</a> (ikr. 9 mai 2014 iflg. <a href="forskrift/2014-05-09-625">res. 9 mai 2014 nr. 625</a>).</article></article><article class="legalArticle" data-lovdata-URL="NL/lov/1990-06-15-27/§8a" data-name="§8a" id="paragraf-10"><h2 class="legalArticleHeader"><span class="legalArticleValue">§ 8 a</span>. <span class="legalArticleTitle">Formidling av informasjon om dom i sak om inngrep</span></h2><article class="legalP" id="paragraf-10-ledd-1">I dom i sak om inngrep kan retten bestemme at informasjon om dommen skal formidles på passende måte for inngriperens regning. Dette gjelder tilsvarende ved medvirkning til inngrep og i tilfeller som nevnt i <a href="lov/1990-06-15-27/§5a">§ 5 a</a> annet punktum.</article><article class="changesToParent">Tilføyd ved lov <a href="lov/2013-05-31-25">31 mai 2013 nr. 25</a> (ikr. 1 juli 2013 iflg. <a href="forskrift/2013-05-31-543">res. 31 mai 2013 nr. 543</a>).</article></article><article class="legalArticle" data-lovdata-URL="NL/lov/1990-06-15-27/§9" data-name="§9" id="paragraf-11"><h2 class="legalArticleHeader"><span class="legalArticleValue" data-legalArea="31.16">§ 9</span>. <span class="legalArticleTitle">Straff</span></h2><article class="legalP" id="paragraf-11-ledd-1">Den som begår inngrep i en kretsmønsterrett, straffes med bøter eller fengsel inntil ett år.</article><article class="legalP" id="paragraf-11-ledd-2">Dersom det foreligger særlig skjerpende omstendigheter, er straffen bøter eller fengsel inntil tre år. Ved vurderingen av om særlig skjerpende omstendigheter foreligger, skal det særlig legges vekt på den skade som er påført rettighetshaveren, herunder skade på rettighetshaverens kommersielle omdømme, den vinning som inngriperen har oppnådd, og omfanget av inngrepet for øvrig.</article><article class="changesToParent">Endret ved lover <a href="lov/1991-07-20-66">20 juli 1991 nr. 66</a>, <a href="lov/2013-05-31-25">31 mai 2013 nr. 25</a> (ikr. 1 juli 2013 iflg. <a href="forskrift/2013-05-31-543">res. 31 mai 2013 nr. 543</a>), <a href="lov/2015-06-19-65">19 juni 2015 nr. 65</a> (ikr. 1 okt 2015), <a href="lov/2021-06-18-122">18 juni 2021 nr. 122</a> (i kraft 1 juli 2022 iflg. <a href="forskrift/2022-04-08-570">res. 8 april 2022 nr. 570</a>).</article></article><article class="legalArticle" data-lovdata-URL="NL/lov/1990-06-15-27/§10" data-name="§10" id="paragraf-12"><h2 class="legalArticleHeader"><span class="legalArticleValue" data-legalArea="31.16">§ 10</span>. <span class="legalArticleTitle">Lovens virkeområde</span></h2><article class="legalP" id="paragraf-12-ledd-1">Denne loven kommer til anvendelse på<ol class="defaultList" type="1"><li data-name="1." value="1"><article class="listArticle" id="paragraf-12-ledd-1-punkt-1"><article class="legalP" id="paragraf-12-ledd-1-punkt-1-ledd-1">kretsmønstre som er frembrakt av en person som er statsborger av eller bosatt i en stat i Det europeiske økonomiske samarbeidsområde, med mindre eneretten tilfaller eller går direkte over til arbeids- eller oppdragsgiver,</article></article></li><li data-name="2." value="2"><article class="listArticle" id="paragraf-12-ledd-1-punkt-2"><article class="legalP" id="paragraf-12-ledd-1-punkt-2-ledd-1">kretsmønstre som er frembrakt i et arbeids- eller oppdragsforhold, når eneretten tilfaller eller går direkte over til <ol class="defaultList" type="a"><li data-name="a." value="1"><article class="listArticle" id="paragraf-12-ledd-1-punkt-2-ledd-1-punkt-1"><article class="legalP" id="paragraf-12-ledd-1-punkt-2-ledd-1-punkt-1-ledd-1">en fysisk person som er statsborger av eller bosatt i en stat i Det europeiske økonomiske samarbeidsområde, eller</article></article></li><li data-name="b." value="2"><article class="listArticle" id="paragraf-12-ledd-1-punkt-2-ledd-1-punkt-2"><article class="legalP" id="paragraf-12-ledd-1-punkt-2-ledd-1-punkt-2-ledd-1">en juridisk person som driver ervervsvirksomhet innenfor Det europeiske økonomiske samarbeidsområde, og</article></article></li></ol></article></article></li><li data-name="3." value="3"><article class="listArticle" id="paragraf-12-ledd-1-punkt-3"><article class="legalP" id="paragraf-12-ledd-1-punkt-3-ledd-1">kretsmønstre for øvrig når kretsmønsteret utnyttes ervervsmessig innenfor Det europeiske økonomiske samarbeidsområde før det har vært utnyttet ervervsmessig noe annet sted, og den som første gang utnytter det ervervsmessig innenfor Det europeiske økonomiske samarbeidsområde er en person eller et foretak som nevnt i nr 2 bokstav a og b som har fått enerett til å utnytte det ervervsmessig innenfor Det Europeiske økonomiske samarbeidsområde av den som har råderetten over kretsmønsteret.</article></article></li></ol></article><article class="legalP" id="paragraf-12-ledd-2">For første ledd nr 3 gjelder <a href="lov/1990-06-15-27/§5">§ 5</a> tredje ledd tilsvarende.</article><article class="legalP" id="paragraf-12-ledd-3">Kongen kan ved forskrift bestemme at loven helt eller delvis skal gjelde for andre kretsmønstre enn nevnt i første ledd.</article><article class="changesToParent">Endret ved lov <a href="lov/1992-11-27-113">27 nov 1992 nr. 113</a> (ikr. 1 jan 1994, men slik at kretsmønstre som ved ikrafttredelsen var vernet av loven, beholder vernet selv om kretsmønsteret faller utenfor loven etter endringene).</article></article><article class="legalArticle" data-lovdata-URL="NL/lov/1990-06-15-27/§11" data-name="§11" id="paragraf-13"><h2 class="legalArticleHeader"><span class="legalArticleValue" data-legalArea="31.16">§ 11</span>. <span class="legalArticleTitle">Ikrafttredelse og overgangsbestemmelser, endring i andre lover.</span></h2><article class="legalP" id="paragraf-13-ledd-1">Denne loven trer i kraft fra den tid Kongen bestemmer.<sup class="footnotereference" data-footnotereferencevalue="1" data-unique-footnote-counter="1">1</sup></article><article class="legalP" id="paragraf-13-ledd-2">Loven kommer også til anvendelse på kretsmønstre som er frembrakt før loven trer i kraft.</article><article class="legalP" id="paragraf-13-ledd-3">Fra den tid loven trer i kraft, gjøres følgende endringer i andre lover: – – –</article><article class="changesToParent">Endret ved lov <a href="lov/1991-07-20-68">20 juli 1991 nr. 68</a>.</article><footer class="footnotes"><article class="footnote" data-name="1" data-unique-footnote-counter="2"><span class="footnoteLabel">1</span> Fra 1 jan 1992 iflg. <a href="forskrift/1991-09-06-570">res. 6 sep 1991 nr. 570</a>.</article></footer></article></main></body></html>