<!DOCTYPE html><html lang="no"><head><title>Lov om Stortingets ombudsnemnd for Forsvaret (forsvarsombudsloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2021-06-18-115</dd><dt class="dokid">DokumentID</dt><dd class="dokid">NL/lov/2021-06-18-115</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="dateInForce">I kraft fra</dt><dd class="dateInForce">2021-10-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2023-01-01</dd><dt class="lastChangedBy">Sist endret ved</dt><dd class="lastChangedBy"><a href="lov/2022-12-20-114">lov/2022-12-20-114</a> fra 2023-01-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1952-04-21-4287">forskrift/1952-04-21-4287</a></li></ul></dd><dt class="legalArea">Rettsområde</dt><dd class="legalArea"><ul><li><a href="legal-areas/29" title="Stats-, statsforfatnings- og statsborgerrett">Stats-, statsforfatnings- og statsborgerrett</a> &gt; <a href="legal-areas/29.01" title="Forsvaret">Forsvaret</a></li></ul></dd><dt class="dateOfPublication">Kunngjort</dt><dd class="dateOfPublication">2021-06-18 12:50</dd><dt class="lastupdated">Rettet</dt><dd class="lastupdated">2021-10-01 (UU-tilpasset)</dd><dt class="titleShort">Korttittel</dt><dd class="titleShort">Forsvarsombudsloven</dd><dt class="title">Tittel</dt><dd class="title">Lov om Stortingets ombudsnemnd for Forsvaret (forsvarsombudsloven)</dd><dt class="miscInformation">Annet om dokumentet</dt><dd class="miscInformation"><a href="forarbeid/dok21-202021">Dok.nr.21 (2020–2021)</a>, <a href="forarbeid/inns-506-l-202021">Innst.506 L (2020–2021)</a>, <a href="forarbeid/lovvedtak-136-202021">Lovvedtak 136 (2020–2021)</a>. Stortingets første og andre gangs behandling hhv. 1. og 4. juni 2021. Fremmet av Forsvarsdepartementet. <br /> Lovens tittel endret ved lov <a href="lov/2022-12-20-114">20 des 2022 nr. 114</a> (i kraft 1 jan 2023).</dd><dt class="refid">RefID</dt><dd class="refid">lov/2021-06-18-115</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om Stortingets ombudsnemnd for Forsvaret (forsvarsombudsloven)</a><ul class="tocSubUl"><li><a href="#kapittel-1" data-child-interval="§§ 1 – 5">Kapittel 1. Mandat, oppgaver og arbeidsformer</a><ul class="tocSubUl"><li><a href="#kapittel-1-paragraf-1">§ 1. Formål og mandat</a></li><li><a href="#kapittel-1-paragraf-2">§ 2. Oppgaver</a></li><li><a href="#kapittel-1-paragraf-3">§ 3. Henvendelser og oppfølgingen av disse</a></li><li><a href="#kapittel-1-paragraf-4">§ 4. Tilsyn</a></li><li><a href="#kapittel-1-paragraf-5">§ 5. Årsmelding og særskilte meldinger</a></li></ul></li><li><a href="#kapittel-2" data-child-interval="§§ 6 – 11">Kapittel 2. Forholdet til Stortinget, oppnevning, organisering, mv.</a><ul class="tocSubUl"><li><a href="#kapittel-2-paragraf-1">§ 6. Forholdet til Stortinget</a></li><li><a href="#kapittel-2-paragraf-2">§ 7. Oppnevning, fratreden og avskjed</a></li><li><a href="#kapittel-2-paragraf-3">§ 8. Nærmere om Ombudsnemndas virksomhet</a></li><li><a href="#kapittel-2-paragraf-4">§ 9. Lønn og godtgjørelse</a></li><li><a href="#kapittel-2-paragraf-5">§ 10. Administrativ leder</a></li><li><a href="#kapittel-2-paragraf-6">§ 11. Personalet</a></li></ul></li><li><a href="#kapittel-3" data-child-interval="§§ 12 – 17">Kapittel 3. Generelle bestemmelser for virksomheten</a><ul class="tocSubUl"><li><a href="#kapittel-3-paragraf-1">§ 12. Taushetsplikt</a></li><li><a href="#kapittel-3-paragraf-2">§ 13. Habilitet</a></li><li><a href="#kapittel-3-paragraf-3">§ 14. Dokumentoffentlighet</a></li><li><a href="#kapittel-3-paragraf-4">§ 15. Behandling av personopplysninger</a></li><li><a href="#kapittel-3-paragraf-5">§ 16. Sikkerhetslovens anvendelse</a></li><li><a href="#kapittel-3-paragraf-6">§ 17. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="NL/lov/2021-06-18-115" id="dokument"><h1>Lov om Stortingets ombudsnemnd for Forsvaret (forsvarsombudsloven)</h1><section class="section" data-name="kap1" id="kapittel-1" data-lovdata-URL="NL/lov/2021-06-18-115/KAPITTEL_1"><h2>Kapittel 1. Mandat, oppgaver og arbeidsformer</h2><article class="legalArticle" data-lovdata-URL="NL/lov/2021-06-18-115/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål og mandat</span></h3><article class="legalP" id="kapittel-1-paragraf-1-ledd-1">Stortingets ombudsnemnd for Forsvaret (Ombudsnemnda) skal fremme og beskytte rettighetene og interessene til personer som har tjenesteplikt etter <a href="lov/2016-08-12-77">forsvarsloven</a> og personer som har tjenestegjort i internasjonale operasjoner, og ved sitt arbeid også søke å medvirke til å effektivisere Forsvaret.</article></article><article class="legalArticle" data-lovdata-URL="NL/lov/2021-06-18-115/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Oppgaver</span></h3><article class="legalP" id="kapittel-1-paragraf-2-ledd-1">Ombudsnemnda har følgende oppgaver:<ol class="defaultList" type="a"><li data-name="a." value="1"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">å overvåke og rapportere om personellets forhold, herunder legge frem anbefalinger for å sikre at deres interesser ivaretas,</article></article></li><li data-name="b." value="2"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">av eget tiltak foreta undersøkelser og ta opp problemstillinger som gjelder personellets interesser,</article></article></li><li data-name="c." value="3"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1">å informere og veilede personell,</article></article></li><li data-name="d." value="4"><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1">å legge til rette for samarbeid og dialog mellom personell og Forsvaret og</article></article></li><li data-name="e." value="5"><article class="listArticle" id="kapittel-1-paragraf-2-ledd-1-punkt-5"><article class="legalP" id="kapittel-1-paragraf-2-ledd-1-punkt-5-ledd-1">å delta i internasjonalt samarbeid.</article></article></li></ol></article><article class="legalP" id="kapittel-1-paragraf-2-ledd-2">Ombudsnemnda kan ikke ta stilling til om det foreligger brudd på rettigheter eller plikter i enkeltsaker.</article></article><article class="legalArticle" data-lovdata-URL="NL/lov/2021-06-18-115/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Henvendelser og oppfølgingen av disse</span></h3><article class="legalP" id="kapittel-1-paragraf-3-ledd-1">Enhver kan henvende seg til Ombudsnemnda om forhold som gjelder personer som nevnt i <a href="lov/2021-06-18-115/§1">§ 1</a>. Ombudsnemnda avgjør hvilke henvendelser som følges opp, og hvilke undersøkelser som foretas.</article><article class="legalP" id="kapittel-1-paragraf-3-ledd-2">Hvis Ombudsnemnda følger opp henvendelsen skriftlig overfor Forsvaret, skal den som henvendte seg, gis anledning til innen rimelig tid å gjøre seg kjent med Forsvarets tilbakemelding i saken.</article><article class="legalP" id="kapittel-1-paragraf-3-ledd-3">Ombudsnemnda skal ikke behandle henvendelser som skal gå tjenestevei.</article></article><article class="legalArticle" data-lovdata-URL="NL/lov/2021-06-18-115/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Tilsyn</span></h3><article class="legalP" id="kapittel-1-paragraf-4-ledd-1">Ombudsnemnda kan utføre tilsyn med Forsvaret.</article><article class="legalP" id="kapittel-1-paragraf-4-ledd-2">Innenfor sitt ansvarsområde etter <a href="lov/2021-06-18-115/§1">§ 1</a> har Ombudsnemnda, uten hinder av taushetsplikt og opp til og med sikkerhetsgraden KONFIDENSIELT, rett til enhver opplysning og ethvert dokument som er nødvendig for å ivareta Ombudsnemndas oppgaver etter loven. Ombudsnemnda har i samme utstrekning tilgang til steder under Forsvarets kontroll, med mindre tungtveiende sikkerhetsmessige hensyn ikke tillater det.</article><article class="legalP" id="kapittel-1-paragraf-4-ledd-3">Forsvaret skal tilrettelegge for at Ombudsnemnda får opplysninger og tilgang som nevnt i andre ledd. Ombudsnemnda har rett til å motta forklaringer fra stedlig personell.</article><article class="legalP" id="kapittel-1-paragraf-4-ledd-4">Nemnda skal ikke søke et mer omfattende innsyn i graderte opplysninger eller tilgang til de steder underlagt Forsvarets kontroll der særlige sikkerhetsmessige hensyn gjør seg gjeldende, enn det som er nødvendig ut fra nemndas formål og mandat. I den utstrekning opplysninger eller dokumenter som etterspørres, er gradert høyere enn KONFIDENSIELT, skal Forsvaret gjøre en konkret vurdering av om innsyn kan gis og opplysninger nedgraderes i lys av ombudets ansvar etter <a href="lov/2021-06-18-115/§1">§ 1</a>.</article><article class="legalP" id="kapittel-1-paragraf-4-ledd-5">I etterkant av et tilsyn skal Ombudsnemnda skrive en rapport. Rapporten bør påpeke eventuelle kritikkverdige forhold og gi anbefalinger om det er behov for det. Rapporten offentliggjøres i en ugradert versjon, og før offentliggjøring skal den forelegges Forsvarsdepartementet til uttalelse.</article><article class="changesToParent">Endret ved lov <a href="lov/2022-12-20-114">20 des 2022 nr. 114</a> (i kraft 1 jan 2023).</article></article><article class="legalArticle" data-lovdata-URL="NL/lov/2021-06-18-115/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Årsmelding og særskilte meldinger</span></h3><article class="legalP" id="kapittel-1-paragraf-5-ledd-1">Ombudsnemnda skal gi Stortinget årlig melding om sin virksomhet. Meldingen bør gjøre rede for utviklingstrekk og de konkrete anbefalinger forsvarsombudet har kommet med i løpet av året. Meldingen skal gis innen 1. april hvert år og omfatte virksomheten i perioden 1. januar til 31. desember det foregående året. Meldingen skal offentliggjøres i den grad den ikke inneholder taushetsbelagte eller graderte opplysninger.</article><article class="legalP" id="kapittel-1-paragraf-5-ledd-2">Ombudsnemnda kan gi særskilte meldinger til Stortinget.</article></article></section><section class="section" data-name="kap2" id="kapittel-2" data-lovdata-URL="NL/lov/2021-06-18-115/KAPITTEL_2"><h2>Kapittel 2. Forholdet til Stortinget, oppnevning, organisering, mv.</h2><article class="legalArticle" data-lovdata-URL="NL/lov/2021-06-18-115/§6" data-name="§6" id="kapittel-2-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Forholdet til Stortinget</span></h3><article class="legalP" id="kapittel-2-paragraf-1-ledd-1">Ombudsnemnda utfører sine oppgaver selvstendig og uavhengig.</article><article class="legalP" id="kapittel-2-paragraf-1-ledd-2">Innenfor rammen av denne loven kan Stortinget gi utfyllende bestemmelser om Ombudsnemndas virksomhet.</article><article class="legalP" id="kapittel-2-paragraf-1-ledd-3">Stortinget, Stortingets utenriks- og forsvarskomité, Forsvarsdepartementet og forsvarssjefen kan forelegge saker innenfor Ombudsnemndas ansvarsområde til uttalelse for nemnda.</article></article><article class="legalArticle" data-lovdata-URL="NL/lov/2021-06-18-115/§7" data-name="§7" id="kapittel-2-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Oppnevning, fratreden og avskjed</span></h3><article class="legalP" id="kapittel-2-paragraf-2-ledd-1">Ombudsnemnda skal bestå av syv medlemmer, som alle oppnevnes av Stortinget. Ett av medlemmene oppnevnes til Stortingets forsvarsombud (forsvarsombudet) og er leder av nemnda, og en annen oppnevnes til nestleder.</article><article class="legalP" id="kapittel-2-paragraf-2-ledd-2">Medlemmene i nemnda oppnevnes for fire år av gangen. De kan bare gjenoppnevnes én gang. Det bør unngås at flere enn tre medlemmer skiftes ut samtidig.</article><article class="legalP" id="kapittel-2-paragraf-2-ledd-3">Dersom noen av medlemmene i nemnda dør i løpet av perioden, permanent blir ute av stand til å utføre sitt verv, frasier seg vervet eller blir avsatt av Stortinget, oppnevner Stortinget nytt medlem.</article><article class="legalP" id="kapittel-2-paragraf-2-ledd-4">Et nemndsmedlem kan bare fratas sitt verv av Stortinget.</article></article><article class="legalArticle" data-lovdata-URL="NL/lov/2021-06-18-115/§8" data-name="§8" id="kapittel-2-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Nærmere om Ombudsnemndas virksomhet</span></h3><article class="legalP" id="kapittel-2-paragraf-3-ledd-1">Ombudsnemnda har det overordnede ansvaret for den faglige virksomhet, økonomi og drift av Ombudsnemndas kontor.</article><article class="legalP" id="kapittel-2-paragraf-3-ledd-2">Nemnda kan ikke treffe avgjørelser med mindre minst fire medlemmer er til stede. Ved stemmelikhet i nemndas møter er forsvarsombudets stemme avgjørende. Ved forsvarsombudets fravær ledes nemndas møte av nestleder.</article></article><article class="legalArticle" data-lovdata-URL="NL/lov/2021-06-18-115/§9" data-name="§9" id="kapittel-2-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Lønn og godtgjørelse</span></h3><article class="legalP" id="kapittel-2-paragraf-4-ledd-1">Forsvarsombudet utgjør full stilling. Lønn til forsvarsombudet og godtgjørelse for nemndsmedlemmene fastsettes av Stortinget.</article></article><article class="legalArticle" data-lovdata-URL="NL/lov/2021-06-18-115/§10" data-name="§10" id="kapittel-2-paragraf-5"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Administrativ leder</span></h3><article class="legalP" id="kapittel-2-paragraf-5-ledd-1">Ombudsnemnda ansetter administrativ leder ved Ombudsnemndas kontor.</article><article class="legalP" id="kapittel-2-paragraf-5-ledd-2">Den administrative lederen har ansvaret for den daglige drift, personalmessige forhold og institusjonens interne organisering innenfor de rammer som nemnda fastsetter. Den administrative lederen er sekretær for nemnda og er ansvarlig for å utføre de oppgaver og prioriteringer nemnda vedtar.</article><article class="legalP" id="kapittel-2-paragraf-5-ledd-3">Den administrative lederen ansettes på åremål på seks år, med mulighet til forlengelse én gang.</article></article><article class="legalArticle" data-lovdata-URL="NL/lov/2021-06-18-115/§11" data-name="§11" id="kapittel-2-paragraf-6"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Personalet</span></h3><article class="legalP" id="kapittel-2-paragraf-6-ledd-1">Personalet på Ombudsnemndas kontor ansettes av nemnda.</article><article class="legalP" id="kapittel-2-paragraf-6-ledd-2"><a href="lov/2017-06-16-67/§4">Statsansatteloven §§ 4</a> til <a href="lov/2017-06-16-67/§7">7</a> om utlysning, innstilling og ansettelse gjelder, med unntak av <a href="lov/2017-06-16-67/§5">§ 5</a> (4). Tvister om fortrinnsrett etter <a href="lov/2017-06-16-67/§13">statsansatteloven § 13</a> avgjøres av nemnda.</article><article class="legalP" id="kapittel-2-paragraf-6-ledd-3">Personalreglementet fastsettes av nemnda. Stortinget kan revidere personalreglementet.</article><article class="legalP" id="kapittel-2-paragraf-6-ledd-4">For ansatte ved Ombudsnemndas kontor fastsettes lønn, pensjon og arbeidsvilkår etter de avtaler og bestemmelser som gjelder for arbeidstakere i statlig stilling.</article><article class="legalP" id="kapittel-2-paragraf-6-ledd-5"><a href="lov/1967-02-10">Forvaltningsloven</a> gjelder i saker om ordensstraff, oppsigelse, suspensjon eller avskjed. Klageorganet er Stortinget.</article><article class="legalP" id="kapittel-2-paragraf-6-ledd-6"><a href="lov/1958-07-18-2">Lov 18. juli 1958 nr. 2 om offentlige tjenestetvister</a> gjelder for ansatte på Ombudsnemndas kontor.</article></article></section><section class="section" data-name="kap3" id="kapittel-3" data-lovdata-URL="NL/lov/2021-06-18-115/KAPITTEL_3"><h2>Kapittel 3. Generelle bestemmelser for virksomheten</h2><article class="legalArticle" data-lovdata-URL="NL/lov/2021-06-18-115/§12" data-name="§12" id="kapittel-3-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Taushetsplikt</span></h3><article class="legalP" id="kapittel-3-paragraf-1-ledd-1">Ombudsnemndas medlemmer har taushetsplikt om opplysninger mottatt i utøvelsen av vervet knyttet til noens personlige forhold, drifts- eller forretningshemmeligheter og graderte opplysninger. Taushetsplikten gjelder også etter vervets opphør. Nemnda har også taushetsplikt om innhentede forklaringer og hvem som har gitt disse.</article><article class="legalP" id="kapittel-3-paragraf-1-ledd-2">Ansatte på Ombudsnemndas kontor og andre som bistår ved utførelsen av Ombudsnemndas oppgaver, har taushetsplikt om samme forhold som Ombudsnemndas medlemmer.</article></article><article class="legalArticle" data-lovdata-URL="NL/lov/2021-06-18-115/§13" data-name="§13" id="kapittel-3-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Habilitet</span></h3><article class="legalP" id="kapittel-3-paragraf-2-ledd-1">Et medlem av Ombudsnemnda eller en ansatt ved nemndas kontor kan ikke behandle en sak dersom vedkommende har interesse i saken eller dens utfall, eller det foreligger andre særegne forhold som er egnet til å svekke tilliten til at saken vil bli behandlet på en upartisk og saklig måte.</article></article><article class="legalArticle" data-lovdata-URL="NL/lov/2021-06-18-115/§14" data-name="§14" id="kapittel-3-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Dokumentoffentlighet</span></h3><article class="legalP" id="kapittel-3-paragraf-3-ledd-1">Alle kan hos Ombudsnemnda kreve innsyn i nemndas saksdokumenter, journaler og lignende registre. Bestemmelsene i <a href="lov/2006-05-19-16">offentleglova</a> med tilhørende forskrifter gjelder tilsvarende, så langt de passer, med følgende unntak:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">Ombudsnemndas interne saksdokumenter og dokumenter som utveksles mellom Ombudsnemnda og Stortinget om budsjett og intern administrasjon, kan unntas fra offentlighet</article></article></li><li data-name="b." value="2"><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">Dokumenter utarbeidet eller innhentet under forvaltningens forutgående behandling av en sak er unntatt fra offentlighet hos Ombudsnemnda.</article></article></li></ol></article><article class="legalP" id="kapittel-3-paragraf-3-ledd-2">Den administrative lederen, eller den vedkommende bemyndiger, avgjør om et dokument helt eller delvis skal unntas fra offentlighet. Slike avgjørelser kan påklages til Ombudsnemnda.</article><article class="legalP" id="kapittel-3-paragraf-3-ledd-3"><a href="lov/1992-12-04-126/kapII">Arkivlova kapittel II</a> gjelder for Ombudsnemndas virksomhet, med unntak av <a href="lov/1992-12-04-126/§7">§§ 7</a> og <a href="lov/1992-12-04-126/§8">8</a>. Tilhørende forskrifter gjelder så langt de passer.</article><article class="changesToParent">Endret ved lov <a href="lov/2022-12-20-114">20 des 2022 nr. 114</a> (i kraft 1 jan 2023). <strong>Endres</strong> ved lov <a href="lov/2025-06-20-96">20 juni 2025 nr. 96</a> (i kraft 1 jan 2026 iflg. <a href="forskrift/2025-06-20-1103">res. 20 juni 2025 nr. 1103</a>).</article></article><article class="legalArticle" data-lovdata-URL="NL/lov/2021-06-18-115/§15" data-name="§15" id="kapittel-3-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Behandling av personopplysninger</span></h3><article class="legalP" id="kapittel-3-paragraf-4-ledd-1">Ombudsnemnda, herunder nemndas kontor, kan behandle personopplysninger, herunder personopplysninger som nevnt i <a href="lov/2018-06-15-38/gdpr/a9">personvernforordningen artikkel 9</a> og <a href="lov/2018-06-15-38/gdpr/a10">10</a>, når dette er nødvendig for å utføre oppgaver etter loven her.</article><article class="legalP" id="kapittel-3-paragraf-4-ledd-2">Krav om kopi av personopplysninger i saksdokumenter som er utarbeidet eller innhentet under forvaltningens forutgående behandling av en sak, jf. <a href="lov/2018-06-15-38/gdpr/a15">personvernforordningen artikkel 15</a> nr. 3, rettes mot vedkommende organ i forvaltningen.</article></article><article class="legalArticle" data-lovdata-URL="NL/lov/2021-06-18-115/§16" data-name="§16" id="kapittel-3-paragraf-5"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Sikkerhetslovens anvendelse</span></h3><article class="legalP" id="kapittel-3-paragraf-5-ledd-1">For Ombudsnemndas medlemmer og ansatte ved Ombudsnemndas kontor gjelder bestemmelsene om behandling av sikkerhetsgradert informasjon og personellsikkerhet i <a href="lov/2018-06-01-24">sikkerhetsloven</a> med forskrifter samt <a href="forskrift/1972-03-17-3352">beskyttelsesinstruksen</a>. Stortingets administrasjon er klareringsmyndighet. Stortingets presidentskap er klagemyndighet for avgjørelser truffet av Stortingets administrasjon.</article><article class="legalP" id="kapittel-3-paragraf-5-ledd-2">Hvis Ombudsnemnda er i tvil om graderingen av en opplysning i uttalelse eller melding, eller mener at av- eller nedgradering bør skje, forelegger nemnda spørsmålet for vedkommende departement eller underliggende forvaltningsorgan. Forvaltningens avgjørelse er bindende for nemnda.</article></article><article class="legalArticle" data-lovdata-URL="NL/lov/2021-06-18-115/§17" data-name="§17" id="kapittel-3-paragraf-6"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse</span></h3><article class="legalP" id="kapittel-3-paragraf-6-ledd-1">Loven trer i kraft 1. oktober 2021. Samtidig oppheves instruks av <a href="forskrift/1952-04-21-4287">21. april 1952 nr. 4287</a> for Forsvarets ombudmannsnemnd.</article></article></section></main></body></html>