<!DOCTYPE html><html lang="nn"><head><title>Lov om førstehandsomsetning av viltlevande marine ressursar (fiskesalslagslova)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2013-06-21-75</dd><dt class="dokid">DokumentID</dt><dd class="dokid">NL/lov/2013-06-21-75</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="dateInForce">I kraft frå</dt><dd class="dateInForce">2014-01-01</dd><dt class="lastChangeInForce">Ikrafttreding av siste endring</dt><dd class="lastChangeInForce">2015-10-01</dd><dt class="lastChangedBy">Sist endra ved</dt><dd class="lastChangedBy"><a href="lov/2015-06-19-65">lov/2015-06-19-65</a> fra 2015-10-01</dd><dt class="changesToDocuments">Endrar</dt><dd class="changesToDocuments"><ul><li><a href="lov/1951-12-14-3">lov/1951-12-14-3</a></li></ul></dd><dt class="legalArea">Rettsområde</dt><dd class="legalArea"><ul><li><a href="legal-areas/09" title="Fiskeri- og fangstrett og havbruk">Fiskeri- og fangstrett og havbruk</a> &gt; <a href="legal-areas/09.03" title="Fiskeri">Fiskeri</a></li> <li><a href="legal-areas/23" title="Næringsrett">Næringsrett</a> &gt; <a href="legal-areas/23.02" title="Handel og tjenester">Handel og tjenester</a></li></ul></dd><dt class="dateOfPublication">Kunngjort</dt><dd class="dateOfPublication">2013-06-21 15:35</dd><dt class="lastupdated">Rettet</dt><dd class="lastupdated">2021-08-25 (faglige fotnoter fjernet, UU-tilpasset)</dd><dt class="titleShort">Korttittel</dt><dd class="titleShort">Fiskesalslagslova</dd><dt class="title">Tittel</dt><dd class="title">Lov om førstehandsomsetning av viltlevande marine ressursar (fiskesalslagslova)</dd><dt class="miscInformation">Anna om dokumentet</dt><dd class="miscInformation">Jf. <i>tidlegare</i> <a href="lov/1951-12-14-3">lov 14 des 1951 nr. 3</a>.</dd><dt class="refid">RefID</dt><dd class="refid">lov/2013-06-21-75</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om førstehandsomsetning av viltlevande marine ressursar (fiskesalslagslova)</a><ul class="tocSubUl"><li><a href="#kapittel-1" data-child-interval="§§ 1 – 3">Kapittel 1. Innleiande føresegner</a><ul class="tocSubUl"><li><a href="#kapittel-1-paragraf-1">§ 1. Formål</a></li><li><a href="#kapittel-1-paragraf-2">§ 2. Sakleg verkeområde</a></li><li><a href="#kapittel-1-paragraf-3">§ 3. Stadleg verkeområde</a></li></ul></li><li><a href="#kapittel-2" data-child-interval="§§ 4 – 7">Kapittel 2. Stifting og godkjenning av fiskesalslag</a><ul class="tocSubUl"><li><a href="#kapittel-2-paragraf-1">§ 4. Godkjenning av fiskesalslag</a></li><li><a href="#kapittel-2-paragraf-2">§ 5. Offentlege kontrollørar</a></li><li><a href="#kapittel-2-paragraf-3">§ 6. Tilbakekalling av godkjenning</a></li><li><a href="#kapittel-2-paragraf-4">§ 7. Overføring av ansvar</a></li></ul></li><li><a href="#kapittel-3" data-child-interval="§§ 8 – 12">Kapittel 3. Førstehandsomsetning av viltlevande marine ressursar</a><ul class="tocSubUl"><li><a href="#kapittel-3-paragraf-1">§ 8. Førstehandsomsetning</a></li><li><a href="#kapittel-3-paragraf-2">§ 9. Fastsetjing av avgift</a></li><li><a href="#kapittel-3-paragraf-3">§ 10. Fastsetjing av salsvilkår og omsetningsformer</a></li><li><a href="#kapittel-3-paragraf-4">§ 11. Fastsetjing av minstepris</a></li><li><a href="#kapittel-3-paragraf-5">§ 12. Framgangsmåte ved usemje</a></li></ul></li><li><a href="#kapittel-4" data-child-interval="§§ 13 – 15">Kapittel 4. Regulering av hausting og dirigering av fangstar</a><ul class="tocSubUl"><li><a href="#kapittel-4-paragraf-1">§ 13. Rett til å regulere hausting</a></li><li><a href="#kapittel-4-paragraf-2">§ 14. Rett til å dirigere fangstar</a></li><li><a href="#kapittel-4-paragraf-3">§ 15. Orientering</a></li></ul></li><li><a href="#kapittel-5" data-child-interval="§ 16">Kapittel 5. Kvalitetskrav</a><ul class="tocSubUl"><li><a href="#kapittel-5-paragraf-1">§ 16. Kvalitetskrav til hausting og handtering av råstoff</a></li></ul></li><li><a href="#kapittel-6" data-child-interval="§§ 17 – 21">Kapittel 6. Kontrollansvaret til fiskesalslaga</a><ul class="tocSubUl"><li><a href="#kapittel-6-paragraf-1">§ 17. Kontrolloppgåver</a></li><li><a href="#kapittel-6-paragraf-2">§ 18. Tilgang og bistandsplikt</a></li><li><a href="#kapittel-6-paragraf-3">§ 19. Utveksling av informasjon</a></li><li><a href="#kapittel-6-paragraf-4">§ 20. Utveksling av opplysningar mellom kontrollstyresmakter</a></li><li><a href="#kapittel-6-paragraf-5">§ 21. Fangst som er omsett i strid med lova</a></li></ul></li><li><a href="#kapittel-7" data-child-interval="§§ 22 – 23">Kapittel 7. Reaksjonar ved lovbrot</a><ul class="tocSubUl"><li><a href="#kapittel-7-paragraf-1">§ 22. Straffansvar</a></li><li><a href="#kapittel-7-paragraf-2">§ 23. Inndraging</a></li></ul></li><li><a href="#kapittel-8" data-child-interval="§§ 24 – 26">Kapittel 8. Iverksetjing, overgangsregel og endringar i andre lover</a><ul class="tocSubUl"><li><a href="#kapittel-8-paragraf-1">§ 24. Iverksetjing</a></li><li><a href="#kapittel-8-paragraf-2">§ 25. Overgangsregel</a></li><li><a href="#kapittel-8-paragraf-3">§ 26. Endringar i andre lover</a></li></ul></li></ul></li></ul></dd></dl></header><main class="documentBody" data-lovdata-URL="NL/lov/2013-06-21-75" id="dokument"><h1>Lov om førstehandsomsetning av viltlevande marine ressursar (fiskesalslagslova)</h1><section class="section" data-name="kap1" id="kapittel-1" data-lovdata-URL="NL/lov/2013-06-21-75/KAPITTEL_1"><h2>Kapittel 1. Innleiande føresegner</h2><article class="legalArticle" data-lovdata-URL="NL/lov/2013-06-21-75/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med lova er å medverke til ei berekraftig og samfunnsøkonomisk lønsam forvaltning av viltlevande marine ressursar ved å leggje til rette for gode rammer for førstehandsomsetning og ved å sikre dokumentasjon av ressursuttaket.</article></article><article class="legalArticle" data-lovdata-URL="NL/lov/2013-06-21-75/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Sakleg verkeområde</span></h3><article class="legalP" id="kapittel-1-paragraf-2-ledd-1">Lova gjeld førstehandsomsetning av viltlevande marine ressursar, krav til råstoffkvalitet, stifting og godkjenning av fiskesalslag og kontrollansvaret og vedtaksretten deira. Lova gjeld likevel ikkje førstehandsomsetning av fangst i medhald av havbeiteløyve som er gjeve med heimel i <a href="lov/2005-06-17-79">akvakulturloven</a> eller forskrift fastsett i medhald av denne. Departementet kan i forskrift fastsetje at slik førstehandsomsetning likevel skal vere omfatta av lova her.</article><article class="legalP" id="kapittel-1-paragraf-2-ledd-2">Førstehandsomsetning er omsetning av viltlevande marine ressursar frå den som har hausta dei, og den første omsetninga etter ilandføring dersom fangsten ikkje tidlegare er omsett gjennom eller med godkjenning av eit fiskesalslag. Sal frå eit fiskesalslag er uansett å rekne som førstehandsomsetning.</article><article class="legalP" id="kapittel-1-paragraf-2-ledd-3">Viltlevande marine ressursar er fisk, sjøpattedyr med heilt eller delvis tilhald i sjøen, andre marine organismar og plantar med tilhald i sjøen eller på eller under havbotnen. Lova gjeld likevel ikkje hausting og anna utnytting av anadrome laksefiskar slik det er definert i <a href="lov/1992-05-15-47/§5">lakse- og innlandsfiskloven § 5</a> bokstav a.</article></article><article class="legalArticle" data-lovdata-URL="NL/lov/2013-06-21-75/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue" data-legalArea="32.03 32.04">§ 3</span>. <span class="legalArticleTitle">Stadleg verkeområde</span></h3><article class="legalP" id="kapittel-1-paragraf-3-ledd-1">Lova gjeld på norsk landterritorium unnateke Jan Mayen og Svalbard, i norsk sjøterritorium og indre farvatn, på den norske kontinentalsokkelen og i område oppretta etter <a href="lov/1976-12-17-91">lov 17. desember 1976 nr. 91</a> om Norges økonomiske sone <a href="lov/1976-12-17-91/§1">§§ 1</a> og 5.</article><article class="legalP" id="kapittel-1-paragraf-3-ledd-2">Kongen kan fastsetje at heile eller delar av lova skal gjelde på norsk landterritorium på Jan Mayen, Svalbard, Peter Is øy og Dronning Maud Land.</article><article class="legalP" id="kapittel-1-paragraf-3-ledd-3">For fartøy som fell inn under <a href="lov/1999-03-26-15">deltakerloven</a>, gjeld lova også utanfor områda i første ledd. Departementet kan i forskrift fastsetje at lova skal gjelde for andre fartøy som fell inn under <a href="lov/1994-06-24-39/§1">sjøloven §§ 1</a> og <a href="lov/1994-06-24-39/§4">4</a> og lov <a href="lov/1994-06-24-39/§12">12</a>. juni 1987 nr. 48 om norsk internasjonalt skipsregister <a href="lov/2013-06-21-75/§1">§ 1</a>.</article><article class="legalP" id="kapittel-1-paragraf-3-ledd-4">Lova gjeld ikkje førstehandsomsetning av viltlevande marine ressursar som er hausta med utanlandsk fartøy når fangsten vert ført til utanlandsk hamn.</article></article></section><section class="section" data-name="kap2" id="kapittel-2" data-lovdata-URL="NL/lov/2013-06-21-75/KAPITTEL_2"><h2>Kapittel 2. Stifting og godkjenning av fiskesalslag</h2><article class="legalArticle" data-lovdata-URL="NL/lov/2013-06-21-75/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Godkjenning av fiskesalslag</span></h3><article class="legalP" id="kapittel-2-paragraf-1-ledd-1">Departementet kan godkjenne eit samvirkeforetak, jf. <a href="lov/2007-06-29-81">samvirkelova</a>, som fiskesalslag. Berre fiskarar eller organisasjonar av fiskarar kan vere medlemmer i eit fiskesalslag.</article><article class="legalP" id="kapittel-2-paragraf-1-ledd-2">Vedtektene til fiskesalslaget skal ha føresegner om følgjande:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-1-ledd-2-punkt-1"><article class="legalP" id="kapittel-2-paragraf-1-ledd-2-punkt-1-ledd-1">at fiskesalslaget skal ha ein kontrollkomité,</article></article></li><li data-name="b." value="2"><article class="listArticle" id="kapittel-2-paragraf-1-ledd-2-punkt-2"><article class="legalP" id="kapittel-2-paragraf-1-ledd-2-punkt-2-ledd-1">at verksemd som fiskesalslaget driv, og som ikkje direkte er organisering av førstehandsomsetninga, skal skje gjennom eigne selskap,</article></article></li><li data-name="c." value="3"><article class="listArticle" id="kapittel-2-paragraf-1-ledd-2-punkt-3"><article class="legalP" id="kapittel-2-paragraf-1-ledd-2-punkt-3-ledd-1">at føresegner som vert fastsette om bruk av formuen ved oppløysing av fiskesalslaget skal godkjennast av departementet,</article></article></li><li data-name="d." value="4"><article class="listArticle" id="kapittel-2-paragraf-1-ledd-2-punkt-4"><article class="legalP" id="kapittel-2-paragraf-1-ledd-2-punkt-4-ledd-1">at tvistar mellom fiskesalslaget og medlemmene skal løysast på nærare fastsett måte.</article></article></li></ol></article><article class="legalP" id="kapittel-2-paragraf-1-ledd-3">Departementet kan i forskrift gje nærare føresegner om ansvarsområda til fiskesalslaga, medrekna geografiske område og kva for viltlevande marine ressursar det enkelte fiskesalslaget skal ha einerett til å omsetje.</article><article class="legalP" id="kapittel-2-paragraf-1-ledd-4">Fiskesalslag har revisjonsplikt.</article></article><article class="legalArticle" data-lovdata-URL="NL/lov/2013-06-21-75/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Offentlege kontrollørar</span></h3><article class="legalP" id="kapittel-2-paragraf-2-ledd-1">Departementet skal nemne opp ein offentleg kontrollør i kvart fiskesalslag som skal utføre dei tilsynsoppgåvene som departementet fastset i forskrift. Salslaget betalar honorar til kontrolløren etter satsar fastsette av departementet.</article><article class="legalP" id="kapittel-2-paragraf-2-ledd-2">Kontrolløren skal ha uhindra tilgang til og innsyn i alle bøker og protokollar og all korrespondanse i salslaget og på førespurnad ha tilgang til andre opplysningar. Kontrolløren har rett til å vere til stades på styremøte og årsmøte i fiskesalslaget.</article></article><article class="legalArticle" data-lovdata-URL="NL/lov/2013-06-21-75/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Tilbakekalling av godkjenning</span></h3><article class="legalP" id="kapittel-2-paragraf-3-ledd-1">Departementet kan kalle tilbake godkjenninga permanent eller mellombels dersom<ol class="defaultList" type="a"><li data-name="a." value="1"><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">fiskesalslaget ikkje oppfyller dei krava som er fastsette i eller etter <a href="lov/2007-06-29-81">samvirkelova</a>,</article></article></li><li data-name="b." value="2"><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">statens kontrollør har vorte hindra i arbeidet sitt,</article></article></li><li data-name="c." value="3"><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">fiskesalslaget grovt eller gjenteke har brote føresegner som er fastsette i eller etter lova her, eller</article></article></li><li data-name="d." value="4"><article class="listArticle" id="kapittel-2-paragraf-3-ledd-1-punkt-4"><article class="legalP" id="kapittel-2-paragraf-3-ledd-1-punkt-4-ledd-1">organiseringa og strukturen til fiskesalslaga ikkje er tenleg ut frå formålet med lova.</article></article></li></ol></article><article class="legalP" id="kapittel-2-paragraf-3-ledd-2">Ved tilbakekalling av godkjenning kan departementet fastsetje at eit anna fiskesalslag skal overta ansvarsområdet til det fiskesalslaget som fekk godkjenninga si kalla tilbake.</article></article><article class="legalArticle" data-lovdata-URL="NL/lov/2013-06-21-75/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Overføring av ansvar</span></h3><article class="legalP" id="kapittel-2-paragraf-4-ledd-1">Fiskesalslag kan føre over ansvar etter lova her eller ansvar etter <a href="lov/2008-06-06-37">havressurslova</a> til eit felles organ for to eller fleire godkjende fiskesalslag. Fellesorganet skal ha vedtekter som er godkjende av departementet.</article><article class="legalP" id="kapittel-2-paragraf-4-ledd-2"><a href="lov/2013-06-21-75/kap6">Kapittel 6</a> gjeld tilsvarande for eit slikt fellesorgan som er oppretta for å utføre kontroll.</article></article></section><section class="section" data-name="kap3" id="kapittel-3" data-lovdata-URL="NL/lov/2013-06-21-75/KAPITTEL_3"><h2>Kapittel 3. Førstehandsomsetning av viltlevande marine ressursar</h2><article class="legalArticle" data-lovdata-URL="NL/lov/2013-06-21-75/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Førstehandsomsetning</span></h3><article class="legalP" id="kapittel-3-paragraf-1-ledd-1">Førstehandsomsetning av viltlevande marine ressursar skal skje gjennom eller med godkjenning av eit fiskesalslag.</article><article class="legalP" id="kapittel-3-paragraf-1-ledd-2">Det er forbode å utføre eller tilverke viltlevande marine ressursar som ikkje er omsette i første hand med godkjenning av eit fiskesalslag, med mindre det er til eige forbruk.</article><article class="legalP" id="kapittel-3-paragraf-1-ledd-3">Departementet kan i forskrift gje nærare føresegner om unntak frå føresegnene i første og andre ledd, under dette unntak for delar, produkt eller biprodukt av viltlevande marine ressursar og for sjølvtilverking av eigen fangst.</article></article><article class="legalArticle" data-lovdata-URL="NL/lov/2013-06-21-75/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Fastsetjing av avgift</span></h3><article class="legalP" id="kapittel-3-paragraf-2-ledd-1">Eit fiskesalslag kan fastsetje avgift for førstehandsomsetning av viltlevande marine ressursar. Avgifta skal fastsetjast på årsmøtet til fiskesalslaget. <a href="lov/1967-02-10/kapvii">Kapittel VII i forvaltningsloven</a> gjeld ikkje for fastsetjing av avgifta.</article><article class="legalP" id="kapittel-3-paragraf-2-ledd-2">Avgifta skal brukast til verksemd som anten direkte knyter seg til førstehandsomsetning av viltlevande marine ressursar, eller som står i rimeleg nær samanheng med fremme av dette formålet.</article></article><article class="legalArticle" data-lovdata-URL="NL/lov/2013-06-21-75/§10" data-name="§10" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Fastsetjing av salsvilkår og omsetningsformer</span></h3><article class="legalP" id="kapittel-3-paragraf-3-ledd-1">Eit fiskesalslag skal fastsetje allmenne salsvilkår for førstehandsomsetning av viltlevande marine ressursar, og kan avgjere kva omsetningsformer som kan nyttast.</article><article class="legalP" id="kapittel-3-paragraf-3-ledd-2">Endringar i salsvilkår eller omsetningsformer skal leggjast fram for partane før endeleg avgjerd vert teken.</article><article class="legalP" id="kapittel-3-paragraf-3-ledd-3">Kjøpar og seljar er bundne av dei fastsette salsvilkåra og omsetningsformene.</article><article class="legalP" id="kapittel-3-paragraf-3-ledd-4"><a href="lov/1967-02-10/kapvii">Kapittel VII i forvaltningsloven</a> gjeld ikkje ved fastsetjing av salsvilkår og omsetningsformer.</article></article><article class="legalArticle" data-lovdata-URL="NL/lov/2013-06-21-75/§11" data-name="§11" id="kapittel-3-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Fastsetjing av minstepris</span></h3><article class="legalP" id="kapittel-3-paragraf-4-ledd-1">Det kan fastsetjast minstepris for førstehandsomsetning av viltlevande marine ressursar. Formålet med minstepris er å få til ei rimeleg fordeling mellom fiskar og industri av inntekt frå marknaden.</article><article class="legalP" id="kapittel-3-paragraf-4-ledd-2">Minstepris vert bestemt etter forhandlingar mellom fiskesalslaget og dei andre partane, og fiskesalslaget skal fastsetje den minsteprisen det er oppnådd semje om. Ved usemje om minsteprisen skal den fastsetjast etter dei prosedyrar som framgår av <a href="lov/2013-06-21-75/§12">§ 12</a>. <a href="lov/1967-02-10/kapvii">Kapittel VII i forvaltningsloven</a> gjeld ikkje ved fastsetjing av minstepris.</article><article class="legalP" id="kapittel-3-paragraf-4-ledd-3">Det er forbode å omsetje til lågare pris enn den fastsette minsteprisen.</article></article><article class="legalArticle" data-lovdata-URL="NL/lov/2013-06-21-75/§12" data-name="§12" id="kapittel-3-paragraf-5"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Framgangsmåte ved usemje</span></h3><article class="legalP" id="kapittel-3-paragraf-5-ledd-1">Dersom partane gjennom forhandlingar ikkje vert samde om minstepris, skal spørsmålet om minstepris leggjast fram for mekling. Departementet kan i forskrift gje nærare føresegner om samansetjing av meklingsnemnda og korleis meklinga skal gjennomførast.</article><article class="legalP" id="kapittel-3-paragraf-5-ledd-2">Dersom mekling ikkje fører fram, kan fiskesalslaget fastsetje minstepris.</article></article></section><section class="section" data-name="kap4" id="kapittel-4" data-lovdata-URL="NL/lov/2013-06-21-75/KAPITTEL_4"><h2>Kapittel 4. Regulering av hausting og dirigering av fangstar</h2><article class="legalArticle" data-lovdata-URL="NL/lov/2013-06-21-75/§13" data-name="§13" id="kapittel-4-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Rett til å regulere hausting</span></h3><article class="legalP" id="kapittel-4-paragraf-1-ledd-1">Når det er nødvendig av omsyn til avtaket kan fiskesalslag fastsetje mellombels forbod mot hausting eller gjennomføre andre reguleringar. Det same gjeld dersom reguleringar er nødvendige for å kunne utnytte fangstane på ein tenleg måte.</article><article class="legalP" id="kapittel-4-paragraf-1-ledd-2">Reguleringane kan avgrensast til enkelte viltlevande marine ressursar, fartøygrupper og distrikt.</article><article class="legalP" id="kapittel-4-paragraf-1-ledd-3">Departementet kan i forskrift gje nærare føresegner om fiskesalslaga sin reguleringsrett etter første og andre ledd.</article><article class="legalP" id="kapittel-4-paragraf-1-ledd-4"><a href="lov/1967-02-10/kapvii">Kapittel VII i forvaltningsloven</a> gjeld ikkje ved avgjerder etter første ledd.</article></article><article class="legalArticle" data-lovdata-URL="NL/lov/2013-06-21-75/§14" data-name="§14" id="kapittel-4-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Rett til å dirigere fangstar</span></h3><article class="legalP" id="kapittel-4-paragraf-2-ledd-1">Når det er nødvendig for å få fangstar omsette på den mest tenlege måten, kan fiskesalslag dirigere fangstane til bestemte kjøparar og til bestemt bruk.</article><article class="legalP" id="kapittel-4-paragraf-2-ledd-2"><a href="lov/1967-02-10/kapv">Kapittel V</a> og <a href="lov/1967-02-10/kapvii">VII i forvaltningsloven</a> gjeld ikkje ved avgjerder etter første ledd.</article></article><article class="legalArticle" data-lovdata-URL="NL/lov/2013-06-21-75/§15" data-name="§15" id="kapittel-4-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Orientering</span></h3><article class="legalP" id="kapittel-4-paragraf-3-ledd-1">Partane skal orienterast før det vert sett i verk regulering eller dirigering etter <a href="lov/2013-06-21-75/§13">§§ 13</a> og <a href="lov/2013-06-21-75/§14">14</a>.</article></article></section><section class="section" data-name="kap5" id="kapittel-5" data-lovdata-URL="NL/lov/2013-06-21-75/KAPITTEL_5"><h2>Kapittel 5. Kvalitetskrav</h2><article class="legalArticle" data-lovdata-URL="NL/lov/2013-06-21-75/§16" data-name="§16" id="kapittel-5-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Kvalitetskrav til hausting og handtering av råstoff</span></h3><article class="legalP" id="kapittel-5-paragraf-1-ledd-1">Departementet kan påleggje fiskesalslaga oppgåver for å fremme og ha tilsyn med kvalitet ved hausting og handtering av råstoff, og sjå til at dette skjer i samsvar med forskrifter om kvalitet fastsette etter <a href="lov/2003-12-19-124/§9">matlova § 9</a>.</article></article></section><section class="section" data-name="kap6" id="kapittel-6" data-lovdata-URL="NL/lov/2013-06-21-75/KAPITTEL_6"><h2>Kapittel 6. Kontrollansvaret til fiskesalslaga</h2><article class="legalArticle" data-lovdata-URL="NL/lov/2013-06-21-75/§17" data-name="§17" id="kapittel-6-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Kontrolloppgåver</span></h3><article class="legalP" id="kapittel-6-paragraf-1-ledd-1">Fiskesalslaga skal kontrollere at føresegner som er fastsette i eller etter lova her vert haldne.</article><article class="legalP" id="kapittel-6-paragraf-1-ledd-2">Departementet kan påleggje fiskesalslag å kontrollere opplysningar om fangstar sjølv om fangsten ikkje fell inn under fiskesalslaga sin omsetningsrett.</article><article class="legalP" id="kapittel-6-paragraf-1-ledd-3">Departementet kan i forskrift gje nærare føresegner om korleis fiskesalslaga skal organisere og gjennomføre kontrollarbeidet og om rapporteringsrutinar.</article></article><article class="legalArticle" data-lovdata-URL="NL/lov/2013-06-21-75/§18" data-name="§18" id="kapittel-6-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Tilgang og bistandsplikt</span></h3><article class="legalP" id="kapittel-6-paragraf-2-ledd-1">Ved kontroll etter <a href="lov/2013-06-21-75/§17">§ 17</a> kan fiskesalslaga krevje uhindra tilgang til haustings- eller transportfartøy og til kontora, lagera og produksjonsanlegga til kjøparen eller mottakaren. I denne samanhengen kan salslaga krevje uhindra tilgang til fangstdagbok, landingsjournal, setlar og rekneskapar. Det same gjeld når fangst vert overført frå eller til steng eller merd.</article><article class="legalP" id="kapittel-6-paragraf-2-ledd-2">Dei som vert kontrollerte i samsvar med føresegner gjevne i eller i medhald av lova, har plikt til å samarbeide ved kontrollen.</article><article class="legalP" id="kapittel-6-paragraf-2-ledd-3">Politiet skal yte salslaget nødvendig hjelp og vern ved gjennomføring av kontroll.</article></article><article class="legalArticle" data-lovdata-URL="NL/lov/2013-06-21-75/§19" data-name="§19" id="kapittel-6-paragraf-3"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Utveksling av informasjon</span></h3><article class="legalP" id="kapittel-6-paragraf-3-ledd-1">Fiskesalslag skal gje og ta imot dei opplysningane som Fiskeridirektoratet meiner er nødvendige for å gjennomføre kontroll etter lova her og <a href="lov/2008-06-06-37">havressurslova</a>.</article></article><article class="legalArticle" data-lovdata-URL="NL/lov/2013-06-21-75/§20" data-name="§20" id="kapittel-6-paragraf-4"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Utveksling av opplysningar mellom kontrollstyresmakter</span></h3><article class="legalP" id="kapittel-6-paragraf-4-ledd-1">Eit fiskesalslag kan utan hinder av teieplikta gje andre kontrollstyresmakter, politi eller påtalemakt opplysningar som har naturleg samanheng med oppgåvene deira etter lova her.</article><article class="legalP" id="kapittel-6-paragraf-4-ledd-2">Teieplikta for personell i andre kontrollstyresmakter, politi eller påtalemakt hindrar ikkje at dei gjev fiskesalslaga opplysningar etter første ledd.</article><article class="legalP" id="kapittel-6-paragraf-4-ledd-3">Kongen kan i forskrift gje nærare føresegner om utveksling av opplysningar.</article></article><article class="legalArticle" data-lovdata-URL="NL/lov/2013-06-21-75/§21" data-name="§21" id="kapittel-6-paragraf-5"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Fangst som er omsett i strid med lova</span></h3><article class="legalP" id="kapittel-6-paragraf-5-ledd-1">Fangst eller verdien av fangst tilfell vedkomande salslag når fangsten er hausta eller omsett i første hand i strid med føresegner som er fastsette i eller etter lova her.</article><article class="legalP" id="kapittel-6-paragraf-5-ledd-2">Departementet kan i forskrift fastsetje reglar om handsaming av slike saker, korleis verdien av fangsten skal fastsetjast, om det kan gjevast vederlag for kostnader ved ilandføring og om kva fiskesalslaga kan bruke slike midlar til.</article><article class="legalP" id="kapittel-6-paragraf-5-ledd-3">Endeleg vedtak er tvangsgrunnlag for utlegg, og verdien av fangsten kan krevjast inn ved motrekning i fangstoppgjer.</article><article class="legalP" id="kapittel-6-paragraf-5-ledd-4">Departementet kan fastsetje forskrift om mellombels tilbakehald av fangstverdi.</article></article></section><section class="section" data-name="kap7" id="kapittel-7" data-lovdata-URL="NL/lov/2013-06-21-75/KAPITTEL_7"><h2>Kapittel 7. Reaksjonar ved lovbrot</h2><article class="legalArticle" data-lovdata-URL="NL/lov/2013-06-21-75/§22" data-name="§22" id="kapittel-7-paragraf-1"><h3 class="legalArticleHeader"><span class="legalArticleValue" data-legalArea="31.16">§ 22</span>. <span class="legalArticleTitle">Straffansvar</span></h3><article class="legalP" id="kapittel-7-paragraf-1-ledd-1">Den som med vilje eller aktlaust bryt føresegner eller let vere å etterkome pålegg fastsette i eller etter <a href="lov/2013-06-21-75/§5">§§ 5</a> andre ledd, 8, 10 tredje ledd, 11 tredje ledd, 13, 14 og 18, vert straffa med bøter eller fengsel i inntil eitt år.</article><article class="legalP" id="kapittel-7-paragraf-1-ledd-2">Grovt brot på føresegnene etter første ledd, som er gjort med grov aktløyse eller med vilje, kan straffast med fengsel i inntil seks år. Ved vurderinga av om brotet er grovt, skal det særleg leggjast vekt på om den økonomiske eller potensielle økonomiske verdien av brotet er stor, om brotet har skjedd systematisk og over tid, om brotet er grenseoverskridande og om brotet har skjedd som ledd i organisert verksemd.</article><article class="legalP" id="kapittel-7-paragraf-1-ledd-3">Når straffansvar etter første ledd kan gjerast gjeldande mot fartøyføraren for ei handling nokon av mannskapet på eit fartøy står for, kan den underordna berre straffast dersom han har brote føresegner med vilje. Ved avgjerda av om ein underordna skal straffast, skal det særleg takast omsyn til den preventive verknaden av straffa, kor grovt brotet er og om vedkommande har hatt eller kunne ha oppnådd fordel ved brotet.</article><article class="legalP" id="kapittel-7-paragraf-1-ledd-4">Fartøyføraren kan vedta førelegg på vegner av oppdragsgjevaren. Oppdragsgjevaren kan også straffast i sak som vert reist mot fartøyføraren.</article><article class="changesToParent">Endra med <a href="lov/2015-06-19-65">lov 19 juni 2015 nr. 65</a> (ikr. 1 okt 2015).</article></article><article class="legalArticle" data-lovdata-URL="NL/lov/2013-06-21-75/§23" data-name="§23" id="kapittel-7-paragraf-2"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Inndraging</span></h3><article class="legalP" id="kapittel-7-paragraf-2-ledd-1">Ved brot på føresegner etter <a href="lov/2013-06-21-75/§22">§ 22</a> første ledd kan fangsten inndragast. Det same gjeld reiskapar, gjenstandar, eigedomar, anlegg eller fartøy som er brukte ved lovbrotet. Dette gjeld utan omsyn til kven som er eigar. I staden for tingen kan verdien heilt eller delvis inndragast hos den skuldige eller den det er handla på vegner av, eller hos eigaren.</article><article class="legalP" id="kapittel-7-paragraf-2-ledd-2">Det kan fastsetjast at panterett og andre rettar i ting som vert inndregne, heilt eller delvis fell bort. Føresegnene i <a href="lov/2005-05-20-28/§74">straffeloven § 74</a> gjeld tilsvarande.</article><article class="legalP" id="kapittel-7-paragraf-2-ledd-3">Når lovleg og ulovleg fangst er blanda saman, kan heile fangsten inndragast.</article><article class="changesToParent">Endra med <a href="lov/2015-06-19-65">lov 19 juni 2015 nr. 65</a> (ikr. 1 okt 2015).</article></article></section><section class="section" data-name="kap8" id="kapittel-8" data-lovdata-URL="NL/lov/2013-06-21-75/KAPITTEL_8"><h2>Kapittel 8. Iverksetjing, overgangsregel og endringar i andre lover</h2><article class="legalArticle" data-lovdata-URL="NL/lov/2013-06-21-75/§24" data-name="§24" id="kapittel-8-paragraf-1"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Iverksetjing</span></h3><article class="legalP" id="kapittel-8-paragraf-1-ledd-1">Lova gjeld frå den tid Kongen fastset.<sup class="footnotereference" data-footnotereferencevalue="1" data-unique-footnote-counter="1">1</sup> Frå same tid vert <a href="lov/1951-12-14-3">lov 14. desember 1951 nr. 3</a> om omsetning av råfisk oppheva.</article><article class="legalP" id="kapittel-8-paragraf-1-ledd-2">Forskrifter og enkeltvedtak som er fastsette i eller i medhald av <a href="lov/1951-12-14-3">lov 14. desember 1951 nr. 3</a> om omsetning av råfisk, gjeld framleis inntil dei vert oppheva.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Frå 1 jan 2014 iflg. <a href="forskrift/2013-06-21-726">res. 21 juni 2013 nr. 726</a>.</article></footer></article><article class="legalArticle" data-lovdata-URL="NL/lov/2013-06-21-75/§25" data-name="§25" id="kapittel-8-paragraf-2"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Overgangsregel</span></h3><article class="legalP" id="kapittel-8-paragraf-2-ledd-1">Fiskesalslag som har godkjende vedtekter etter <a href="lov/1951-12-14-3">lov 14. desember 1951 nr. 3</a> om omsetning av råfisk, kan utan ny godkjenning halde fram med verksemda i inntil to år etter at lova her vert sett i verk.</article></article><article class="legalArticle" data-lovdata-URL="NL/lov/2013-06-21-75/§26" data-name="§26" id="kapittel-8-paragraf-3"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Endringar i andre lover</span></h3><article class="legalP" id="kapittel-8-paragraf-3-ledd-1">Frå den tid lova vert sett i verk, vert det gjort følgjande endringar i andre lover: – – –</article></article></section></main></body></html>