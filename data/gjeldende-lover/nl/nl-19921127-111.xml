<!DOCTYPE html><html lang="no"><head><title>Lov om lovvalg i forsikring [forsikringslovvalgsloven]</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-1992-11-27-111</dd><dt class="dokid">DokumentID</dt><dd class="dokid">NL/lov/1992-11-27-111</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="dateInForce">I kraft fra</dt><dd class="dateInForce">1993-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">1997-01-24</dd><dt class="lastChangedBy">Sist endret ved</dt><dd class="lastChangedBy"><a href="lov/1997-01-24-14">lov/1997-01-24-14</a></dd><dt class="legalArea">Rettsområde</dt><dd class="legalArea"><ul><li><a href="legal-areas/03" title="Bank, finans og regnskapsrett">Bank, finans og regnskapsrett</a> &gt; <a href="legal-areas/03.04" title="Forsikring">Forsikring</a></li> <li><a href="legal-areas/06" title="EU/EØS-rett">EU/EØS-rett</a> &gt; <a href="legal-areas/06.03" title="Finansielle tjenester">Finansielle tjenester</a></li> <li><a href="legal-areas/17" title="Internasjonal rett">Internasjonal rett</a> &gt; <a href="legal-areas/17.04" title="Internasjonal privatrett">Internasjonal privatrett</a></li></ul></dd><dt class="lastupdated">Rettet</dt><dd class="lastupdated">2021-08-27 (faglige fotnoter fjernet, UU-tilpasset)</dd><dt class="eeaReferences">EØS-henvisning</dt><dd class="eeaReferences"><a href="avtale/avt-1992-05-02-1-v9">EØS-avtalen vedlegg IX</a> <br />nr. 1 (direktiv <a href="eu/32009l0138">2009/138/EF</a>)</dd><dt class="titleShort">Korttittel</dt><dd class="titleShort">Forsikringslovvalgsloven – intprfal</dd><dt class="title">Tittel</dt><dd class="title">Lov om lovvalg i forsikring [forsikringslovvalgsloven]</dd><dt class="miscInformation">Annet om dokumentet</dt><dd class="miscInformation">Se forordning <a href="eu/32008r0593*">593/2008</a> om lovvalg i kontraktsforhold (Roma I) art. 7 forsikringskontrakter.</dd><dt class="refid">RefID</dt><dd class="refid">lov/1992-11-27-111</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om lovvalg i forsikring [forsikringslovvalgsloven]</a><ul class="tocSubUl"><li><a href="#paragraf-1">§ 1. Lovens virkeområde</a></li><li><a href="#paragraf-2">§ 2. Definisjoner</a></li><li><a href="#paragraf-3">§ 3. Henvisning til et lands lov omfatter ikke lovvalgsreglene</a></li><li><a href="#paragraf-4">§ 4. Stater med mer enn ett rettssystem</a></li><li><a href="#paragraf-5">§ 5. Internasjonalt preseptoriske regler</a></li><li><a href="#paragraf-6">§ 6. Lovpliktig forsikring</a></li><li><a href="#paragraf-7">§ 7. Loven er ikke uttømmende</a></li><li><a href="#paragraf-8">§ 8. Lovvalg i livsforsikring</a></li><li><a href="#paragraf-9">§ 9. Lovvalg i annen forsikring enn livsforsikring</a></li><li><a href="#paragraf-10">§ 9 a. Utvidet adgang til avtalt lovvalg i annen forsikring enn livsforsikring</a></li><li><a href="#paragraf-11">§ 10. Den alminnelige lovvalgsregel for annen forsikring enn livsforsikring</a></li><li><a href="#paragraf-12">§ 11. Ikrafttredelse</a></li></ul></li></ul></dd></dl></header><main class="documentBody" data-lovdata-URL="NL/lov/1992-11-27-111" id="dokument"><h1>Lov om lovvalg i forsikring [forsikringslovvalgsloven]</h1><article class="legalArticle" data-lovdata-URL="NL/lov/1992-11-27-111/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Lovens virkeområde</span></h2><article class="legalP" id="paragraf-1-ledd-1">Loven gjelder lovvalg i direkte forsikringsavtaler.</article></article><article class="legalArticle" data-lovdata-URL="NL/lov/1992-11-27-111/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I denne lov menes med:<ol class="defaultList" type="1"><li data-name="1." value="1"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">Det land der forpliktelsen består: Det land der forsikringstakeren har sitt vanlige bosted eller, dersom forsikringstakeren er en juridisk person, det land der den virksomhet som avtalen gjelder, ligger.</article></article></li><li data-name="2." value="2"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">Det land der risikoen består: <ol class="defaultList" type="a"><li data-name="a." value="1"><article class="listArticle" id="paragraf-2-ledd-1-punkt-2-ledd-1-punkt-1"><article class="legalP" id="paragraf-2-ledd-1-punkt-2-ledd-1-punkt-1-ledd-1">Det land der eiendommen ligger, når forsikringen gjelder enten fast eiendom eller fast eiendom med innbo, i den utstrekning innboet er dekket av den samme forsikringspolisen,</article></article></li><li data-name="b." value="2"><article class="listArticle" id="paragraf-2-ledd-1-punkt-2-ledd-1-punkt-2"><article class="legalP" id="paragraf-2-ledd-1-punkt-2-ledd-1-punkt-2-ledd-1">det land der registrering er foretatt, når forsikringen gjelder transportmidler av enhver art,</article></article></li><li data-name="c." value="3"><article class="listArticle" id="paragraf-2-ledd-1-punkt-2-ledd-1-punkt-3"><article class="legalP" id="paragraf-2-ledd-1-punkt-2-ledd-1-punkt-3-ledd-1">det land der forsikringstakeren tegnet forsikringen, når det gjelder forsikringsavtaler med en varighet på fire måneder eller mindre, som dekker risikoer i forbindelse med reiser og ferier, uansett forsikringsklasse,</article></article></li><li data-name="d." value="4"><article class="listArticle" id="paragraf-2-ledd-1-punkt-2-ledd-1-punkt-4"><article class="legalP" id="paragraf-2-ledd-1-punkt-2-ledd-1-punkt-4-ledd-1">det land der forsikringstakeren har sitt vanlige bosted eller, dersom forsikringstakeren er en juridisk person, det land der den virksomhet som avtalen gjelder ligger, i alle tilfeller som ikke uttrykkelig er nevnt i bokstav a til c.</article></article></li></ol></article></article></li></ol></article></article><article class="legalArticle" data-lovdata-URL="NL/lov/1992-11-27-111/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Henvisning til et lands lov omfatter ikke lovvalgsreglene</span></h2><article class="legalP" id="paragraf-3-ledd-1">Når denne loven bestemmer at et lands lov skal legges til grunn, betyr det landets rettsregler bortsett fra lovvalgsreglene.</article></article><article class="legalArticle" data-lovdata-URL="NL/lov/1992-11-27-111/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Stater med mer enn ett rettssystem</span></h2><article class="legalP" id="paragraf-4-ledd-1">Omfatter en stat flere territoriale enheter som hver har sine egne rettsregler for avtaleforpliktelser, regnes hver territorial enhet som ett land når det avgjøres hvilket lands lov som skal anvendes.</article></article><article class="legalArticle" data-lovdata-URL="NL/lov/1992-11-27-111/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Internasjonalt preseptoriske regler</span></h2><article class="legalP" id="paragraf-5-ledd-1">Selv om fremmed lov legges til grunn, skal norske domstoler anvende ufravikelige regler i norsk lov når de er tvingende uansett hvilket lands lov som ellers anvendes.</article></article><article class="legalArticle" data-lovdata-URL="NL/lov/1992-11-27-111/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Lovpliktig forsikring</span></h2><article class="legalP" id="paragraf-6-ledd-1">For lovpliktige forsikringer skal alle ufravikelige regler i det landet som pålegger forsikringsplikten, anvendes.</article></article><article class="legalArticle" data-lovdata-URL="NL/lov/1992-11-27-111/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Loven er ikke uttømmende</span></h2><article class="legalP" id="paragraf-7-ledd-1">Ulovfestede lovvalgsregler om avtaleforpliktelser får anvendelse så fremt de ikke strider mot bestemmelser i denne lov.</article></article><article class="legalArticle" data-lovdata-URL="NL/lov/1992-11-27-111/§8" data-name="§8" id="paragraf-8"><h2 class="legalArticleHeader"><span class="legalArticleValue" data-legalArea="05.02">§ 8</span>. <span class="legalArticleTitle">Lovvalg i livsforsikring</span></h2><article class="legalP" id="paragraf-8-ledd-1">En avtale om tegning av livsforsikring står under lovgivningen i det land der forpliktelsen består.</article><article class="legalP" id="paragraf-8-ledd-2">Når forsikringstakeren er en fysisk person og har vanlig bosted i et land der vedkommende ikke er statsborger, kan partene også velge lovgivningen i det land der vedkommende er statsborger.</article><article class="legalP" id="paragraf-8-ledd-3">Når forsikringstakeren er en juridisk person og forpliktelsen består i Norge, kan partene, når den forsikrede har vanlig bosted eller er statsborger i et annet land, også velge dette landets lovgivning.</article><article class="legalP" id="paragraf-8-ledd-4">Når forpliktelsen består i et annet land enn Norge, og dette landets lovgivning tillater avtalefrihet utover det som følger av første og annet ledd, kan partene velge lovgivning i den utstrekning dette landets lovgivning tillater det.</article></article><article class="legalArticle" data-lovdata-URL="NL/lov/1992-11-27-111/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>.<sup class="footnotereference" data-footnotereferencevalue="1" data-unique-footnote-counter="1">1</sup> <span class="legalArticleTitle">Lovvalg i annen forsikring enn livsforsikring</span></h2><article class="legalP" id="paragraf-9-ledd-1">En avtale om tegning av annen forsikring enn livsforsikring står under lovgivningen i det land der risikoen består, når forsikringstakeren har vanlig bosted eller hovedsete i vedkommende land.</article><article class="legalP" id="paragraf-9-ledd-2">Når en forsikringstaker ikke har vanlig bosted eller hovedsete i det land der risikoen består, kan partene i forsikringsavtalen velge å anvende enten lovgivningen i det land der risikoen består, eller lovgivningen i det land der forsikringstakeren har vanlig bosted eller hovedsete.</article><article class="legalP" id="paragraf-9-ledd-3">Når en forsikringstaker utøver handels- eller industrivirksomhet eller et fritt yrke, og avtalen dekker to eller flere risikoer som gjelder disse virksomhetene og består i forskjellige land, kan partene velge mellom lovgivningen i disse land og i det land der forsikringstakeren har vanlig bosted eller hovedsete.</article><article class="legalP" id="paragraf-9-ledd-4">Når de risikoer som dekkes av avtalen, er begrenset til skader som oppstår i et annet land enn det land der risikoen består, kan partene alltid velge lovgivningen i landet der skaden kan oppstå.</article><article class="legalP" id="paragraf-9-ledd-5">Partenes vedtakelse av en bestemt lovgivning kan, hvis alle andre relevante omstendigheter på vedtakelsestidspunktet bare har tilknytning til ett enkelt land, ikke sette til side ufravikelige regler i dette landets lovgivning.</article><article class="changesToParent">Endret ved <a href="lov/1994-06-24-40">lov 24 juni 1994 nr. 40</a>.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. <a href="avtale/avt-1992-05-02-1-v9">EØS-avtalen vedlegg IX</a> nr. 7a (dir <a href="eu/31992l0049*">92/49</a>), se nå nr. 1 (dir <a href="eu/32009l0138*">2009/138</a>).</article></footer></article><article class="legalArticle" data-lovdata-URL="NL/lov/1992-11-27-111/§9a" data-name="§9a" id="paragraf-10"><h2 class="legalArticleHeader"><span class="legalArticleValue">§ 9 a</span>.<sup class="footnotereference" data-footnotereferencevalue="1" data-unique-footnote-counter="1">1</sup> <span class="legalArticleTitle">Utvidet adgang til avtalt lovvalg i annen forsikring enn livsforsikring</span><sup class="footnotereference" data-footnotereferencevalue="2" data-unique-footnote-counter="3">2</sup></h2><article class="legalP" id="paragraf-10-ledd-1">I avtaler som gjelder følgende forsikringsklasser, kan partene alltid velge et hvilket som helst lands lovgivning:<ul class="defaultList"><li data-li-identifier="-" data-name="-"><article class="listArticle" id="paragraf-10-ledd-1-punkt-1"><article class="legalP" id="paragraf-10-ledd-1-punkt-1-ledd-1">rullende jernbanemateriell,</article></article></li><li data-li-identifier="-" data-name="-"><article class="listArticle" id="paragraf-10-ledd-1-punkt-2"><article class="legalP" id="paragraf-10-ledd-1-punkt-2-ledd-1">luftfartøyer,</article></article></li><li data-li-identifier="-" data-name="-"><article class="listArticle" id="paragraf-10-ledd-1-punkt-3"><article class="legalP" id="paragraf-10-ledd-1-punkt-3-ledd-1">havgående fartøyer og fartøyer på innsjø, elv og kanal,</article></article></li><li data-li-identifier="-" data-name="-"><article class="listArticle" id="paragraf-10-ledd-1-punkt-4"><article class="legalP" id="paragraf-10-ledd-1-punkt-4-ledd-1">gods under transport,</article></article></li><li data-li-identifier="-" data-name="-"><article class="listArticle" id="paragraf-10-ledd-1-punkt-5"><article class="legalP" id="paragraf-10-ledd-1-punkt-5-ledd-1">ansvarsforsikring for luftfartøyer,</article></article></li><li data-li-identifier="-" data-name="-"><article class="listArticle" id="paragraf-10-ledd-1-punkt-6"><article class="legalP" id="paragraf-10-ledd-1-punkt-6-ledd-1">ansvarsforsikring for havgående fartøyer og fartøyer på innsjø, elv og kanal.</article></article></li></ul></article><article class="legalP" id="paragraf-10-ledd-2">Når forsikringstakeren utøver handels- eller industrivirksomhet eller et fritt yrke, kan partene også velge et hvilket som helst lands lovgivning i følgende forsikringsklasser:<ul class="defaultList"><li data-li-identifier="-" data-name="-"><article class="listArticle" id="paragraf-10-ledd-2-punkt-1"><article class="legalP" id="paragraf-10-ledd-2-punkt-1-ledd-1">kreditt,</article></article></li><li data-li-identifier="-" data-name="-"><article class="listArticle" id="paragraf-10-ledd-2-punkt-2"><article class="legalP" id="paragraf-10-ledd-2-punkt-2-ledd-1">kausjon,</article></article></li></ul><p class="leddfortsettelse">såfremt avtalen gjelder for virksomheten.</p></article><article class="legalP" id="paragraf-10-ledd-3">Når forsikringstakeren er et foretak som omfattes av <a href="lov/1989-06-16-69/§1-3">forsikringsavtaleloven § 1-3</a> annet ledd bokstav a, kan partene også velge et hvilket som helst lands lovgivning i følgende forsikringsklasser:<ul class="defaultList"><li data-li-identifier="-" data-name="-"><article class="listArticle" id="paragraf-10-ledd-3-punkt-1"><article class="legalP" id="paragraf-10-ledd-3-punkt-1-ledd-1">landkjøretøyer,</article></article></li><li data-li-identifier="-" data-name="-"><article class="listArticle" id="paragraf-10-ledd-3-punkt-2"><article class="legalP" id="paragraf-10-ledd-3-punkt-2-ledd-1">brann- og naturskader,</article></article></li><li data-li-identifier="-" data-name="-"><article class="listArticle" id="paragraf-10-ledd-3-punkt-3"><article class="legalP" id="paragraf-10-ledd-3-punkt-3-ledd-1">annen skade på eiendom og eiendeler,</article></article></li><li data-li-identifier="-" data-name="-"><article class="listArticle" id="paragraf-10-ledd-3-punkt-4"><article class="legalP" id="paragraf-10-ledd-3-punkt-4-ledd-1">ansvarsforsikring for motorvogner,</article></article></li><li data-li-identifier="-" data-name="-"><article class="listArticle" id="paragraf-10-ledd-3-punkt-5"><article class="legalP" id="paragraf-10-ledd-3-punkt-5-ledd-1">alminnelig ansvarsforsikring,</article></article></li><li data-li-identifier="-" data-name="-"><article class="listArticle" id="paragraf-10-ledd-3-punkt-6"><article class="legalP" id="paragraf-10-ledd-3-punkt-6-ledd-1">diverse økonomisk tap.</article></article></li></ul></article><article class="legalP" id="paragraf-10-ledd-4">I forhold der norsk rett vil komme til anvendelse etter <a href="lov/1992-11-27-111/§9">§ 9</a> første ledd, eller kunne komme til anvendelse etter partenes valg i medhold av <a href="lov/1992-11-27-111/§9">§ 9</a> annet eller tredje ledd, gjelder følgende:<ol class="defaultList" type="1"><li data-name="1." value="1"><article class="listArticle" id="paragraf-10-ledd-4-punkt-1"><article class="legalP" id="paragraf-10-ledd-4-punkt-1-ledd-1">For forsikring som er omfattet av <a href="lov/1989-06-16-69/§1-3">forsikringsavtaleloven § 1-3</a> annet ledd bokstav c, kan partene velge et hvilket som helst lands lovgivning.</article></article></li><li data-name="2." value="2"><article class="listArticle" id="paragraf-10-ledd-4-punkt-2"><article class="legalP" id="paragraf-10-ledd-4-punkt-2-ledd-1">For personforsikring der den forsikrede har fast bosted eller er statsborger i et annet land enn Norge, kan partene, i tillegg til den valgfrihet som følger av <a href="lov/1992-11-27-111/§9">§ 9</a> annet og tredje ledd, velge dette landets lovgivning.</article></article></li></ol></article><article class="legalP" id="paragraf-10-ledd-5">I forhold der lovgivningen i et annet land enn Norge ville komme til anvendelse etter <a href="lov/1992-11-27-111/§9">§ 9</a> første ledd eller kunne komme til anvendelse etter partenes valg i medhold av <a href="lov/1992-11-27-111/§9">§ 9</a> annet eller tredje ledd, kan partene også velge tredjelands lovgivning i den utstrekning det annet lands lovgivning tillater det.</article><article class="legalP" id="paragraf-10-ledd-6"><a href="lov/1992-11-27-111/§9">§ 9</a> femte ledd gjelder tilsvarende ved paragrafen her.</article><article class="changesToParent">Tilføyd ved <a href="lov/1994-06-24-40">lov 24 juni 1994 nr. 40</a>, endret ved <a href="lov/1997-01-24-14">lov 24 jan 1997 nr. 14</a>.</article><footer class="footnotes"><article class="footnote" data-name="1" data-unique-footnote-counter="2"><span class="footnoteLabel">1</span> Jf. <a href="avtale/avt-1992-05-02-1-v9">EØS-avtalen vedlegg IX</a> nr. 7a (dir <a href="eu/31992l0049*">92/49</a>), se nå dir <a href="eu/32009l0138*">2009/138</a>, jf. EØS-avtalen vedlegg IX nr. 2 (dir <a href="eu/31990l0618">90/618</a>) og nr. 7a (dir <a href="eu/31992l0049*">92/49</a>, se nå dir <a href="eu/32009l0138*">2009/138</a>.</article><article class="footnote" data-name="2" data-unique-footnote-counter="3"><span class="footnoteLabel">2</span> Jf. frd. <a href="eu/32008r0593*">593/2008</a> art 7 nr. 2 og 3.</article></footer></article><article class="legalArticle" data-lovdata-URL="NL/lov/1992-11-27-111/§10" data-name="§10" id="paragraf-11"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Den alminnelige lovvalgsregel for annen forsikring enn livsforsikring</span></h2><article class="legalP" id="paragraf-11-ledd-1">Hvis partene i en avtale om annen forsikring enn livsforsikring ikke har vedtatt et gyldig lovvalg, og lovvalget ikke følger av bestemmelsene i denne loven, står et rettsforhold under loven i det land som det har sin nærmeste tilknytning til etter de tilknytningspunkter som er nevnt i <a href="lov/1992-11-27-111/§9">§ 9</a>. Det skal legges til grunn at avtalen har sterkest tilknytning til det land der risikoen består, når ikke noe annet alt i alt fremgår.</article><article class="legalP" id="paragraf-11-ledd-2">Dersom en del av avtalen kan skilles ut og har en sterkere tilknytning til et annet av de land som kan komme i betraktning etter <a href="lov/1992-11-27-111/§9">§ 9</a>, kan lovgivningen i vedkommende land anvendes på denne delen av avtalen når særlige grunner taler for det.</article></article><article class="legalArticle" data-lovdata-URL="NL/lov/1992-11-27-111/§11" data-name="§11" id="paragraf-12"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Loven trer i kraft fra den tid<sup class="footnotereference" data-footnotereferencevalue="1" data-unique-footnote-counter="1">1</sup> Kongen bestemmer.</article><footer class="footnotes"><article class="footnote" data-name="1" data-unique-footnote-counter="4"><span class="footnoteLabel">1</span> Fra 1 jan 1993.</article></footer></article></main></body></html>