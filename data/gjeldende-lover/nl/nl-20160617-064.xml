<!DOCTYPE html><html lang="no"><head><title>Lov om åpenhet om eierskap i medier</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2016-06-17-64</dd><dt class="dokid">DokumentID</dt><dd class="dokid">NL/lov/2016-06-17-64</dd><dt class="ministry">Departement</dt><dd class="ministry"><ul><li>Kultur- og likestillingsdepartementet</li></ul></dd><dt class="dateInForce">I kraft fra</dt><dd class="dateInForce">2016-07-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2017-01-01</dd><dt class="lastChangedBy">Sist endret ved</dt><dd class="lastChangedBy"><a href="lov/2016-12-20-121">lov/2016-12-20-121</a> fra 2017-01-01</dd><dt class="legalArea">Rettsområde</dt><dd class="legalArea"><ul><li><a href="legal-areas/15" title="IKT- og medierett">IKT- og medierett</a> &gt; <a href="legal-areas/15.02" title="Medier">Medier</a></li> <li><a href="legal-areas/15" title="IKT- og medierett">IKT- og medierett</a> &gt; <a href="legal-areas/15.03" title="Kringkasting">Kringkasting</a></li> <li><a href="legal-areas/26" title="Selskaper, fond og foreninger">Selskaper, fond og foreninger</a> &gt; <a href="legal-areas/26.06" title="Selskaper. Statsforetak">Selskaper. Statsforetak</a></li></ul></dd><dt class="dateOfPublication">Kunngjort</dt><dd class="dateOfPublication">2016-06-17 16:30</dd><dt class="lastupdated">Rettet</dt><dd class="lastupdated">2021-08-30 (faglige fotnoter fjernet)</dd><dt class="titleShort">Korttittel</dt><dd class="titleShort">Lov om åpenhet om eierskap i medier</dd><dt class="title">Tittel</dt><dd class="title">Lov om åpenhet om eierskap i medier</dd><dt class="miscInformation">Annet om dokumentet</dt><dd class="miscInformation">Jf. <i>tidligere</i> <a href="lov/1997-06-13-53">lov 13 juni 1997 nr. 53</a>, som ble opphevet ved <a href="lov/2016-06-17-63">lov 17 juni 2016 nr. 63</a>.</dd><dt class="refid">RefID</dt><dd class="refid">lov/2016-06-17-64</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om åpenhet om eierskap i medier</a><ul class="tocSubUl"><li><a href="#paragraf-1">§ 1. Lovens formål</a></li><li><a href="#paragraf-2">§ 2. Lovens virkeområde</a></li><li><a href="#paragraf-3">§ 3. Medietilsynets oppgaver</a></li><li><a href="#paragraf-4">§ 4. Opplysningsplikt</a></li><li><a href="#paragraf-5">§ 5. Tvangsmulkt</a></li><li><a href="#paragraf-6">§ 6. Klageinstans</a></li><li><a href="#paragraf-7">§ 7. Ikrafttredelse</a></li></ul></li></ul></dd></dl></header><main class="documentBody" data-lovdata-URL="NL/lov/2016-06-17-64" id="dokument"><h1>Lov om åpenhet om eierskap i medier</h1><article class="legalArticle" data-lovdata-URL="NL/lov/2016-06-17-64/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Lovens formål</span></h2><article class="legalP" id="paragraf-1-ledd-1">Lovens formål er å sikre åpenhet om eierforhold i norske medier.</article></article><article class="legalArticle" data-lovdata-URL="NL/lov/2016-06-17-64/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Lovens virkeområde</span></h2><article class="legalP" id="paragraf-2-ledd-1">Loven gjelder foretak som driver dagspresse, fjernsyn, radio eller elektroniske medier, samt foretak som gjennom eierskap eller samarbeidsavtaler har innflytelse over slike foretak.</article></article><article class="legalArticle" data-lovdata-URL="NL/lov/2016-06-17-64/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Medietilsynets oppgaver</span></h2><article class="legalP" id="paragraf-3-ledd-1">Medietilsynet skal bidra til å skape større åpenhet, oppmerksomhet og kunnskap om eierforholdene i norske medier. Tilsynet skal innhente og systematisere informasjon om eierforholdene, og informasjonen skal gjøres tilgjengelig for allmennheten.</article></article><article class="legalArticle" data-lovdata-URL="NL/lov/2016-06-17-64/§4" data-name="§4" id="paragraf-4"><h2 class="legalArticleHeader"><span class="legalArticleValue" data-legalArea="27">§ 4</span>. <span class="legalArticleTitle">Opplysningsplikt</span></h2><article class="legalP" id="paragraf-4-ledd-1">Enhver plikter å gi Medietilsynet de opplysninger tilsynet krever for å kunne utføre sine oppgaver etter loven. Opplysningsplikten omfatter både opplysninger om eierskap i norske medier og opplysninger om samarbeidsavtaler som gir en avtalepart tilsvarende innflytelse over det redaksjonelle produktet som eierskap. Opplysninger kan kreves gitt skriftlig eller muntlig innen en fastsatt frist.</article><article class="legalP" id="paragraf-4-ledd-2">Opplysninger som kreves etter første ledd, kan gis uten hinder av den lovbestemte taushetsplikt som ellers påhviler skattemyndigheter og myndigheter som har til oppgave å overvåke offentlig regulering av ervervsvirksomhet. Slik taushetsplikt er heller ikke til hinder for at dokumenter som befinner seg hos slike myndigheter, utleveres for gransking.</article><article class="legalP" id="paragraf-4-ledd-3">Departementet kan gi forskrift om omfanget og gjennomføringen av opplysningsplikten.</article><article class="changesToParent">Endret ved <a href="lov/2016-12-20-121">lov 20 des 2016 nr. 121</a> (ikr. 1 jan 2017).</article></article><article class="legalArticle" data-lovdata-URL="NL/lov/2016-06-17-64/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tvangsmulkt</span></h2><article class="legalP" id="paragraf-5-ledd-1">For å sikre at vedtak etter <a href="lov/2016-06-17-64/§4">§ 4</a> første ledd overholdes, kan Medietilsynet ilegge den ansvarlige for oppfyllelsen tvangsmulkt. Tvangsmulkten tilfaller statskassen.</article><article class="legalP" id="paragraf-5-ledd-2">Tvangsmulkten kan fastsettes som en løpende mulkt eller som et engangsbeløp. Ved løpende mulkt kan Medietilsynet bestemme at mulkten skal fastsettes for hver dag, uke eller måned som går etter at en fastsatt frist for oppfyllelse av plikten løper ut, uten at plikten er oppfylt. Ved tvangsmulkt i form av et engangsbeløp kan Medietilsynet bestemme at mulkten skal betales når en fastsatt frist for oppfyllelse av plikten løper ut, uten at plikten er oppfylt.</article><article class="legalP" id="paragraf-5-ledd-3">Medietilsynet kan i særlige tilfeller redusere eller frafalle påløpt tvangsmulkt, inklusive renter.</article><article class="legalP" id="paragraf-5-ledd-4">Departementet kan gi forskrift om ileggelse av tvangsmulkt, vilkår for tvangsmulkt, tvangsmulktens størrelse og renter ved forsinket betaling.</article><article class="changesToParent"><strong>Endres</strong> ved lov <a href="lov/2025-04-25-12">25 april 2025 nr. 12</a> (i kraft 1 jan 2026 iflg. <a href="forskrift/2025-06-10-967">res. 10 juni 2025 nr. 967</a>).</article></article><article class="legalArticle" data-lovdata-URL="NL/lov/2016-06-17-64/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Klageinstans</span></h2><article class="legalP" id="paragraf-6-ledd-1">Klager over Medietilsynets enkeltvedtak etter denne loven eller etter forskrift fastsatt i medhold av loven behandles av Klagenemnda for mediesaker (Medieklagenemnda).</article><article class="legalP" id="paragraf-6-ledd-2">Klagenemnda kan ikke av eget tiltak omgjøre Medietilsynets vedtak.</article></article><article class="legalArticle" data-lovdata-URL="NL/lov/2016-06-17-64/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse</span></h2><article class="legalP" id="paragraf-7-ledd-1">Loven trer i kraft fra den tid Kongen bestemmer.<sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Fra 1 juli 2016 iflg. <a href="forskrift/2016-06-17-717">res. 17 juni 2016 nr. 717</a>.</article></footer></article></main></body></html>