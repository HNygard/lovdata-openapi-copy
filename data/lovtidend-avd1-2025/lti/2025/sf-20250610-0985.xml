<!DOCTYPE html><html lang="nb"><head><title>Forskrift om regionale kulturfond</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-06-10-985</dd><dt class="dokid">DokumentID</dt><dd class="dokid">LTI/forskrift/2025-06-10-985</dd><dt class="ministry">Departement</dt><dd class="ministry"><ul><li>Kultur- og likestillingsdepartementet</li></ul></dd><dt class="subunit">Etat</dt><dd class="subunit"><ul><li>Avdeling for sivilsamfunn og idrett</li></ul></dd><dt class="dateInForce">I kraft fra</dt><dd class="dateInForce">2025-06-10</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2025-06-10 15:35</dd><dt class="journalNumber">Journalnummer</dt><dd class="journalNumber">2025-0590</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Forskrift om regionale kulturfond</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kultur- og likestillingsdepartementet 10. juni 2025 til gjennomføring av Stortingets budsjettvedtak.</dd><dt class="refid">RefID</dt><dd class="refid">forskrift/2025-06-10-985</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om regionale kulturfond<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Forvaltning</li></ul></li><li>Kapittel 2. Bestemmelser om tilskuddsmottakere, tildeling, kontroll og klage<ul class="tocSubUl"><li>§ 4. Hvem som kan motta tilskudd</li><li>§ 5. Tildelingskriterier</li><li>§ 6. Bruken av tilskuddet og rapportering</li><li>§ 7. Kontroll</li><li>§ 8. Bortfall av tilskudd og tilbakebetaling</li><li>§ 9. Klage</li></ul></li><li>Kapittel 3. Bestemmelser om fylkeskommunens forvaltning<ul class="tocSubUl"><li>§ 10. Grunnlag for tildeling av tilskudd</li><li>§ 11. Utlysning</li><li>§ 12. Fylkeskommunenes administrasjonskostnader</li><li>§ 13. Fylkeskommunenes rapportering</li><li>§ 14. Tilskudd.no</li><li>§ 15. Kontroll med fylkeskommunene og tilbakeføring av midler</li></ul></li><li>Kapittel 4. Sluttbestemmelser<ul class="tocSubUl"><li>§ 16. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2025-06-10-985" id="dokument"><h1>Forskrift om regionale kulturfond</h1><section class="section" data-name="kap1" id="kapittel-1" data-lovdata-URL="LTI/forskrift/2025-06-10-985/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2025-06-10-985/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Tilskuddsordningen Regionale kulturfond skal bidra til gode lokalsamfunn og et åpent, inkluderende og mangfoldig kulturliv i hele landet. Tilskuddsmidlene skal stimulere til økt aktivitet og deltakelse i kulturlivet, styrke samspill mellom profesjonelt og frivillig kulturliv, forsterke lokal og regional kulturfrivillighet og bidra til økt kvalitet på kunst- og kulturtilbudet lokalt og regionalt.</article></article><article class="legalArticle" data-lovdata-URL="LTI/forskrift/2025-06-10-985/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Ordningen gjelder også for Svalbard.</article></article><article class="legalArticle" data-lovdata-URL="LTI/forskrift/2025-06-10-985/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Forvaltning</span></h3><article class="legalP" id="kapittel-1-paragraf-3-ledd-1">Ordningen forvaltes av den enkelte fylkeskommune, på bakgrunn av Stortingets bevilgning. Flere fylkeskommuner kan samarbeide om forvaltningen.</article><article class="legalP" id="kapittel-1-paragraf-3-ledd-2">For Svalbard forvaltes ordningen av Longyearbyen lokalstyre. Med fylkeskommune i denne forskriften menes også Longyearbyen lokalstyre.</article><article class="legalP" id="kapittel-1-paragraf-3-ledd-3">Fylkeskommunen kan øke ordningens ramme utover Stortingets bevilgning ved å tilføre egne midler til ordningen.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2025-06-10-985/KAPITTEL_2"><h2>Kapittel 2. Bestemmelser om tilskuddsmottakere, tildeling, kontroll og klage</h2><article class="legalArticle" data-lovdata-URL="LTI/forskrift/2025-06-10-985/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Hvem som kan motta tilskudd</span></h3><article class="legalP" id="kapittel-2-paragraf-1-ledd-1">Aktører som er registrert i Enhetsregisteret og som har sin hovedvirksomhet i Norge, kan motta tilskudd.</article><article class="legalP" id="kapittel-2-paragraf-1-ledd-2">Fylkeskommunen kan fastsette ytterligere vilkår om hvem som kan motta tilskudd.</article></article><article class="legalArticle" data-lovdata-URL="LTI/forskrift/2025-06-10-985/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Tildelingskriterier</span></h3><article class="legalP" id="kapittel-2-paragraf-2-ledd-1">Tildelinger skal gis innenfor rammene av formålet med ordningen, jf. § 1.</article><article class="legalP" id="kapittel-2-paragraf-2-ledd-2">Fylkeskommunen kan gi tilskudd til tiltak og aktiviteter i hele Norge, også utenfor eget geografiske område.</article><article class="legalP" id="kapittel-2-paragraf-2-ledd-3">Det kan ikke gis tilskudd til<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-2-ledd-3-punkt-1"><article class="legalP" id="kapittel-2-paragraf-2-ledd-3-punkt-1-ledd-1">investering i eller vedlikehold av bygg eller anlegg,</article></article></li><li data-li-identifier="b." data-name="b."><article class="listArticle" id="kapittel-2-paragraf-2-ledd-3-punkt-2"><article class="legalP" id="kapittel-2-paragraf-2-ledd-3-punkt-2-ledd-1">aktiviteter eller tiltak som hovedsakelig innebærer idrett eller friluftsliv,</article></article></li><li data-li-identifier="c." data-name="c."><article class="listArticle" id="kapittel-2-paragraf-2-ledd-3-punkt-3"><article class="legalP" id="kapittel-2-paragraf-2-ledd-3-punkt-3-ledd-1">kausjon eller annen økonomisk garanti,</article></article></li><li data-li-identifier="d." data-name="d."><article class="listArticle" id="kapittel-2-paragraf-2-ledd-3-punkt-4"><article class="legalP" id="kapittel-2-paragraf-2-ledd-3-punkt-4-ledd-1">investeringer i tilskuddsmottakers egenkapital,</article></article></li><li data-li-identifier="e." data-name="e."><article class="listArticle" id="kapittel-2-paragraf-2-ledd-3-punkt-5"><article class="legalP" id="kapittel-2-paragraf-2-ledd-3-punkt-5-ledd-1">renter og avdrag på lån og refinansiering av gjennomførte prosjekter.</article></article></li></ul></article><article class="legalP" id="kapittel-2-paragraf-2-ledd-4">Fylkeskommunen kan fastsette ytterligere tildelingskriterier.</article></article><article class="legalArticle" data-lovdata-URL="LTI/forskrift/2025-06-10-985/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Bruken av tilskuddet og rapportering</span></h3><article class="legalP" id="kapittel-2-paragraf-3-ledd-1">Tilskuddet skal brukes i tråd med forutsetningene i denne forskriften og fylkeskommunens vedtak om tilskudd.</article><article class="legalP" id="kapittel-2-paragraf-3-ledd-2">Tilskuddsmottaker skal levere en rapport om bruken av tilskuddet til fylkeskommunen. Rapporten skal inneholde regnskap for prosjektet, samt ellers det som er nødvendig for at fylkeskommunen kan gjennomføre kontroll etter § 7 og oppfylle rapporteringsplikten etter § 13.</article><article class="legalP" id="kapittel-2-paragraf-3-ledd-3">Rapporter for tilskudd over 500&#xa0;000 kroner skal inneholde regnskap bekreftet av revisor eller autorisert regnskapsfører.</article></article><article class="legalArticle" data-lovdata-URL="LTI/forskrift/2025-06-10-985/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Kontroll</span></h3><article class="legalP" id="kapittel-2-paragraf-4-ledd-1">Fylkeskommunen fører kontroll med at tilskuddet er brukt i tråd med forutsetningene, basert på en risiko- og vesentlighetsvurdering.</article><article class="legalP" id="kapittel-2-paragraf-4-ledd-2">Tilskuddsmottaker skal på forespørsel gi alle opplysninger som er nødvendige for at fylkeskommunen kan gjennomføre slik kontroll som nevnt i første ledd.</article></article><article class="legalArticle" data-lovdata-URL="LTI/forskrift/2025-06-10-985/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Bortfall av tilskudd og tilbakebetaling</span></h3><article class="legalP" id="kapittel-2-paragraf-5-ledd-1">Dersom det er utbetalt tilskudd i strid med denne forskriften, eller tilskuddet ikke er utbetalt eller benyttet i samsvar med forutsetningene for tildelingen, kan fylkeskommunen kreve hele eller deler av tilskuddet tilbake.</article></article><article class="legalArticle" data-lovdata-URL="LTI/forskrift/2025-06-10-985/§9" data-name="§9" id="kapittel-2-paragraf-6"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Klage</span></h3><article class="legalP" id="kapittel-2-paragraf-6-ledd-1">Klage på enkeltvedtak som er fattet av fylkeskommunen, kan påklages og behandles etter forvaltningsloven.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2025-06-10-985/KAPITTEL_3"><h2>Kapittel 3. Bestemmelser om fylkeskommunens forvaltning</h2><article class="legalArticle" data-lovdata-URL="LTI/forskrift/2025-06-10-985/§10" data-name="§10" id="kapittel-3-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Grunnlag for tildeling av tilskudd</span></h3><article class="legalP" id="kapittel-3-paragraf-1-ledd-1">Fylkeskommunen skal fastsette vilkår for å sikre at tilskudd tildeles i tråd med ordningens formål, jf. § 1, og Stortingets forutsetninger.</article></article><article class="legalArticle" data-lovdata-URL="LTI/forskrift/2025-06-10-985/§11" data-name="§11" id="kapittel-3-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Utlysning</span></h3><article class="legalP" id="kapittel-3-paragraf-2-ledd-1">Fylkeskommunene skal lyse ut midler som skal tildeles etter denne forskriften i en eller flere særskilte utlysninger. Det skal fremkomme tydelig at utlysningen gjelder Regionale kulturfond.</article></article><article class="legalArticle" data-lovdata-URL="LTI/forskrift/2025-06-10-985/§12" data-name="§12" id="kapittel-3-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Fylkeskommunenes administrasjonskostnader</span></h3><article class="legalP" id="kapittel-3-paragraf-3-ledd-1">Fylkeskommunen kan bruke inntil fem prosent av tildelingen til å dekke egne administrasjons- og gjennomføringskostnader knyttet til forvaltningen av ordningen.</article></article><article class="legalArticle" data-lovdata-URL="LTI/forskrift/2025-06-10-985/§13" data-name="§13" id="kapittel-3-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Fylkeskommunenes rapportering</span></h3><article class="legalP" id="kapittel-3-paragraf-4-ledd-1">Fylkeskommunen skal levere en årlig rapport til Kultur- og likestillingsdepartementet om bruken av tildelingen. Rapporten skal inneholde en oversikt over tildelingene og en vurdering av hvordan tildelingene har bidratt til å nå formålet med ordningen.</article></article><article class="legalArticle" data-lovdata-URL="LTI/forskrift/2025-06-10-985/§14" data-name="§14" id="kapittel-3-paragraf-5"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Tilskudd.no</span></h3><article class="legalP" id="kapittel-3-paragraf-5-ledd-1">Tilskuddsordninger og tildelinger fra ordninger der frivillig sektor kan motta tilskudd, samt øvrige tildelinger til frivillig sektor, skal registreres på tilskudd.no.</article></article><article class="legalArticle" data-lovdata-URL="LTI/forskrift/2025-06-10-985/§15" data-name="§15" id="kapittel-3-paragraf-6"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Kontroll med fylkeskommunene og tilbakeføring av midler</span></h3><article class="legalP" id="kapittel-3-paragraf-6-ledd-1">Kultur- og likestillingsdepartementet kan føre kontroll med at fylkeskommunen forvalter ordningen i henhold til forskriften og Stortingets forutsetninger.</article><article class="legalP" id="kapittel-3-paragraf-6-ledd-2">Fylkeskommunen skal på forespørsel innhente og oversende alle dokumenter som er nødvendig for at departementet kan føre kontroll etter første ledd.</article><article class="legalP" id="kapittel-3-paragraf-6-ledd-3">Dersom tildelingen ikke er forvaltet i tråd med forskriften eller Stortingets forutsetninger, kan hele eller deler av tildelingen til fylkeskommunen kreves tilbakeført.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2025-06-10-985/KAPITTEL_4"><h2>Kapittel 4. Sluttbestemmelser</h2><article class="legalArticle" data-lovdata-URL="LTI/forskrift/2025-06-10-985/§16" data-name="§16" id="kapittel-4-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-1-ledd-1">Forskriften trer i kraft straks.</article></article></section></main></body></html>