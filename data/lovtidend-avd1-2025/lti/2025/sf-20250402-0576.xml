<!DOCTYPE html><html lang="nn"><head><title>Forskrift om Kommunal- og distriktsdepartementets tilskot til kompetanse og arbeidskraft i distrikta</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-04-02-576</dd><dt class="dokid">DokumentID</dt><dd class="dokid">LTI/forskrift/2025-04-02-576</dd><dt class="ministry">Departement</dt><dd class="ministry"><ul><li>Kommunal- og distriktsdepartementet</li></ul></dd><dt class="subunit">Etat</dt><dd class="subunit"><ul><li>Regionalpolitisk avdeling</li></ul></dd><dt class="dateInForce">I kraft frå</dt><dd class="dateInForce">2025-04-03</dd><dt class="basedOn">Heimel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2025-04-03 08:05</dd><dt class="journalNumber">Journalnummer</dt><dd class="journalNumber">2025-0340</dd><dt class="a11yStatus">Tilgjengelegheitsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Forskrift om Kommunal- og distriktsdepartementets tilskot til kompetanse og arbeidskraft i distrikta</dd><dt class="miscInformation">Anna om dokumentet</dt><dd class="miscInformation"><strong>Heimel:</strong> Fastsett av Kommunal- og distriktsdepartementet 2. april 2025 til gjennomføring av Stortingets årlege budsjettvedtak.</dd><dt class="refid">RefID</dt><dd class="refid">forskrift/2025-04-02-576</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om Kommunal- og distriktsdepartementets tilskot til kompetanse og arbeidskraft i distrikta<ul class="tocSubUl"><li>Kapittel I. Føremål for ordningane<ul class="tocSubUl"><li>§ 1. Føremål</li></ul></li><li>Kapittel II. Tilskot til mobilisering til utdanning og kompetanseheving<ul class="tocSubUl"><li>§ 2. Føremål og geografisk verkeområde</li><li>§ 3. Kven kan søkje om tilskot</li><li>§ 4. Krav til innhald i søknaden</li><li>§ 5. Tildelingskriterium og storleik på tilskotet</li></ul></li><li>Kapittel III. Tilskot til studiesenter<ul class="tocSubUl"><li>§ 6. Formål og geografisk verkeområde</li><li>§ 7. Kven kan søkje om tilskot</li><li>§ 8. Tilskotsmottakarar som driv økonomisk aktivitet</li><li>§ 9. Krav til innhaldet i søknaden</li><li>§ 10. Tildelingskriterium og utmåling av tilskot</li></ul></li><li>Kapittel IV. Felles føringar om rapportering, kontroll og klage<ul class="tocSubUl"><li>§ 11. Krav til rapportering frå mottakarar av tilskot</li><li>§ 12. Kontroll</li><li>§ 13. Bortfall av tilskot og tilbakebetaling</li><li>§ 14. Handsaming av søknadar, utbetaling av tilskot og klage</li></ul></li><li>Kapittel V. Avgjerd om forvaltinga i fylkeskommunane<ul class="tocSubUl"><li>§ 15. Kven som forvaltar tilskotet og deira fullmakter</li><li>§ 16. Ansvaret og oppgåvene til fylkeskommunen</li><li>§ 17. Administrasjons- og gjennomføringskostnadane til fylkeskommunane</li><li>§ 18. Kontroll med fylkeskommunane og tilbakeføring av midlar</li></ul></li><li>Kapittel VI. Sluttmerknader<ul class="tocSubUl"><li>§ 19. Dispensasjon</li><li>§ 20. Overgangsreglar</li><li>§ 21. Iverksetjing</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2025-04-02-576" id="dokument"><h1>Forskrift om Kommunal- og distriktsdepartementets tilskot til kompetanse og arbeidskraft i distrikta</h1><section class="section" data-name="kapI" id="kapittel-1" data-lovdata-URL="LTI/forskrift/2025-04-02-576/KAPITTEL_1"><h2>Kapittel I. Føremål for ordningane</h2><article class="legalArticle" data-lovdata-URL="LTI/forskrift/2025-04-02-576/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Føremål</span></h3><article class="legalP" id="kapittel-1-paragraf-1-ledd-1">Tilskot til kompetanse og arbeidskraft i distrikta består av ordningane Tilskot til mobilisering til utdanning og kompetanseheving, heretter omtalt som mobiliseringsordninga, og Tilskot til studiesenter, heretter omtalt som studiesenterordninga. Ordningane skal bidra til å betre tilgangen på arbeidskraft med etterspurd kompetanse og relevante utdanning- og kompetansetilbod i distrikta. Dei to ordningane har ulike delmål og kriterium slik det kjem fram av kap. II § 2 og kap. III § 6.</article><article class="legalP" id="kapittel-1-paragraf-1-ledd-2">Føremålet med fylkeskommunale prosjekt og tilskot skal bidra til måloppnåing innanfor relevante regionale planar.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2025-04-02-576/KAPITTEL_2"><h2>Kapittel II. Tilskot til mobilisering til utdanning og kompetanseheving</h2><article class="legalArticle" data-lovdata-URL="LTI/forskrift/2025-04-02-576/§2" data-name="§2" id="kapittel-2-paragraf-1"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Føremål og geografisk verkeområde</span></h3><article class="legalP" id="kapittel-2-paragraf-1-ledd-1">Mobiliseringsordninga skal betre tilgangen på kompetent arbeidskraft i distrikta.</article><article class="legalP" id="kapittel-2-paragraf-1-ledd-2">Måloppnåing skal bli vurdert etter følgjande kriterium:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-1-ledd-2-punkt-1"><article class="legalP" id="kapittel-2-paragraf-1-ledd-2-punkt-1-ledd-1">auka mobilisering av tilsette i offentlege og private verksemder, og dei som i dag står utanfor arbeidslivet, til utdanning og kompetanseutvikling</article></article></li><li data-li-identifier="b." data-name="b."><article class="listArticle" id="kapittel-2-paragraf-1-ledd-2-punkt-2"><article class="legalP" id="kapittel-2-paragraf-1-ledd-2-punkt-2-ledd-1">styrkt regional koordinering og samarbeid for å kvalifisere og mobilisere fleire til utdanning og kompetanseutvikling.</article></article></li></ul></article><article class="legalP" id="kapittel-2-paragraf-1-ledd-3">Verkeområde for midlar under dette føremålet er heile landet, med unntak av Oslo kommune.</article></article><article class="legalArticle" data-lovdata-URL="LTI/forskrift/2025-04-02-576/§3" data-name="§3" id="kapittel-2-paragraf-2"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Kven kan søkje om tilskot</span></h3><article class="legalP" id="kapittel-2-paragraf-2-ledd-1">Private og offentlege verksemder, stiftingar og organisasjonar som er registrerte med organisasjonsnummer i Brønnøysundregistera kan søkje om tilskot til mobilisering til utdanning og kompetanseheving.</article></article><article class="legalArticle" data-lovdata-URL="LTI/forskrift/2025-04-02-576/§4" data-name="§4" id="kapittel-2-paragraf-3"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Krav til innhald i søknaden</span></h3><article class="legalP" id="kapittel-2-paragraf-3-ledd-1">Søknaden må innehalde følgjande opplysningar om søkjar og økonomi:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">namn på søkjar og organisasjonsnummer</article></article></li><li data-li-identifier="b." data-name="b."><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">kontaktperson, administrativt ansvarleg eller prosjektleiar</article></article></li><li data-li-identifier="c." data-name="c."><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">beløp på tilskot det blir søkt om</article></article></li><li data-li-identifier="d." data-name="d."><article class="listArticle" id="kapittel-2-paragraf-3-ledd-1-punkt-4"><article class="legalP" id="kapittel-2-paragraf-3-ledd-1-punkt-4-ledd-1">beskriving av prosjektet som det blir søkt om midlar til</article></article></li><li data-li-identifier="e." data-name="e."><article class="listArticle" id="kapittel-2-paragraf-3-ledd-1-punkt-5"><article class="legalP" id="kapittel-2-paragraf-3-ledd-1-punkt-5-ledd-1">eit spesifisert og kostnadseffektivt budsjett og finansieringsplan.</article></article></li></ul></article><article class="legalP" id="kapittel-2-paragraf-3-ledd-2">Eit prosjekt er her definert som ein konkret eller avgrensa innsats for å oppnå eit bestemt mål innanfor ei planlagt tids- og ressursramme.</article><article class="legalP" id="kapittel-2-paragraf-3-ledd-3">Søknaden må innehalde følgjande omtale av prosjektet og forventa resultat:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-3-ledd-3-punkt-1"><article class="legalP" id="kapittel-2-paragraf-3-ledd-3-punkt-1-ledd-1">omtale av mål og målgrupper</article></article></li><li data-li-identifier="b." data-name="b."><article class="listArticle" id="kapittel-2-paragraf-3-ledd-3-punkt-2"><article class="legalP" id="kapittel-2-paragraf-3-ledd-3-punkt-2-ledd-1">ei oversikt over samarbeidspartnerar og deira bidrag</article></article></li><li data-li-identifier="c." data-name="c."><article class="listArticle" id="kapittel-2-paragraf-3-ledd-3-punkt-3"><article class="legalP" id="kapittel-2-paragraf-3-ledd-3-punkt-3-ledd-1">gjennomføringsplan for prosjektet, inkludert ressursbruk og tidsplan</article></article></li><li data-li-identifier="d." data-name="d."><article class="listArticle" id="kapittel-2-paragraf-3-ledd-3-punkt-4"><article class="legalP" id="kapittel-2-paragraf-3-ledd-3-punkt-4-ledd-1">forventa resultat vurdert opp mot kriteria for måloppnåing, jf. § 2.</article></article></li></ul></article><article class="legalP" id="kapittel-2-paragraf-3-ledd-4">Søkjar skal sende inn søknad om tilskot i regionalforvaltning.no. Tilskotsforvaltar fastset søknadsfrist. Søknader som kjem inn etter fristen kan bli avviste.</article><article class="legalP" id="kapittel-2-paragraf-3-ledd-5">Tilskotsforvaltar kan krevje ytterlegare dokumentasjon for å vurdere søknadane.</article></article><article class="legalArticle" data-lovdata-URL="LTI/forskrift/2025-04-02-576/§5" data-name="§5" id="kapittel-2-paragraf-4"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Tildelingskriterium og storleik på tilskotet</span></h3><article class="legalP" id="kapittel-2-paragraf-4-ledd-1">Tilskotsforvaltar skal prioritere dei prosjekta som i størst grad bidrar til måloppnåing jf. § 2.</article><article class="legalP" id="kapittel-2-paragraf-4-ledd-2">Tilskotsforvaltar kan gi tilsegn om tilskot til prosjekt med varigheit på inntil tre år med atterhald om Stortinget sitt årlege budsjettvedtak, eller fullfinansiere heile prosjektet det eine året. Tilsegna vil vere gyldig tilsegnsåret pluss to år. Etter det må ein søkje om tilskot på nytt (eventuelt søke om forlenging).</article><article class="legalP" id="kapittel-2-paragraf-4-ledd-3">Midlane kan bli nytta til både å etablere eigne regionale søknadsbaserte tilskotsordningar og fylkeskommunale prosjekt, jf. § 15 fjerde ledd.</article><article class="legalP" id="kapittel-2-paragraf-4-ledd-4">Samla tilskot til eit prosjekt for mobilisering til utdanning og kompetanseheving skal som regel ikkje overstige 50 prosent av kostnadane (som gjeld tilskota). Dette gjeld òg fylkeskommunane sine eigne prosjekt. Tilskotet skal berre dekke kostnadar som er naudsynte for å realisere prosjektet og føremålet med ordninga.</article><article class="legalP" id="kapittel-2-paragraf-4-ledd-5">Tilskotet må vere innanfor EØS-avtalen sine reglar om offentleg tilskot. Tilskot utbetalt etter forskrifta skal ikkje kryssubsidiere anna økonomisk aktivitet som kan vri konkurransen eller påverke samhandling i strid med Noregs EØS-forpliktingar.</article><article class="legalP" id="kapittel-2-paragraf-4-ledd-6">Midlane kan ikkje finansiere følgjande:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-4-ledd-6-punkt-1"><article class="legalP" id="kapittel-2-paragraf-4-ledd-6-punkt-1-ledd-1">kausjon eller annan økonomisk garanti</article></article></li><li data-li-identifier="b." data-name="b."><article class="listArticle" id="kapittel-2-paragraf-4-ledd-6-punkt-2"><article class="legalP" id="kapittel-2-paragraf-4-ledd-6-punkt-2-ledd-1">renter og avdrag på lån og refinansiering av gjennomførte prosjekt</article></article></li><li data-li-identifier="c." data-name="c."><article class="listArticle" id="kapittel-2-paragraf-4-ledd-6-punkt-3"><article class="legalP" id="kapittel-2-paragraf-4-ledd-6-punkt-3-ledd-1">avsetting av midlar til uspesifiserte fond</article></article></li><li data-li-identifier="d." data-name="d."><article class="listArticle" id="kapittel-2-paragraf-4-ledd-6-punkt-4"><article class="legalP" id="kapittel-2-paragraf-4-ledd-6-punkt-4-ledd-1">fysiske bygg</article></article></li><li data-li-identifier="e." data-name="e."><article class="listArticle" id="kapittel-2-paragraf-4-ledd-6-punkt-5"><article class="legalP" id="kapittel-2-paragraf-4-ledd-6-punkt-5-ledd-1">tiltak retta mot ei einskild bedrift.</article></article></li></ul></article></article></section><section class="section" data-name="kapIII" id="kapittel-3" data-lovdata-URL="LTI/forskrift/2025-04-02-576/KAPITTEL_3"><h2>Kapittel III. Tilskot til studiesenter</h2><article class="legalArticle" data-lovdata-URL="LTI/forskrift/2025-04-02-576/§6" data-name="§6" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Formål og geografisk verkeområde</span></h3><article class="legalP" id="kapittel-3-paragraf-1-ledd-1">Studiesenterordninga skal bidra til at utdanning og kompetanseutvikling blir tilgjengeleg for innbyggjarar og tilsette i verksemder som ikkje kan følgje ordinær undervisning ved dei faste studiestadene som følgje av lange avstandar.</article><article class="legalP" id="kapittel-3-paragraf-1-ledd-2">Måloppnåing skal bli vurdert etter følgjande kriterium:<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-1-ledd-2-punkt-1"><article class="legalP" id="kapittel-3-paragraf-1-ledd-2-punkt-1-ledd-1">auka innsats for etablering av fleire etterspurde fleksible og/eller desentraliserte tilbod om utdanning</article></article></li><li data-li-identifier="b." data-name="b."><article class="listArticle" id="kapittel-3-paragraf-1-ledd-2-punkt-2"><article class="legalP" id="kapittel-3-paragraf-1-ledd-2-punkt-2-ledd-1">auka tal på personar som tileignar seg etterspurd kompetanse</article></article></li><li data-li-identifier="c." data-name="c."><article class="listArticle" id="kapittel-3-paragraf-1-ledd-2-punkt-3"><article class="legalP" id="kapittel-3-paragraf-1-ledd-2-punkt-3-ledd-1">fleire utanfor arbeidslivet får utdanning og kompetanseutvikling.</article></article></li></ul></article><article class="legalP" id="kapittel-3-paragraf-1-ledd-3">Eit studiesenter er ein fysisk møteplass og læringsmiljø som legg til rette for desentralisert og fleksibel utdanning og kompetanseutvikling i distrikta i samsvar med behova til individ og offentlege og private verksemder. Det er vidaregåande skular, fagskular, høgskular og universitet som er fagleg ansvarleg for tilboda ved studiesentera.</article><article class="legalP" id="kapittel-3-paragraf-1-ledd-4">Studiesentera oppmodast til å samarbeide med andre aktørar om å bruke eksisterande lokale som folkebibliotek, næringshagar og skular, til undervisning og samlingar. Desentraliserte og/eller fleksible tilbod ved studiesentera skal kome i tillegg til dei eksisterande tilboda i regionen.</article></article><article class="legalArticle" data-lovdata-URL="LTI/forskrift/2025-04-02-576/§7" data-name="§7" id="kapittel-3-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Kven kan søkje om tilskot</span></h3><article class="legalP" id="kapittel-3-paragraf-2-ledd-1">Private og offentlege verksemder, stiftelsar og organisasjonar, som er registrerte med organisasjonsnummer i Brønnøysundregistera, kan søkje om tilskot til studiesentera.</article></article><article class="legalArticle" data-lovdata-URL="LTI/forskrift/2025-04-02-576/§8" data-name="§8" id="kapittel-3-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Tilskotsmottakarar som driv økonomisk aktivitet</span></h3><article class="legalP" id="kapittel-3-paragraf-3-ledd-1">Tilskot til studiesentera som driv økonomisk aktivitet blir tildelt som kompensasjon for tenester av almen økonomisk tyding, i medhald av lov om Det europeiske økonomiske samarbeidsområde § 63 og vedlegg XV 1h, jf. Kommisjonsbeslutning av 20. desember 2011, artikkel 106 nr. 2 i traktaten om Den europeiske unions verkemåte på statsstøtte. Artikkelen omhandlar godtgjersle for utføring av tenester av allmennøkonomisk tyding (EUT L 7 av 11.1.2012, s. 3).</article><article class="legalP" id="kapittel-3-paragraf-3-ledd-2">Mottakarar av tilskot som både har økonomisk og ikkje-økonomisk aktivitet, skal ha ulike rekneskap for desse. Mottakarane må ha interne retningslinjer som sikrar at felleskostnadar blir fordelte på ein forholdsvis måte mellom den økonomiske aktiviteten og den ikkje-økonomiske aktiviteten.</article><article class="legalP" id="kapittel-3-paragraf-3-ledd-3">Kommunal- og distriktsdepartementet og tilskotsforvaltar kan be om informasjon frå søkjar som er naudsynt for å avgjere om støtta er foreinleg med den indre marknaden.</article></article><article class="legalArticle" data-lovdata-URL="LTI/forskrift/2025-04-02-576/§9" data-name="§9" id="kapittel-3-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Krav til innhaldet i søknaden</span></h3><article class="legalP" id="kapittel-3-paragraf-4-ledd-1">Søknaden må innehalde følgjande opplysningar om søkjar og økonomi:<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-4-ledd-1-punkt-1"><article class="legalP" id="kapittel-3-paragraf-4-ledd-1-punkt-1-ledd-1">namn på søkjar og organisasjonsnummer</article></article></li><li data-li-identifier="b." data-name="b."><article class="listArticle" id="kapittel-3-paragraf-4-ledd-1-punkt-2"><article class="legalP" id="kapittel-3-paragraf-4-ledd-1-punkt-2-ledd-1">kontaktperson, administrativt ansvarleg eller prosjektleiar</article></article></li><li data-li-identifier="c." data-name="c."><article class="listArticle" id="kapittel-3-paragraf-4-ledd-1-punkt-3"><article class="legalP" id="kapittel-3-paragraf-4-ledd-1-punkt-3-ledd-1">tilskotsbeløpet det blir søkt om</article></article></li><li data-li-identifier="d." data-name="d."><article class="listArticle" id="kapittel-3-paragraf-4-ledd-1-punkt-4"><article class="legalP" id="kapittel-3-paragraf-4-ledd-1-punkt-4-ledd-1">beskriving av kva det blir søkt om midlar til</article></article></li><li data-li-identifier="e." data-name="e."><article class="listArticle" id="kapittel-3-paragraf-4-ledd-1-punkt-5"><article class="legalP" id="kapittel-3-paragraf-4-ledd-1-punkt-5-ledd-1">eit spesifisert og kostnadseffektivt budsjett og ein finansieringsplan</article></article></li><li data-li-identifier="f." data-name="f."><article class="listArticle" id="kapittel-3-paragraf-4-ledd-1-punkt-6"><article class="legalP" id="kapittel-3-paragraf-4-ledd-1-punkt-6-ledd-1">informasjon om regional medfinansiering på minimum 20 prosent og/eller tilsvarande eigeninnsats.</article></article></li></ul></article><article class="legalP" id="kapittel-3-paragraf-4-ledd-2">Aktørar som yter regional medfinansiering etter første ledd bokstav f kan til dømes vere kommunar, fylkeskommunar, stiftelsar og næringsliv. Med eigeninnsats etter første ledd bokstav f meiner ein løn eller timeinnsats, økonomiske bidrag og honorar, samt lokale og utstyr.</article><article class="legalP" id="kapittel-3-paragraf-4-ledd-3">Søknaden må òg innehalde følgjande:<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-4-ledd-3-punkt-1"><article class="legalP" id="kapittel-3-paragraf-4-ledd-3-punkt-1-ledd-1">omtale av mål og målgrupper</article></article></li><li data-li-identifier="b." data-name="b."><article class="listArticle" id="kapittel-3-paragraf-4-ledd-3-punkt-2"><article class="legalP" id="kapittel-3-paragraf-4-ledd-3-punkt-2-ledd-1">forventa resultat vurdert opp mot kriteria for måloppnåing</article></article></li><li data-li-identifier="c." data-name="c."><article class="listArticle" id="kapittel-3-paragraf-4-ledd-3-punkt-3"><article class="legalP" id="kapittel-3-paragraf-4-ledd-3-punkt-3-ledd-1">gjennomføringsplan inkludert tidsplan</article></article></li><li data-li-identifier="d." data-name="d."><article class="listArticle" id="kapittel-3-paragraf-4-ledd-3-punkt-4"><article class="legalP" id="kapittel-3-paragraf-4-ledd-3-punkt-4-ledd-1">eit relevant kunnskapsgrunnlag, frå til dømes fylkeskommunen, som beskriv behova i arbeidsmarknaden</article></article></li><li data-li-identifier="e." data-name="e."><article class="listArticle" id="kapittel-3-paragraf-4-ledd-3-punkt-5"><article class="legalP" id="kapittel-3-paragraf-4-ledd-3-punkt-5-ledd-1">informasjon om at studiesenteret har kapasitet til å oppretthalde og/eller etablere nye studietilbod</article></article></li><li data-li-identifier="f." data-name="f."><article class="listArticle" id="kapittel-3-paragraf-4-ledd-3-punkt-6"><article class="legalP" id="kapittel-3-paragraf-4-ledd-3-punkt-6-ledd-1">ein underteikna avtale mellom studiesenteret og utdanningsinstitusjon (eller tilbydar(ar)) om å samarbeide om eit desentralisert og/eller fleksibelt utdanningstilbod.</article></article></li></ul></article><article class="legalP" id="kapittel-3-paragraf-4-ledd-4">Den underteikna avtalen etter tredje ledd bokstav f må òg innehalde informasjon om roller og ansvarsfordeling mellom dei involverte aktørane, fakta om dei konkrete tilboda dei vil samarbeide om, samt korleis studiesentera vil legge til rette for studiane for studentane.</article><article class="legalP" id="kapittel-3-paragraf-4-ledd-5">Søkjar skal sende inn søknad om tilskot i regionalforvaltning.no. Tilskotsforvaltar fastset søknadsfrist. Søknader som kjem inn etter fristen kan bli avviste.</article><article class="legalP" id="kapittel-3-paragraf-4-ledd-6">Tilskotsforvaltar kan krevje ytterlegare dokumentasjon for å vurdere søknadane.</article></article><article class="legalArticle" data-lovdata-URL="LTI/forskrift/2025-04-02-576/§10" data-name="§10" id="kapittel-3-paragraf-5"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Tildelingskriterium og utmåling av tilskot</span></h3><article class="legalP" id="kapittel-3-paragraf-5-ledd-1">Følgjande krav må vere oppfylte:<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-5-ledd-1-punkt-1"><article class="legalP" id="kapittel-3-paragraf-5-ledd-1-punkt-1-ledd-1">regional medfinansiering på minimum 20 prosent og/eller tilsvarande eigeninnsats, jf. § 9 første ledd bokstav f</article></article></li><li data-li-identifier="b." data-name="b."><article class="listArticle" id="kapittel-3-paragraf-5-ledd-1-punkt-2"><article class="legalP" id="kapittel-3-paragraf-5-ledd-1-punkt-2-ledd-1">søkjar må gjere greie for at studiesenteret har kapasitet til å gjennomføre studietilbodet jf. § 9 tredje ledd bokstav e.</article></article></li></ul></article><article class="legalP" id="kapittel-3-paragraf-5-ledd-2">Tilskotsforvaltar skal fordele midlane til studiesentera basert på søknadar og prioritere tilskot som i størst mogeleg grad bidrar til måloppnåing jf. § 6.</article><article class="legalP" id="kapittel-3-paragraf-5-ledd-3">Tilskotsforvaltar kan gi tilsegn om tilskot til studiesentera med ei varigheit på inntil tre år med atterhald om Stortinget sitt årlege budsjettvedtak, eller fullfinansiere heile drifta det eine året. Tilsegna vil vere gyldig tilsegnsåret pluss to år. Etter det må ein søke om tilskot på nytt.</article><article class="legalP" id="kapittel-3-paragraf-5-ledd-4">Tilskotet skal berre dekke kostnadar som er naudsynte for gjennomføring og føremålet med ordninga.</article><article class="legalP" id="kapittel-3-paragraf-5-ledd-5">Tilskotet kan ikkje finansiere følgjande:<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-5-ledd-5-punkt-1"><article class="legalP" id="kapittel-3-paragraf-5-ledd-5-punkt-1-ledd-1">kausjon eller annan økonomisk garanti</article></article></li><li data-li-identifier="b." data-name="b."><article class="listArticle" id="kapittel-3-paragraf-5-ledd-5-punkt-2"><article class="legalP" id="kapittel-3-paragraf-5-ledd-5-punkt-2-ledd-1">renter og avdrag på lån og refinansiering av gjennomførte studiesentertilbod</article></article></li><li data-li-identifier="c." data-name="c."><article class="listArticle" id="kapittel-3-paragraf-5-ledd-5-punkt-3"><article class="legalP" id="kapittel-3-paragraf-5-ledd-5-punkt-3-ledd-1">avsetting av midlar til uspesifiserte fond</article></article></li><li data-li-identifier="d." data-name="d."><article class="listArticle" id="kapittel-3-paragraf-5-ledd-5-punkt-4"><article class="legalP" id="kapittel-3-paragraf-5-ledd-5-punkt-4-ledd-1">fysiske bygg.</article></article></li></ul></article><article class="legalP" id="kapittel-3-paragraf-5-ledd-6">Tilskot kan ikkje finansiere følgjande driftskostnadar:<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-5-ledd-6-punkt-1"><article class="legalP" id="kapittel-3-paragraf-5-ledd-6-punkt-1-ledd-1">utstyr over ein samla kostnad på 50&#xa0;000 kroner</article></article></li><li data-li-identifier="b." data-name="b."><article class="listArticle" id="kapittel-3-paragraf-5-ledd-6-punkt-2"><article class="legalP" id="kapittel-3-paragraf-5-ledd-6-punkt-2-ledd-1">løn til undervisarar som er finansierte av andre institusjonar og organisasjonar</article></article></li><li data-li-identifier="c." data-name="c."><article class="listArticle" id="kapittel-3-paragraf-5-ledd-6-punkt-3"><article class="legalP" id="kapittel-3-paragraf-5-ledd-6-punkt-3-ledd-1">fagleg og pedagogisk utvikling av undervisarar</article></article></li><li data-li-identifier="d." data-name="d."><article class="listArticle" id="kapittel-3-paragraf-5-ledd-6-punkt-4"><article class="legalP" id="kapittel-3-paragraf-5-ledd-6-punkt-4-ledd-1">oppgåver som utdanningsinstitusjonane har eit eige ansvar for</article></article></li><li data-li-identifier="e." data-name="e."><article class="listArticle" id="kapittel-3-paragraf-5-ledd-6-punkt-5"><article class="legalP" id="kapittel-3-paragraf-5-ledd-6-punkt-5-ledd-1">reise- og opphaldskostnadar for studentar</article></article></li><li data-li-identifier="f." data-name="f."><article class="listArticle" id="kapittel-3-paragraf-5-ledd-6-punkt-6"><article class="legalP" id="kapittel-3-paragraf-5-ledd-6-punkt-6-ledd-1">reise- og opphaldskostnadar for undervisarar kan dekkast dersom andre kjelder til finansiering ikkje er mogeleg.</article></article></li></ul></article></article></section><section class="section" data-name="kapIV" id="kapittel-4" data-lovdata-URL="LTI/forskrift/2025-04-02-576/KAPITTEL_4"><h2>Kapittel IV. Felles føringar om rapportering, kontroll og klage</h2><article class="legalArticle" data-lovdata-URL="LTI/forskrift/2025-04-02-576/§11" data-name="§11" id="kapittel-4-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Krav til rapportering frå mottakarar av tilskot</span></h3><article class="legalP" id="kapittel-4-paragraf-1-ledd-1">Rapportering om midlane skal skje i regionalforvaltning.no.</article><article class="legalP" id="kapittel-4-paragraf-1-ledd-2">Mottakar av tilskotet skal beskrive resultat- og måloppnåing av tilskotet og om gjennomføringa var etter planen, jf. §§ 2 og 4 for mobiliseringsordninga og §§ 6 og 9 for studiesenterordninga.</article><article class="legalP" id="kapittel-4-paragraf-1-ledd-3">Mottakar skal levere rapport om bruken av midlane til tilskotsforvaltar i tråd med prosjektplan og budsjett, jf. § 6 for mobiliseringsordninga og § 9 for studiesenterordninga. Rapporten skal innehalde revisorbekrefta rekneskap frå registrert revisor, og opplysningar som er naudsynte for at tilskotsforvaltar kan gjennomføre kontroll. Tilskotsforvaltar kan sette ytterlegare krav til rapportering i tilskotsvedtaket.</article><article class="legalP" id="kapittel-4-paragraf-1-ledd-4">Dersom det skjer endringar i føresetnadane for tildeling av tilskot, skal mottakar gi beskjed til tilskotsforvaltar utan opphald.</article></article><article class="legalArticle" data-lovdata-URL="LTI/forskrift/2025-04-02-576/§12" data-name="§12" id="kapittel-4-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Kontroll</span></h3><article class="legalP" id="kapittel-4-paragraf-2-ledd-1">Tilskotsforvaltar fører kontroll med at tilskotet er brukt i tråd med føresetnadane i forskrift og tilskotsvedtaket.</article><article class="legalP" id="kapittel-4-paragraf-2-ledd-2">Mottakar av tilskotet skal gje all naudsynt informasjon ved spørsmål, for at tilskotsforvaltar kan gjennomføre kontrollen som nemnd i første ledd.</article></article><article class="legalArticle" data-lovdata-URL="LTI/forskrift/2025-04-02-576/§13" data-name="§13" id="kapittel-4-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Bortfall av tilskot og tilbakebetaling</span></h3><article class="legalP" id="kapittel-4-paragraf-3-ledd-1">Dersom det er utbetalt tilskot i strid med denne forskrifta, eller tilskotet ikkje er utbetalt eller nytta i samsvar med føresetnadene for tildelinga, kan tilskotsforvaltar krevje heile eller delar av tilskotet tilbake, eller ikkje utbetale resterande tilskot.</article></article><article class="legalArticle" data-lovdata-URL="LTI/forskrift/2025-04-02-576/§14" data-name="§14" id="kapittel-4-paragraf-4"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Handsaming av søknadar, utbetaling av tilskot og klage</span></h3><article class="legalP" id="kapittel-4-paragraf-4-ledd-1">Tilskot til mobilisering skal i hovudsak utbetalast på etterskot. Minst 25 prosent av tilskotet skal haldast tilbake til prosjektet er avslutta, og forvaltar har motteke sluttrapport.</article><article class="legalP" id="kapittel-4-paragraf-4-ledd-2">Heile tilskotet til studiesentera kan utbetalast når vilkåra, sett av fylkeskommunen i tilsegnsbrevet, er akseptert.</article><article class="legalP" id="kapittel-4-paragraf-4-ledd-3">Forvaltningslova gjeld for alminnelege reglar, som sakshandsaming og klage.</article></article></section><section class="section" data-name="kapV" id="kapittel-5" data-lovdata-URL="LTI/forskrift/2025-04-02-576/KAPITTEL_5"><h2>Kapittel V. Avgjerd om forvaltinga i fylkeskommunane</h2><article class="legalArticle" data-lovdata-URL="LTI/forskrift/2025-04-02-576/§15" data-name="§15" id="kapittel-5-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Kven som forvaltar tilskotet og deira fullmakter</span></h3><article class="legalP" id="kapittel-5-paragraf-1-ledd-1">Ordninga blir forvalta av fylkeskommunen på bakgrunn av løyvinga frå Stortinget. Fleire fylkeskommunar kan samarbeide om eit prosjekt eller eit studiesentertilbod, men éin fylkeskommune må stå som ansvarleg forvaltar.</article><article class="legalP" id="kapittel-5-paragraf-1-ledd-2">Departementet tildeler midlane til fylkeskommunane som tilskot utan krav om tilbakebetaling. Fylkeskommunane kan disponere midlane uavhengig av året for løyvinga.</article><article class="legalP" id="kapittel-5-paragraf-1-ledd-3">Fylkeskommunane har fullmakt til å:<ul class="defaultList"><li data-li-identifier="a." data-name="a."><article class="listArticle" id="kapittel-5-paragraf-1-ledd-3-punkt-1"><article class="legalP" id="kapittel-5-paragraf-1-ledd-3-punkt-1-ledd-1">bestemme i kva år eit tilsegn skal bli gitt</article></article></li><li data-li-identifier="b." data-name="b."><article class="listArticle" id="kapittel-5-paragraf-1-ledd-3-punkt-2"><article class="legalP" id="kapittel-5-paragraf-1-ledd-3-punkt-2-ledd-1">avgjere kor lenge gjeldande tilsegn er gyldig, men maksimalt for tilsegnsår pluss to år</article></article></li><li data-li-identifier="c." data-name="c."><article class="listArticle" id="kapittel-5-paragraf-1-ledd-3-punkt-3"><article class="legalP" id="kapittel-5-paragraf-1-ledd-3-punkt-3-ledd-1">handsame søknad om å forlenge gjeldande tilsegn</article></article></li><li data-li-identifier="d." data-name="d."><article class="listArticle" id="kapittel-5-paragraf-1-ledd-3-punkt-4"><article class="legalP" id="kapittel-5-paragraf-1-ledd-3-punkt-4-ledd-1">gi unytta midlar til nye tiltak i tråd med måla for løyvinga.</article></article></li></ul></article><article class="legalP" id="kapittel-5-paragraf-1-ledd-4">Fylkeskommunane kan finansiere tiltak og prosjekt i eigen regi, eller etablere eigne regionale støtteordningar av midla under mobiliseringsordninga.</article><article class="legalP" id="kapittel-5-paragraf-1-ledd-5">Fylkeskommunane kan overføre midlar frå mobiliseringsordninga til studiesenterordninga. Midlar på sistnemnde ordning skal kun gå til studiesentera. Dersom fylkeskommunen overfører midlar må dei delane av forskrifta som gjeld for studiesenterordninga bli følgt.</article></article><article class="legalArticle" data-lovdata-URL="LTI/forskrift/2025-04-02-576/§16" data-name="§16" id="kapittel-5-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Ansvaret og oppgåvene til fylkeskommunen</span></h3><article class="legalP" id="kapittel-5-paragraf-2-ledd-1">Fylkeskommunen er ansvarleg for at forvaltinga av løyvinga skjer i tråd med forskrifta og gjeldande lover og regelverk, mellom anna forvaltningslova og Det europeiske økonomiske samarbeidsområde § 63 og vedlegg XV 1h jf. § 8, og eventuelt setje i verk sanksjonar, jf. § 13 Bortfall av tilskot og tilbakebetaling.</article><article class="legalP" id="kapittel-5-paragraf-2-ledd-2">Fylkeskommunen fastset eventuelt andre vilkår som er naudsynte for å sikre at løyvinga blir brukt i samsvar med vilkår i oppdragsbrev frå oppdragsgjevar og forskrift for ordningane.</article><article class="legalP" id="kapittel-5-paragraf-2-ledd-3">Det er høve til å kombinere tilskot frå ordningane med andre offentlege verkemiddel, med dei avgrensingar som følgjer av reglane om offentleg støtte.</article><article class="legalP" id="kapittel-5-paragraf-2-ledd-4">Fylkeskommunen skal utarbeide søknadsskjema, sette søknadsfrist og utløyse tilskotsmidlane på regionalforvaltning.no og tildele midlar dersom ordninga er søknadsbasert, jf. Reglement for økonomistyring i staten kap. 6.3 Tilskuddsforvaltning. Vidare skal tilskotsforvaltar spesifisere heimel som stønaden vert tildelt etter, jf. § 8.</article><article class="legalP" id="kapittel-5-paragraf-2-ledd-5">Alle tildelingar og rapportering skal registrerast i regionalforvaltning.no i tråd med skjema for tilskota.</article><article class="legalP" id="kapittel-5-paragraf-2-ledd-6">Fylkeskommunen skal rapportere gjennom regionalforvaltning.no til departementet på kriterium for måloppnåing jf. § 2 for mobiliseringsordninga og § 6 for studiesenterordninga. Rapporten skal mellom anna innehalde ei oversikt over tildelingane og ei vurdering av korleis tildelingane har bidratt til å nå føremålet med ordningane.</article><article class="legalP" id="kapittel-5-paragraf-2-ledd-7">Departementet kan gje nærare føringar for rapportering til fylkeskommunane i oppdragsbreva.</article><article class="legalP" id="kapittel-5-paragraf-2-ledd-8">Fylkeskommunane oppmodast til å drøfte sine planlagde tiltak og utlysingar i regionale kompetanseforum og liknande partnarskap.</article></article><article class="legalArticle" data-lovdata-URL="LTI/forskrift/2025-04-02-576/§17" data-name="§17" id="kapittel-5-paragraf-3"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Administrasjons- og gjennomføringskostnadane til fylkeskommunane</span></h3><article class="legalP" id="kapittel-5-paragraf-3-ledd-1">Fylkeskommunen kan bruke inntil fem prosent av løyvinga til mobiliseringsordninga til å dekke eigne administrasjons- og gjennomføringskostnader knytt til forvaltning av kap. 553 post 60 Kompetanse og arbeidskraft i distrikta.</article></article><article class="legalArticle" data-lovdata-URL="LTI/forskrift/2025-04-02-576/§18" data-name="§18" id="kapittel-5-paragraf-4"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Kontroll med fylkeskommunane og tilbakeføring av midlar</span></h3><article class="legalP" id="kapittel-5-paragraf-4-ledd-1">Kommunal- og distriktsdepartementet kan føre kontroll med at fylkeskommunen forvaltar ordninga i tråd med forskrifta og premissane til Stortinget.</article><article class="legalP" id="kapittel-5-paragraf-4-ledd-2">Fylkeskommunen skal på førespurnad hente inn og sende alle dokument som er naudsynte for at departementet kan føre kontroll etter første ledd.</article><article class="legalP" id="kapittel-5-paragraf-4-ledd-3">Dersom løyvinga ikkje er forvalta i tråd med forskrifta eller Stortinget sine føresetnadar, vil departementet be om ei skriftleg utgreiing. Gjentatte feil kan føre til krav frå departementet om tilbakeføring av heile eller delar av løyvinga, eller reduksjon av løyvinga til fylkeskommunen for komande år.</article></article></section><section class="section" data-name="kapVI" id="kapittel-6" data-lovdata-URL="LTI/forskrift/2025-04-02-576/KAPITTEL_6"><h2>Kapittel VI. Sluttmerknader</h2><article class="legalArticle" data-lovdata-URL="LTI/forskrift/2025-04-02-576/§19" data-name="§19" id="kapittel-6-paragraf-1"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Dispensasjon</span></h3><article class="legalP" id="kapittel-6-paragraf-1-ledd-1">Departementet kan i særlege tilfelle fråvike denne forskrifta.</article></article><article class="legalArticle" data-lovdata-URL="LTI/forskrift/2025-04-02-576/§20" data-name="§20" id="kapittel-6-paragraf-2"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Overgangsreglar</span></h3><article class="legalP" id="kapittel-6-paragraf-2-ledd-1">For tilskota som blei tildelte i 2024, før forskrifta tredde i kraft, gjeld retningslinjene utforma for budsjettpost kap. 553, post 60 Kompetanse og arbeidskraft i distrikta for 2024.</article></article><article class="legalArticle" data-lovdata-URL="LTI/forskrift/2025-04-02-576/§21" data-name="§21" id="kapittel-6-paragraf-3"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Iverksetjing</span></h3><article class="legalP" id="kapittel-6-paragraf-3-ledd-1">Forskrifta trer i kraft 3. april 2025.</article></article></section></main></body></html>