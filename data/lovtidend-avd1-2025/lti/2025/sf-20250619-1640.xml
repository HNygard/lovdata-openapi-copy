<!DOCTYPE html><html lang="nb"><head><title>Stortingets regler om dokumentinnsyn</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-06-19-1640</dd><dt class="dokid">DokumentID</dt><dd class="dokid">LTI/forskrift/2025-06-19-1640</dd><dt class="ministry">Departement</dt><dd class="ministry"><ul><li>Stortinget</li></ul></dd><dt class="dateInForce">I kraft fra</dt><dd class="dateInForce">2025-10-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2009-03-16-468</li></ul></dd><dt class="dateOfPublication">Kunngjort</dt><dd class="dateOfPublication">2025-08-13 14:50</dd><dt class="journalNumber">Journalnummer</dt><dd class="journalNumber">2025-1061</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Stortingets regler om dokumentinnsyn</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Vedtatt av Stortinget 19. juni 2025, jf. Innst. 512 S (2024–2025).</dd><dt class="refid">RefID</dt><dd class="refid">forskrift/2025-06-19-1640</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Stortingets regler om dokumentinnsyn<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1. Formål og hovedregel</li><li>§ 2. Reglenes virkeområde</li></ul></li><li>Kapittel 2. Bestemmelser i offentleglova som gjelder for Stortinget<ul class="tocSubUl"><li>§ 3. Offentleglovas hovedregler som gjelder for Stortinget</li><li>§ 4. Offentleglovas unntak som gjelder for Stortinget</li></ul></li><li>Kapittel 3. Andre unntak fra innsynsretten<ul class="tocSubUl"><li>§ 5. Unntak for opplysninger som er underlagt taushetsplikt m.m.</li><li>§ 6. Unntak for korrespondanse med stortingsrepresentantene, partigruppene og gruppesekretariatene</li><li>§ 7. Unntak for korrespondanse mellom Stortingets organer</li><li>§ 8. Unntak for møteprotokoll for kollegiale organer</li><li>§ 9. Unntak for dokumenter som også finnes hos et organ som offentleglova gjelder for</li><li>§ 10. Unntak for dokumenter om budsjett mv.</li><li>§ 11. Offentleglovas forskrifters anvendelse for Stortinget</li></ul></li><li>Kapittel 4. Saksbehandling og klage<ul class="tocSubUl"><li>§ 12. Innsynskravet og behandling av dette</li><li>§ 13. Avslag og begrunnelse</li><li>§ 14. Klage</li><li>§ 15. Ikrafttredelse og overgangsregler</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2025-06-19-1640" id="dokument"><h1>Stortingets regler om dokumentinnsyn</h1><section class="section" data-name="kap1" id="kapittel-1" data-lovdata-URL="LTI/forskrift/2025-06-19-1640/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2025-06-19-1640/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål og hovedregel</span></h3><article class="legalP" id="kapittel-1-paragraf-1-ledd-1">Formålet med reglene er å legge til rette for åpenhet om Stortingets virksomhet ved at regler i offentleglova også skal gjelde for Stortinget, og gjennom en særlig regulering av dokumentoffentlighet og saks- og klagebehandling som er tilpasset Stortingets funksjon og organisering.</article><article class="legalP" id="kapittel-1-paragraf-1-ledd-2">Saksdokumenter, journaler og lignende registre for Stortinget er åpne for innsyn dersom ikke annet følger av disse regler eller forskrift med hjemmel i disse regler. Alle kan hos Stortinget kreve innsyn i saksdokumenter, journaler og lignende registre.</article></article><article class="legalArticle" data-lovdata-URL="LTI/forskrift/2025-06-19-1640/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Reglenes virkeområde</span></h3><article class="legalP" id="kapittel-1-paragraf-2-ledd-1">Reglene gjelder for følgende, som alle skal regnes som ulike organer etter disse reglene:<ul class="defaultList"><li data-li-identifier="a." data-name="a."><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">Stortinget som kollegialt organ</article></article></li><li data-li-identifier="b." data-name="b."><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">stortingskomiteene</article></article></li><li data-li-identifier="c." data-name="c."><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1">Stortingets presidentskap</article></article></li><li data-li-identifier="d." data-name="d."><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1">Stortingets internasjonale delegasjoner</article></article></li><li data-li-identifier="e." data-name="e."><article class="listArticle" id="kapittel-1-paragraf-2-ledd-1-punkt-5"><article class="legalP" id="kapittel-1-paragraf-2-ledd-1-punkt-5-ledd-1">andre kollegiale organer som har sekretariat i Stortingets administrasjon</article></article></li><li data-li-identifier="f." data-name="f."><article class="listArticle" id="kapittel-1-paragraf-2-ledd-1-punkt-6"><article class="legalP" id="kapittel-1-paragraf-2-ledd-1-punkt-6-ledd-1">Stortingets administrasjon.</article></article></li></ul></article><article class="legalP" id="kapittel-1-paragraf-2-ledd-2">Sekretariatet til et kollegialt organ opplistet i første ledd skal anses for å være del av organet.</article><article class="legalP" id="kapittel-1-paragraf-2-ledd-3">Reglene gjelder ikke for stortingsrepresentantene, partigruppene og gruppesekretariatene. Reglene vil likevel gjelde for dokumenter som utveksles mellom disse og et organ opplistet i første ledd. Krav om innsyn skal i slike tilfelle rettes til Stortingets administrasjon.</article><article class="legalP" id="kapittel-1-paragraf-2-ledd-4">Reglene gjelder ikke der spørsmål om offentlighet og innsyn er løst ved bestemmelse i Stortingets forretningsorden eller ved særskilt vedtak av Stortinget.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2025-06-19-1640/KAPITTEL_2"><h2>Kapittel 2. Bestemmelser i offentleglova som gjelder for Stortinget</h2><article class="legalArticle" data-lovdata-URL="LTI/forskrift/2025-06-19-1640/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Offentleglovas hovedregler som gjelder for Stortinget</span></h3><article class="legalP" id="kapittel-2-paragraf-1-ledd-1">Følgende hovedregler i offentleglova kapittel 2 gjelder for Stortinget:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">definisjoner i offentleglova § 4</article></article></li><li data-li-identifier="b." data-name="b."><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">utsatt innsyn i offentleglova § 5</article></article></li><li data-li-identifier="c." data-name="c."><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">forbud mot forskjellsbehandling i offentleglova § 6</article></article></li><li data-li-identifier="d." data-name="d."><article class="listArticle" id="kapittel-2-paragraf-1-ledd-1-punkt-4"><article class="legalP" id="kapittel-2-paragraf-1-ledd-1-punkt-4-ledd-1">bruk av offentlig informasjon i offentleglova § 7</article></article></li><li data-li-identifier="e." data-name="e."><article class="listArticle" id="kapittel-2-paragraf-1-ledd-1-punkt-5"><article class="legalP" id="kapittel-2-paragraf-1-ledd-1-punkt-5-ledd-1">hovedregel om gratis innsyn i offentleglova § 8</article></article></li><li data-li-identifier="f." data-name="f."><article class="listArticle" id="kapittel-2-paragraf-1-ledd-1-punkt-6"><article class="legalP" id="kapittel-2-paragraf-1-ledd-1-punkt-6-ledd-1">rett til å kreve innsyn i en sammenstilling fra databaser i offentleglova § 9</article></article></li><li data-li-identifier="g." data-name="g."><article class="listArticle" id="kapittel-2-paragraf-1-ledd-1-punkt-7"><article class="legalP" id="kapittel-2-paragraf-1-ledd-1-punkt-7-ledd-1">plikten til å føre journal i offentleglova § 10</article></article></li><li data-li-identifier="h." data-name="h."><article class="listArticle" id="kapittel-2-paragraf-1-ledd-1-punkt-8"><article class="legalP" id="kapittel-2-paragraf-1-ledd-1-punkt-8-ledd-1">merinnsyn i offentleglova § 11</article></article></li><li data-li-identifier="i." data-name="i."><article class="listArticle" id="kapittel-2-paragraf-1-ledd-1-punkt-9"><article class="legalP" id="kapittel-2-paragraf-1-ledd-1-punkt-9-ledd-1">unntak for resten av dokumentet § 12</article></article></li></ul></article><article class="legalP" id="kapittel-2-paragraf-1-ledd-2">Stortinget skal føre elektronisk journal, og gjøre denne allment tilgjengelig på internett.</article><article class="legalP" id="kapittel-2-paragraf-1-ledd-3">Plikten til å føre journal og tilgjengeliggjøring av journal etter første ledd bokstav g og andre ledd, gjelder ikke for parlamentariske dokumenter der hensynet til allmennhetens innsyn er ivaretatt gjennom annen tilgjengeliggjøring av slike dokumenter på internett. Journalføringsplikten gjelder heller ikke for dokument utvekslet mellom Stortingets utredningsseksjon og stortingsrepresentantene, partigruppene og gruppesekretariatene.</article></article><article class="legalArticle" data-lovdata-URL="LTI/forskrift/2025-06-19-1640/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Offentleglovas unntak som gjelder for Stortinget</span></h3><article class="legalP" id="kapittel-2-paragraf-2-ledd-1">Følgende unntak i offentleglova kapittel 3 gjelder for Stortinget:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">dokument utarbeidet for egen saksforberedelse (organinterne dokumenter) i offentleglova § 14</article></article></li><li data-li-identifier="b." data-name="b."><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">dokument innhentet utenfra for den interne saksforberedelsen i offentleglova § 15</article></article></li><li data-li-identifier="c." data-name="c."><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">unntak for visse dokumenter som gjelder Det kongelige hoff i offentleglova § 17</article></article></li><li data-li-identifier="d." data-name="d."><article class="listArticle" id="kapittel-2-paragraf-2-ledd-1-punkt-4"><article class="legalP" id="kapittel-2-paragraf-2-ledd-1-punkt-4-ledd-1">unntak for rettssaksdokumenter i offentleglova § 18</article></article></li><li data-li-identifier="e." data-name="e."><article class="listArticle" id="kapittel-2-paragraf-2-ledd-1-punkt-5"><article class="legalP" id="kapittel-2-paragraf-2-ledd-1-punkt-5-ledd-1">unntak for dokumenter som blir utvekslet under konsultasjoner med Sametinget m.m. i offentleglova § 19</article></article></li><li data-li-identifier="f." data-name="f."><article class="listArticle" id="kapittel-2-paragraf-2-ledd-1-punkt-6"><article class="legalP" id="kapittel-2-paragraf-2-ledd-1-punkt-6-ledd-1">unntak av hensyn til Norges utenrikspolitiske interesser i offentleglova § 20</article></article></li><li data-li-identifier="g." data-name="g."><article class="listArticle" id="kapittel-2-paragraf-2-ledd-1-punkt-7"><article class="legalP" id="kapittel-2-paragraf-2-ledd-1-punkt-7-ledd-1">unntak av hensyn til nasjonale forsvars- og sikkerhetsinteresser i offentleglova § 21</article></article></li><li data-li-identifier="h." data-name="h."><article class="listArticle" id="kapittel-2-paragraf-2-ledd-1-punkt-8"><article class="legalP" id="kapittel-2-paragraf-2-ledd-1-punkt-8-ledd-1">unntak av hensyn til det offentliges forhandlingsposisjon m.m. i offentleglova § 23</article></article></li><li data-li-identifier="i." data-name="i."><article class="listArticle" id="kapittel-2-paragraf-2-ledd-1-punkt-9"><article class="legalP" id="kapittel-2-paragraf-2-ledd-1-punkt-9-ledd-1">unntak for kontroll- og reguleringstiltak, dokumenter om lovbrudd og opplysninger som kan lette gjennomføringen av lovbrudd m.m. i offentleglova § 24</article></article></li><li data-li-identifier="j." data-name="j."><article class="listArticle" id="kapittel-2-paragraf-2-ledd-1-punkt-10"><article class="legalP" id="kapittel-2-paragraf-2-ledd-1-punkt-10-ledd-1">unntak for ansettelsessaker, lønnsoppgaver m.m. i offentleglova § 25</article></article></li><li data-li-identifier="k." data-name="k."><article class="listArticle" id="kapittel-2-paragraf-2-ledd-1-punkt-11"><article class="legalP" id="kapittel-2-paragraf-2-ledd-1-punkt-11-ledd-1">unntak for eksamensdokumenter, forskningsopplysninger og fødselsnummer m.m. i offentleglova § 26</article></article></li></ul></article></article></section><section class="section" data-name="kap3" id="kapittel-3" data-lovdata-URL="LTI/forskrift/2025-06-19-1640/KAPITTEL_3"><h2>Kapittel 3. Andre unntak fra innsynsretten</h2><article class="legalArticle" data-lovdata-URL="LTI/forskrift/2025-06-19-1640/§5" data-name="§5" id="kapittel-3-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Unntak for opplysninger som er underlagt taushetsplikt m.m.</span></h3><article class="legalP" id="kapittel-3-paragraf-1-ledd-1">Opplysninger som er underlagt taushetsplikt i eller i medhold av lov, Stortingets forretningsorden eller annet særskilt stortingsvedtak, er unntatt fra innsyn.</article><article class="legalP" id="kapittel-3-paragraf-1-ledd-2">Opplysninger om noens personlige forhold eller forretningshemmeligheter som omhandlet i forvaltningsloven, er unntatt fra innsyn. Reglene i forvaltningsloven om unntak fra taushetsplikt mv. gjelder tilsvarende.</article><article class="legalP" id="kapittel-3-paragraf-1-ledd-3">Unntatt fra innsyn er dokumenter som er gradert etter beskyttelsesinstruksen.</article><article class="legalP" id="kapittel-3-paragraf-1-ledd-4">Henvendelser om kritikkverdige forhold mottatt som ledd i Stortingets kontrollvirksomhet kan unntas fra offentlighet når det er nødvendig av hensyn til Stortingets kontrollfunksjon.</article></article><article class="legalArticle" data-lovdata-URL="LTI/forskrift/2025-06-19-1640/§6" data-name="§6" id="kapittel-3-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Unntak for korrespondanse med stortingsrepresentantene, partigruppene og gruppesekretariatene</span></h3><article class="legalP" id="kapittel-3-paragraf-2-ledd-1">Dokument som utveksles mellom Stortingets utredningsseksjon og stortingsrepresentantene, partigruppene og gruppesekretariatene, er unntatt fra innsyn.</article><article class="legalP" id="kapittel-3-paragraf-2-ledd-2">Dokument som utveksles mellom Stortingets administrasjon og stortingsrepresentantene, partigruppene og gruppesekretariatene, kan unntas fra innsyn når disse innhenter råd eller vurderinger til bruk for sin interne forberedelse av parlamentarisk saksarbeid.</article><article class="legalP" id="kapittel-3-paragraf-2-ledd-3">Dokument som utveksles som ledd i konsultasjoner mellom Stortingets presidentskap og partigruppene, kan unntas fra innsyn.</article></article><article class="legalArticle" data-lovdata-URL="LTI/forskrift/2025-06-19-1640/§7" data-name="§7" id="kapittel-3-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Unntak for korrespondanse mellom Stortingets organer</span></h3><article class="legalP" id="kapittel-3-paragraf-3-ledd-1">Dersom et organ ber et annet organ om uttalelse, kan både dokumentet der det bes om uttalelse, og uttalelsen unntas fra innsyn når det er nødvendig av hensyn til en forsvarlig saksbehandling.</article><article class="legalP" id="kapittel-3-paragraf-3-ledd-2">Dokument som utveksles mellom Stortingets administrasjon og Stortingets presidentskap, kan unntas fra innsyn.</article></article><article class="legalArticle" data-lovdata-URL="LTI/forskrift/2025-06-19-1640/§8" data-name="§8" id="kapittel-3-paragraf-4"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Unntak for møteprotokoll for kollegiale organer</span></h3><article class="legalP" id="kapittel-3-paragraf-4-ledd-1">Møteprotokoll for kollegiale organer som er omhandlet i § 2 første ledd, bokstav b–e, kan unntas fra innsyn.</article></article><article class="legalArticle" data-lovdata-URL="LTI/forskrift/2025-06-19-1640/§9" data-name="§9" id="kapittel-3-paragraf-5"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Unntak for dokumenter som også finnes hos et organ som offentleglova gjelder for</span></h3><article class="legalP" id="kapittel-3-paragraf-5-ledd-1">Dokument som i original eller kopi også finnes hos et organ som offentleglova gjelder for, kan uten videre unntas fra innsyn. Dette gjelder ikke for brev til eller fra Stortinget. Har et organ som offentleglova gjelder for, påført et dokument påtegning om at det er unntatt fra innsyn etter offentleglova, kan det i Stortinget uten videre unntas fra innsyn. Ved avslag på innsyn etter denne bestemmelse skal det informeres om at innsynskrav kan rettes til avsenderorganet.</article><article class="legalP" id="kapittel-3-paragraf-5-ledd-2">Krav på kopi av personopplysninger i dokument som uten videre kan unntas fra innsyn etter første ledd jf. personvernforordningen artikkel 15 nr. 3, rettes mot vedkommende forvaltningsorgan.</article></article><article class="legalArticle" data-lovdata-URL="LTI/forskrift/2025-06-19-1640/§10" data-name="§10" id="kapittel-3-paragraf-6"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Unntak for dokumenter om budsjett mv.</span></h3><article class="legalP" id="kapittel-3-paragraf-6-ledd-1">Dokumenter som utveksles mellom Stortinget og Stortingets eksterne organer, og som gjelder et av de eksterne organers budsjett eller interne administrasjon, kan unntas fra innsyn. Stortingets eksterne organer er i denne sammenheng Riksrevisjonen, Sivilombudet, Stortingets ombudsnemnd for Forsvaret, Stortingets kontrollutvalg for etterretnings, overvåkings- og sikkerhetstjeneste, Norges institusjon for menneskerettigheter, og stortingsoppnevnte granskingskommisjoner og utredningsutvalg.</article><article class="legalP" id="kapittel-3-paragraf-6-ledd-2">Dokumenter som utveksles mellom Stortinget og et forvaltningsorgan, og som gjelder budsjettet for Stortinget eller et av de andre organene som er nevnt i første ledd, kan også unntas fra innsyn.</article><article class="legalP" id="kapittel-3-paragraf-6-ledd-3">Unntaksadgangen for dokumenter om budsjett etter denne bestemmelse gjelder bare frem til Stortinget har fastsatt budsjettet.</article></article><article class="legalArticle" data-lovdata-URL="LTI/forskrift/2025-06-19-1640/§11" data-name="§11" id="kapittel-3-paragraf-7"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Offentleglovas forskrifters anvendelse for Stortinget</span></h3><article class="legalP" id="kapittel-3-paragraf-7-ledd-1">Forskrift gitt med hjemmel i offentleglova gjelder for Stortinget med de unntak og presiseringer som følger av denne lov. Stortingets presidentskap kan ved behov gjøre unntak fra forskrift til offentleglova og også gi nærmere bestemmelser for Stortinget.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2025-06-19-1640/KAPITTEL_4"><h2>Kapittel 4. Saksbehandling og klage</h2><article class="legalArticle" data-lovdata-URL="LTI/forskrift/2025-06-19-1640/§12" data-name="§12" id="kapittel-4-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Innsynskravet og behandling av dette</span></h3><article class="legalP" id="kapittel-4-paragraf-1-ledd-1">Innsyn kan kreves skriftlig eller muntlig.</article><article class="legalP" id="kapittel-4-paragraf-1-ledd-2">Innsynskravet må gjelde en bestemt sak eller i rimelig utstrekning saker av en bestemt art. Dette gjelder ikke når det blir krevd innsyn i en journal eller lignende register.</article><article class="legalP" id="kapittel-4-paragraf-1-ledd-3">Krav om innsyn skal rettes til og avgjøres av Stortingets administrasjon. Kravet skal avgjøres uten ugrunnet opphold.</article></article><article class="legalArticle" data-lovdata-URL="LTI/forskrift/2025-06-19-1640/§13" data-name="§13" id="kapittel-4-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Avslag og begrunnelse</span></h3><article class="legalP" id="kapittel-4-paragraf-2-ledd-1">Avslag på innsynskrav skal være skriftlig. Avslaget skal alltid vise til den bestemmelse som gir grunnlag for avslaget, og til hvilket ledd, bokstav eller nummer i bestemmelsen som er brukt. Avslaget skal også opplyse om adgangen til å klage og om klagefristen.</article><article class="legalP" id="kapittel-4-paragraf-2-ledd-2">Den som har fått avslag, kan innen tre uker fra avslaget ble mottatt, kreve en nærmere begrunnelse for avslaget der hovedhensynene som har vært avgjørende for avslaget, skal nevnes. Begrunnelsen skal gis skriftlig, så snart som mulig og senest innen ti arbeidsdager etter at kravet ble mottatt.</article></article><article class="legalArticle" data-lovdata-URL="LTI/forskrift/2025-06-19-1640/§14" data-name="§14" id="kapittel-4-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Klage</span></h3><article class="legalP" id="kapittel-4-paragraf-3-ledd-1">Avgjørelser etter denne lov kan påklages til Stortingets presidentskap. Avgjørelser om å gi innsyn kan likevel ikke påklages.</article><article class="legalP" id="kapittel-4-paragraf-3-ledd-2">Fristen for å klage er tre uker fra det tidspunkt avslaget ble mottatt. Klagen skal fremsettes for Stortingets administrasjon, som forbereder klagesaken. Klagen skal forberedes og avgjøres uten ugrunnet opphold.</article><article class="legalP" id="kapittel-4-paragraf-3-ledd-3">Stortingets administrasjon kan helt eller delvis gi innsyn hvis den finner klagen begrunnet.</article></article><article class="legalArticle" data-lovdata-URL="LTI/forskrift/2025-06-19-1640/§15" data-name="§15" id="kapittel-4-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse og overgangsregler</span></h3><article class="legalP" id="kapittel-4-paragraf-4-ledd-1">Disse reglene trer i kraft 1. oktober 2025.</article><article class="legalP" id="kapittel-4-paragraf-4-ledd-2">Fra det tidspunkt reglene trer i kraft, oppheves Regler om rett til innsyn i Stortingets dokumenter, vedtatt av Stortinget 16. mars 2009.</article></article></section></main></body></html>