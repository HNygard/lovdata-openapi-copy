<!DOCTYPE html><html lang="nb"><head><title>Forskrift om nasjonal retningslinje for masterutdanning i barnevernsarbeid</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-07-04-1455</dd><dt class="dokid">DokumentID</dt><dd class="dokid">LTI/forskrift/2025-07-04-1455</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Juridisk avdeling</li></ul></dd><dt class="dateInForce">I kraft fra</dt><dd class="dateInForce">2025-08-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2021-04-09-1148</li></ul></dd><dt class="basedOn">Hjemmel</dt><dd class="basedOn"><ul><li>lov/2024-03-08-9/§3-8</li></ul></dd><dt class="dateOfPublication">Kunngjort</dt><dd class="dateOfPublication">2025-07-07 13:25</dd><dt class="journalNumber">Journalnummer</dt><dd class="journalNumber">2025-0957</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Forskrift om nasjonal retningslinje for masterutdanning i barnevernsarbeid</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 4. juli 2025 med hjemmel i lov 8. mars 2024 nr. 9 om universiteter og høyskoler (universitets- og høyskoleloven) § 3-8 andre ledd.</dd><dt class="refid">RefID</dt><dd class="refid">forskrift/2025-07-04-1455</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om nasjonal retningslinje for masterutdanning i barnevernsarbeid<ul class="tocSubUl"><li>Kapittel 1. Virkeområde og formål<ul class="tocSubUl"><li>§ 1. Virkeområde og formål</li><li>§ 2. Formål med utdanningen</li><li>§ 3. Kompetanseområder</li></ul></li><li>Kapittel 2. Læringsutbytte for kompetanseområdet perspektiver på barn, unge og familier i utsatte livssituasjoner<ul class="tocSubUl"><li>§ 4. Perspektiver på barn, unge og familier i utsatte livssituasjoner – Kunnskap</li><li>§ 5. Perspektiver på barn, unge og familier i utsatte livssituasjoner – Ferdigheter</li><li>§ 6. Perspektiver på barn, unge og familier i utsatte livssituasjoner – Generell kompetanse</li></ul></li><li>Kapittel 3. Læringsutbytte for kompetanseområdet barnevernsarbeid med barn, unge og familier i utsatte livssituasjoner<ul class="tocSubUl"><li>§ 7. Barnevernsarbeid med barn, unge og familier i utsatte livssituasjoner – Kunnskap</li><li>§ 8. Barnevernsarbeid med barn, unge og familier i utsatte livssituasjoner – Ferdigheter</li><li>§ 9. Barnevernsarbeid med barn, unge og familier i utsatte livssituasjoner – Generell kompetanse</li></ul></li><li>Kapittel 4. Læringsutbytte for kompetanseområdet innovasjon og fagutvikling i møte med barn, unge og familier i utsatte livssituasjoner<ul class="tocSubUl"><li>§ 10. Innovasjon og fagutvikling i møte med barn, unge og familier i utsatte livssituasjoner – Kunnskap</li><li>§ 11. Innovasjon og fagutvikling i møte med barn, unge og familier i utsatte livssituasjoner – Ferdigheter</li><li>§ 12. Innovasjon og kompetanseutvikling i møte med barn, unge og familier i utsatte livssituasjoner – Generell kompetanse</li></ul></li><li>Kapittel 5. Opptakskrav, studiets oppbygning og praksisstudier<ul class="tocSubUl"><li>§ 13. Opptakskrav</li><li>§ 14. Studiets oppbygning</li><li>§ 15. Praksisstudier</li></ul></li><li>Kapittel 6. Ikrafttredelse<ul class="tocSubUl"><li>§ 16. Ikrafttredelse og oppheving av forskrift</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2025-07-04-1455" id="dokument"><h1>Forskrift om nasjonal retningslinje for masterutdanning i barnevernsarbeid</h1><section class="section" data-name="kap1" id="kapittel-1" data-lovdata-URL="LTI/forskrift/2025-07-04-1455/KAPITTEL_1"><h2>Kapittel 1. Virkeområde og formål</h2><article class="legalArticle" data-lovdata-URL="LTI/forskrift/2025-07-04-1455/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde og formål</span></h3><article class="legalP" id="kapittel-1-paragraf-1-ledd-1">Forskriften gjelder for universiteter og høyskoler som gir masterutdanning i barnevernsarbeid.</article><article class="legalP" id="kapittel-1-paragraf-1-ledd-2">Forskriften gjelder 2-årig masterutdanning i barnevernsarbeid.</article><article class="legalP" id="kapittel-1-paragraf-1-ledd-3">Forskriften skal sikre et nasjonalt likeverdig faglig nivå på utdanningen, slik at kandidatene som uteksamineres, har en felles sluttkompetanse, uavhengig av utdanningsinstitusjon.</article></article><article class="legalArticle" data-lovdata-URL="LTI/forskrift/2025-07-04-1455/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Formål med utdanningen</span></h3><article class="legalP" id="kapittel-1-paragraf-2-ledd-1">Formålet med utdanningen er å utdanne kandidater som har inngående kompetanse om barn, unge og familier i utsatte livssituasjoner, og om hvilke forhold i samfunnet som særlig har betydning for barn, unge og familiers velferd og hverdagsliv.</article><article class="legalP" id="kapittel-1-paragraf-2-ledd-2">Utdanningen skal også sikre kompetanse som danner grunnlag for at samiske barns og minoritetsbarns rett til eget språk, kultur, etnisitet og religion ivaretas i vurderingen av barnets beste og i barnevernets arbeid jf. nasjonalt og internasjonalt regelverk.</article><article class="legalP" id="kapittel-1-paragraf-2-ledd-3">Utdanningen skal gi kandidatene analytisk, kritisk og praktisk kompetanse for å kunne arbeide med komplekse problemstillinger i møte med barn og unge og deres familier. Kandidatene skal videre være i stand til å kunne reflektere kritisk over egen praksis, samt vurdere sammenhenger mellom samfunnsmandat, politiske diskurser, forskning og relevant rettspraksis. Kandidatene skal også kunne igangsette og lede fagutviklingsprosjekt og utvikle relevante problemstillinger, samt kunne designe og gjennomføre forskning.</article><article class="legalP" id="kapittel-1-paragraf-2-ledd-4">Utdanningen skal være orientert mot, og relevant for arbeid innen ulike deler av barnevernsfeltet. Kandidatenes kompetanse vil også være relevant for arbeid på andre arenaer som arbeider med barn og unge og familier i utsatte livssituasjoner. Master i barnevernsarbeid skal også kvalifisere til arbeid i ulike kompetansemiljøer, forsknings- og utdanningsinstitusjoner.</article><article class="legalP" id="kapittel-1-paragraf-2-ledd-5">Fullført utdanning gir tittelen master i barnevernsarbeid.</article></article><article class="legalArticle" data-lovdata-URL="LTI/forskrift/2025-07-04-1455/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Kompetanseområder</span></h3><article class="legalP" id="kapittel-1-paragraf-3-ledd-1">Masterutdanning i barnevernsarbeid skal gi læringsutbytter i tråd med kravene i kapittel 2 til 4 under følgende kompetanseområder:<ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1">Perspektiver på barn, unge og familier i utsatte livssituasjoner</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1">Barnevernsarbeid med barn, unge og familier i utsatte livssituasjoner</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1">Innovasjon og fagutvikling i møte med barn, unge og familier i utsatte livssituasjoner.</article></article></li></ul></article></article></section><section class="section" data-name="kap2" id="kapittel-2" data-lovdata-URL="LTI/forskrift/2025-07-04-1455/KAPITTEL_2"><h2>Kapittel 2. Læringsutbytte for kompetanseområdet perspektiver på barn, unge og familier i utsatte livssituasjoner</h2><article class="legalArticle" data-lovdata-URL="LTI/forskrift/2025-07-04-1455/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Perspektiver på barn, unge og familier i utsatte livssituasjoner – Kunnskap</span></h3><article class="legalP" id="kapittel-2-paragraf-1-ledd-1">Kandidaten<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">har avansert kunnskap om ulike perspektiver på barn og unges utvikling</article></article></li><li data-li-identifier="b." data-name="b."><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">har avansert kunnskap om teorier og perspektiver på betydningen av mangfold, kulturelle forskjeller og sosial ulikhet for barn, unge og familier i utsatte livssituasjoner</article></article></li><li data-li-identifier="c." data-name="c."><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">har inngående kunnskap om barnevernets diskurser i et historisk og samtidsmessig perspektiv</article></article></li><li data-li-identifier="d." data-name="d."><article class="listArticle" id="kapittel-2-paragraf-1-ledd-1-punkt-4"><article class="legalP" id="kapittel-2-paragraf-1-ledd-1-punkt-4-ledd-1">har inngående kunnskap om samfunnsvitenskapelige metoder, vitenskapsteori og forskningsetikk med relevans for barnevernsfeltet.</article></article></li></ul></article></article><article class="legalArticle" data-lovdata-URL="LTI/forskrift/2025-07-04-1455/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Perspektiver på barn, unge og familier i utsatte livssituasjoner – Ferdigheter</span></h3><article class="legalP" id="kapittel-2-paragraf-2-ledd-1">Kandidaten<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">kan analysere og forholde seg kritisk til ulike teorier, perspektiver og diskurser om barn, unge og familier i utsatte livssituasjoner</article></article></li><li data-li-identifier="b." data-name="b."><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">kan analysere hvilken betydning kulturelle forskjeller, sosial ulikhet, samt levekår og boforhold har for hjelpebehov hos barn, unge og familier i utsatte livssituasjoner</article></article></li><li data-li-identifier="c." data-name="c."><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">kan gjennomføre et avgrenset forsknings- eller utviklingsprosjekt i barnevernsarbeid, under veiledning og i tråd med gjeldende forskningsetiske normer.</article></article></li></ul></article></article><article class="legalArticle" data-lovdata-URL="LTI/forskrift/2025-07-04-1455/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Perspektiver på barn, unge og familier i utsatte livssituasjoner – Generell kompetanse</span></h3><article class="legalP" id="kapittel-2-paragraf-3-ledd-1">Kandidaten<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">kan anvende kunnskaper og ferdigheter om barn, unge og familier i utsatte livssituasjoner på nye områder for å gjennomføre avanserte arbeidsoppgaver og prosjekter</article></article></li><li data-li-identifier="b." data-name="b."><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">kan kommunisere om analyser og konklusjoner ut fra eksisterende forskning og ulike perspektiver på barn, unge og familier i utsatte livssituasjoner, både med spesialister, interesseorganisasjoner og til allmennheten.</article></article></li></ul></article></article></section><section class="section" data-name="kap3" id="kapittel-3" data-lovdata-URL="LTI/forskrift/2025-07-04-1455/KAPITTEL_3"><h2>Kapittel 3. Læringsutbytte for kompetanseområdet barnevernsarbeid med barn, unge og familier i utsatte livssituasjoner</h2><article class="legalArticle" data-lovdata-URL="LTI/forskrift/2025-07-04-1455/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Barnevernsarbeid med barn, unge og familier i utsatte livssituasjoner – Kunnskap</span></h3><article class="legalP" id="kapittel-3-paragraf-1-ledd-1">Kandidaten<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">har avansert kunnskap om barns rett til beskyttelse og omsorg, rett til informasjon og medvirkning, og vurdering av barnets beste</article></article></li><li data-li-identifier="b." data-name="b."><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">har avansert kunnskap om hvordan omsorgssvikt og overgrep oppstår og kommer til uttrykk i ulike former hos barn, unge og familier i utsatte livssituasjoner</article></article></li><li data-li-identifier="c." data-name="c."><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">har avansert kunnskap om barnevernets rolle og samfunnsmandat og om hvordan tverrfaglig og tverrprofesjonelt samarbeid kan gi god hjelp til barn, unge og familier i utsatte livssituasjoner</article></article></li><li data-li-identifier="d." data-name="d."><article class="listArticle" id="kapittel-3-paragraf-1-ledd-1-punkt-4"><article class="legalP" id="kapittel-3-paragraf-1-ledd-1-punkt-4-ledd-1">har avansert kunnskap om hvordan barn, ungdommer og familiers hverdagsliv, levekår, ulikhet, og livserfaring innvirker på deres liv og møte med hjelpeapparatet</article></article></li><li data-li-identifier="e." data-name="e."><article class="listArticle" id="kapittel-3-paragraf-1-ledd-1-punkt-5"><article class="legalP" id="kapittel-3-paragraf-1-ledd-1-punkt-5-ledd-1">har avansert kunnskap om kravet til faglig kvalitet og forsvarlighet i utrednings- og tiltaksarbeid, og i beslutningsprosesser i barnevern</article></article></li><li data-li-identifier="f." data-name="f."><article class="listArticle" id="kapittel-3-paragraf-1-ledd-1-punkt-6"><article class="legalP" id="kapittel-3-paragraf-1-ledd-1-punkt-6-ledd-1">har inngående kunnskap om hovedtrekkene i barnevernets historie og utvikling, og den samfunnsmessige konteksten barnevernet har utviklet seg i</article></article></li><li data-li-identifier="g." data-name="g."><article class="listArticle" id="kapittel-3-paragraf-1-ledd-1-punkt-7"><article class="legalP" id="kapittel-3-paragraf-1-ledd-1-punkt-7-ledd-1">har inngående kunnskap om juridisk metode og sentrale rettskilder på barnevernfeltet, herunder FNs barnekonvensjon og Den europeiske menneskerettskonvensjon</article></article></li><li data-li-identifier="h." data-name="h."><article class="listArticle" id="kapittel-3-paragraf-1-ledd-1-punkt-8"><article class="legalP" id="kapittel-3-paragraf-1-ledd-1-punkt-8-ledd-1">har inngående kunnskap om familiearbeid og miljøterapi i barnevernsarbeid</article></article></li><li data-li-identifier="i." data-name="i."><article class="listArticle" id="kapittel-3-paragraf-1-ledd-1-punkt-9"><article class="legalP" id="kapittel-3-paragraf-1-ledd-1-punkt-9-ledd-1">har inngående kunnskap om hvordan vold, kriminalitet, rus, fattigdom, helseutfordringer og funksjonsnedsettelser har betydning for levekår for barn, unge og familier.</article></article></li></ul></article></article><article class="legalArticle" data-lovdata-URL="LTI/forskrift/2025-07-04-1455/§8" data-name="§8" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Barnevernsarbeid med barn, unge og familier i utsatte livssituasjoner – Ferdigheter</span></h3><article class="legalP" id="kapittel-3-paragraf-2-ledd-1">Kandidaten<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">kan anvende og forholde seg kritisk til ulike teoretiske perspektiver i arbeid med barn unge og familier i utsatte livssituasjoner</article></article></li><li data-li-identifier="b." data-name="b."><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">kan analysere og forholde seg kritisk til ulike informasjonskilder og anvende disse i utrednings- og tiltaksarbeid, og i beslutningsprosesser</article></article></li><li data-li-identifier="c." data-name="c."><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">kan analysere og forholde seg kritisk til begrepet barnets beste og hvordan begrepet kan anvendes i møte med barn, unge og familier</article></article></li><li data-li-identifier="d." data-name="d."><article class="listArticle" id="kapittel-3-paragraf-2-ledd-1-punkt-4"><article class="legalP" id="kapittel-3-paragraf-2-ledd-1-punkt-4-ledd-1">kan analysere og forholde seg kritisk til ulike perspektiver og tilnærminger og anvende disse i samtaler, samarbeid og i relasjoner med barn og foreldre i utsatte livssituasjoner</article></article></li><li data-li-identifier="e." data-name="e."><article class="listArticle" id="kapittel-3-paragraf-2-ledd-1-punkt-5"><article class="legalP" id="kapittel-3-paragraf-2-ledd-1-punkt-5-ledd-1">kan analysere og forholde seg kritisk til barnevernets rolle, makt og myndighetsutøvelse i arbeid med barn, unge og familier i utsatte livssituasjoner</article></article></li><li data-li-identifier="f." data-name="f."><article class="listArticle" id="kapittel-3-paragraf-2-ledd-1-punkt-6"><article class="legalP" id="kapittel-3-paragraf-2-ledd-1-punkt-6-ledd-1">kan selvstendig identifisere og analysere juridiske problemstillinger og anvende juridisk metode og relevante rettskilder for å sikre barns og foreldres rettigheter</article></article></li><li data-li-identifier="g." data-name="g."><article class="listArticle" id="kapittel-3-paragraf-2-ledd-1-punkt-7"><article class="legalP" id="kapittel-3-paragraf-2-ledd-1-punkt-7-ledd-1">kan bruke relevante metoder for å foreta forsvarlig juridisk og barnevernfaglig skjønnsutøvelse, og dokumentere vurderinger og beslutninger i et fagfelt preget av usikkerhet og faglige og verdimessige motsetninger.</article></article></li></ul></article></article><article class="legalArticle" data-lovdata-URL="LTI/forskrift/2025-07-04-1455/§9" data-name="§9" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Barnevernsarbeid med barn, unge og familier i utsatte livssituasjoner – Generell kompetanse</span></h3><article class="legalP" id="kapittel-3-paragraf-3-ledd-1">Kandidaten<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">kan analysere relevante yrkesetiske – problemstillinger i barnevernsarbeid, og kritisk reflektere over hvordan egne verdier kan innvirke på arbeid med barn, unge og familier i utsatte livssituasjoner</article></article></li><li data-li-identifier="b." data-name="b."><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">kan kommunisere om faglige problemstillinger, analyser og konklusjoner i barnevernsarbeid, både med barn, unge og familier, samarbeidspartnere og til allmennheten</article></article></li><li data-li-identifier="c." data-name="c."><article class="listArticle" id="kapittel-3-paragraf-3-ledd-1-punkt-3"><article class="legalP" id="kapittel-3-paragraf-3-ledd-1-punkt-3-ledd-1">kan bidra til, og koordinere, tverrfaglig samarbeid i komplekse situasjoner sammen med barn, unge og foreldre</article></article></li><li data-li-identifier="d." data-name="d."><article class="listArticle" id="kapittel-3-paragraf-3-ledd-1-punkt-4"><article class="legalP" id="kapittel-3-paragraf-3-ledd-1-punkt-4-ledd-1">kan anvende kunnskap og ferdigheter for å planlegge miljøterapeutiske tilnærminger i og utenfor institusjon.</article></article></li></ul></article></article></section><section class="section" data-name="kap4" id="kapittel-4" data-lovdata-URL="LTI/forskrift/2025-07-04-1455/KAPITTEL_4"><h2>Kapittel 4. Læringsutbytte for kompetanseområdet innovasjon og fagutvikling i møte med barn, unge og familier i utsatte livssituasjoner</h2><article class="legalArticle" data-lovdata-URL="LTI/forskrift/2025-07-04-1455/§10" data-name="§10" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Innovasjon og fagutvikling i møte med barn, unge og familier i utsatte livssituasjoner – Kunnskap</span></h3><article class="legalP" id="kapittel-4-paragraf-1-ledd-1">Kandidaten<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-1-ledd-1-punkt-1"><article class="legalP" id="kapittel-4-paragraf-1-ledd-1-punkt-1-ledd-1">har inngående kunnskap om innovasjon og innovasjonsprosesser i arbeid med barn unge og familier i utsatte livssituasjoner</article></article></li><li data-li-identifier="b." data-name="b."><article class="listArticle" id="kapittel-4-paragraf-1-ledd-1-punkt-2"><article class="legalP" id="kapittel-4-paragraf-1-ledd-1-punkt-2-ledd-1">har inngående kunnskap om vilkårene og mulighetene for fagutvikling og innovasjonsarbeid innen barnevern.</article></article></li></ul></article></article><article class="legalArticle" data-lovdata-URL="LTI/forskrift/2025-07-04-1455/§11" data-name="§11" id="kapittel-4-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Innovasjon og fagutvikling i møte med barn, unge og familier i utsatte livssituasjoner – Ferdigheter</span></h3><article class="legalP" id="kapittel-4-paragraf-2-ledd-1">Kandidaten<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-2-ledd-1-punkt-1"><article class="legalP" id="kapittel-4-paragraf-2-ledd-1-punkt-1-ledd-1">kan bruke relevante metoder for å planlegge, lede og evaluere et avgrenset fagutviklings- eller innovasjonsprosjekt innen barnevern</article></article></li><li data-li-identifier="b." data-name="b."><article class="listArticle" id="kapittel-4-paragraf-2-ledd-1-punkt-2"><article class="legalP" id="kapittel-4-paragraf-2-ledd-1-punkt-2-ledd-1">kan bruke forskningsbasert, erfaringsbasert og brukerbasert kunnskap i fagutviklings- og innovasjonsarbeid innen barnevern</article></article></li><li data-li-identifier="c." data-name="c."><article class="listArticle" id="kapittel-4-paragraf-2-ledd-1-punkt-3"><article class="legalP" id="kapittel-4-paragraf-2-ledd-1-punkt-3-ledd-1">kan gjennomføre fagutviklings- og innovasjonsprosesser som involverer barn, unge og familier og reflektere over ulike faglige og etiske aspekter ved brukerinvolvering i slike prosesser.</article></article></li></ul></article></article><article class="legalArticle" data-lovdata-URL="LTI/forskrift/2025-07-04-1455/§12" data-name="§12" id="kapittel-4-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Innovasjon og kompetanseutvikling i møte med barn, unge og familier i utsatte livssituasjoner – Generell kompetanse</span></h3><article class="legalP" id="kapittel-4-paragraf-3-ledd-1">Kandidaten<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-3-ledd-1-punkt-1"><article class="legalP" id="kapittel-4-paragraf-3-ledd-1-punkt-1-ledd-1">kan anvende sine kunnskaper og ferdigheter for å gjennomføre innovasjonsprosjekter i arbeid med barn, unge og familier.</article></article></li></ul></article></article></section><section class="section" data-name="kap5" id="kapittel-5" data-lovdata-URL="LTI/forskrift/2025-07-04-1455/KAPITTEL_5"><h2>Kapittel 5. Opptakskrav, studiets oppbygning og praksisstudier</h2><article class="legalArticle" data-lovdata-URL="LTI/forskrift/2025-07-04-1455/§13" data-name="§13" id="kapittel-5-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Opptakskrav</span></h3><article class="legalP" id="kapittel-5-paragraf-1-ledd-1">Opptakskrav for masterutdanning i barnevernsarbeid er fullført 3-årig bachelorutdanning, som gir yrkestittel sosionom, vernepleier eller barnevernspedagog. I tillegg kan de enkelte utdanningsinstitusjonene vurdere i hvilken grad søkere med annen helsefaglig, pedagogisk, psykologisk eller samfunnsvitenskapelig utdanning, og minimum ett års relevant yrkeserfaring fra arbeid med barn unge og familier i utsatte livssituasjoner, er kvalifiserte for opptak.</article></article><article class="legalArticle" data-lovdata-URL="LTI/forskrift/2025-07-04-1455/§14" data-name="§14" id="kapittel-5-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Studiets oppbygning</span></h3><article class="legalP" id="kapittel-5-paragraf-2-ledd-1">Utdanningen skal utgjøre 120 studiepoeng.</article><article class="legalP" id="kapittel-5-paragraf-2-ledd-2">Utdanningen skal ha en oppbygning som bidrar til å skape en gjensidig sammenheng mellom de tre kompetanseområdene 1) Perspektiver på barn, unge og familier i utsatte livssituasjoner, 2) Barnevernsarbeid med barn, unge og familier i utsatte livssituasjoner og 3) Innovasjon og fagutvikling i møte med barn, unge og familier i utsatte livssituasjoner som studiet bygger på. De to første kompetanseområdene skal gi grunnlag for arbeid med forbedring, utvikling og innovasjon i barnevernsfeltet, som er det tredje kompetanseområdet.</article><article class="legalP" id="kapittel-5-paragraf-2-ledd-3">Kompetanseområdet perspektiver på barn, unge og familier skal vektlegge ulike forståelsesrammer for fenomener som påvirker og preger både hverdagsliv, levekår og utvikling for mennesker som kommer i kontakt med og mottar hjelp fra barnevernet. Aktuelle perspektiver kan komme fra ulike faglige retninger og forståelsesrammer og gjelde både på individ-, gruppe- og samfunnsnivå.</article><article class="legalP" id="kapittel-5-paragraf-2-ledd-4">Kompetanseområdet barnevernsarbeid skal vektlegge barnevernets samfunnsoppgaver og arbeid med barn, unge og familier i utsatte livssituasjoner. Området tar for seg barnevernets ulike samfunnsfunksjoner med anvendelse av både forebyggende og svært inngripende tiltak, og hvordan dette påvirker, forståelsen av og møtet med barn, unge og familier i utsatte livssituasjoner.</article><article class="legalP" id="kapittel-5-paragraf-2-ledd-5">Kompetanseområdet innovasjon og fagutvikling i møte med barn, unge og familier i utsatte livssituasjoner skal vektlegge barnevernets behov for faglig utvikling og innovasjon, og hvordan ulike aktører kan involveres i dette arbeidet.</article><article class="legalP" id="kapittel-5-paragraf-2-ledd-6">For å bidra til at kandidatene oppøver avansert analytisk, kritisk og praktisk kompetanse, bør det legges vekt på å anvende ulike studentaktive læringsformer. Sentralt i masterutdanningen er arbeidet med en masteroppgave i form av et selvstendig avgrenset forsknings- eller utviklingsprosjekt i tråd med gjeldende forskningsetiske normer.</article><article class="legalP" id="kapittel-5-paragraf-2-ledd-7">Det kan avholdes en obligatorisk nasjonal deleksamen i løpet av utdanningen. NOKUT skal i samråd med institusjonene fastsette fag/emne, omfang, tidspunkt mv. for en eventuell deleksamen.</article></article><article class="legalArticle" data-lovdata-URL="LTI/forskrift/2025-07-04-1455/§15" data-name="§15" id="kapittel-5-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Praksisstudier</span></h3><article class="legalP" id="kapittel-5-paragraf-3-ledd-1">I studiet inngår det praksis innen barnevernsfeltet på minimum 4 uker totalt. Praksis skal være knyttet til et eller flere av læringsutbyttene i denne forskriften, og bidra til å utvikle kandidatens praktiske, analytiske og kritiske kompetanse. Praksis vil kunne gjennomføres i tilknytning til kandidatens egen arbeidsplass innen barnevernsfeltet.</article><article class="legalP" id="kapittel-5-paragraf-3-ledd-2">Det skal inngås samarbeidsavtaler med praksistilbyderen. Avtalene skal regulere ansvar, roller, kapasitet på praksisplasser, kompetanse og samarbeidsarenaer på alle relevante nivå, og kan også regulere forsknings-, utviklings- og innovasjonssamarbeid.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2025-07-04-1455/KAPITTEL_6"><h2>Kapittel 6. Ikrafttredelse</h2><article class="legalArticle" data-lovdata-URL="LTI/forskrift/2025-07-04-1455/§16" data-name="§16" id="kapittel-6-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Ikrafttredelse og oppheving av forskrift</span></h3><article class="legalP" id="kapittel-6-paragraf-1-ledd-1">Forskriften trer i kraft 1. august 2025.</article><article class="legalP" id="kapittel-6-paragraf-1-ledd-2">Fra samme tidspunkt oppheves forskrift 9. april 2021 nr. 1148 om nasjonal retningslinje for masterutdanning i barnevernsarbeid.</article></article></section></main></body></html>