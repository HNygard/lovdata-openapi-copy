<!DOCTYPE html><html lang="nb"><head><title>Lov om kryptoeiendeler (kryptoeiendelsloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2025-05-27-20</dd><dt class="dokid">DokumentID</dt><dd class="dokid">LTI/lov/2025-05-27-20</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/2016-06-17-30</li></ul></dd><dt class="legalArea">Rettsområde</dt><dd class="legalArea"><ul><li>EU/EØS-rett &gt; Finansielle tjenester</li> <li>Bank, finans og regnskapsrett &gt; Banker</li> <li>Bank, finans og regnskapsrett &gt; Betalingsformidling</li> <li>Bank, finans og regnskapsrett &gt; Børs- og verdipapir</li> <li>Bank, finans og regnskapsrett &gt; Forsikring</li> <li>Bank, finans og regnskapsrett &gt; Obligasjoner</li></ul></dd><dt class="dateOfPublication">Kunngjort</dt><dd class="dateOfPublication">2025-05-27 11:45</dd><dt class="journalNumber">Journalnummer</dt><dd class="journalNumber">2025-0477</dd><dt class="eeaReferences">EØS-henvisning</dt><dd class="eeaReferences">EØS-avtalen vedlegg IX <br />nr. 31r (forordning (EU) 2023/1114)</dd><dt class="titleShort">Korttittel</dt><dd class="titleShort">Kryptoeiendelsloven</dd><dt class="title">Tittel</dt><dd class="title">Lov om kryptoeiendeler (kryptoeiendelsloven)</dd><dt class="miscInformation">Annet om dokumentet</dt><dd class="miscInformation">Prop. 55 LS (2024–2025), Innst. 254 L (2024–2025), Lovvedtak 56 (2024–2025). Stortingets første og andre gangs behandling hhv. 15. og 20. mai 2025. Fremmet av Finansdepartementet.</dd><dt class="refid">RefID</dt><dd class="refid">lov/2025-05-27-20</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om kryptoeiendeler (kryptoeiendelsloven)<ul class="tocSubUl"><li>§ 1. Kryptoeiendelsforordningen</li><li>§ 2. Tilsynsmyndigheten</li><li>§ 3. Kontrollvirksomhet og opplysningsplikt</li><li>§ 4. Bevissikring</li><li>§ 5. Pålegg mv.</li><li>§ 6. Midlertidige tiltak</li><li>§ 7. Offentliggjøring av opplysninger</li><li>§ 8. Pålegg knyttet til informasjon på nett</li><li>§ 9. Overdragelse av kontrakter</li><li>§ 10. Forbud mot å ha ledelsesfunksjon</li><li>§ 11. Administrativ inndragning</li><li>§ 12. Tilbakekall av tillatelse</li><li>§ 13. Midlertidig forbud mot å foreta egenhandel</li><li>§ 14. Utlevering av opplysninger til EFTA-domstolen</li><li>§ 15. Tillatelse fra tingretten og bistand fra politiet</li><li>§ 16. Tvangsfullbyrdelse</li><li>§ 17. Overtredelse av kryptoeiendelsforordningen</li><li>§ 18. Straff</li><li>§ 19. Ikrafttredelse og overgangsregler</li><li>§ 20. Endringer i andre lover</li></ul></li></ul></dd></dl></header><main class="documentBody" data-lovdata-URL="LTI/lov/2025-05-27-20" id="dokument"><h1>Lov om kryptoeiendeler (kryptoeiendelsloven)</h1><article class="defaultP" data-text-size="small">Endringer i følgende lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 17. juni 2016 nr. 30 om EØS-finanstilsyn.</article></article></li></ul></article><article class="legalArticle" data-lovdata-URL="LTI/lov/2025-05-27-20/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Kryptoeiendelsforordningen</span></h2><article class="numberedLegalP" data-numerator="1" id="paragraf-1-nummer-1">(1) EØS-avtalen vedlegg IX nr. 31r forordning (EU) 2023/1114 (om markeder for kryptoeiendeler (krypto-eiendelsforordningen)) gjelder som lov med de tilpasninger som følger av vedlegg IX, protokoll 1 til avtalen og avtalen for øvrig.</article><article class="numberedLegalP" data-numerator="2" id="paragraf-1-nummer-2">(2) Når det i loven her vises til kryptoeiendelsforordningen, menes forordningen slik den er gjennomført i første ledd.</article><article class="numberedLegalP" data-numerator="3" id="paragraf-1-nummer-3">(3) Departementet kan fastsette utfyllende forskrifter til bestemmelsen her og fastsette bestemmelser i forskrift om meldinger som skal sendes til tilsynsmyndigheten i forbindelse med utsatt offentliggjøring av innsideinformasjon etter kryptoeiendelsforordningen artikkel 88 nr. 3 annet punktum.</article><article class="numberedLegalP" data-numerator="4" id="paragraf-1-nummer-4">(4) Departementet kan i forskrift gjøre endringer i, herunder fastsette unntak fra, bestemmelsene gjennomført i første ledd til gjennomføring av Norges forpliktelser etter EØS-avtalen.</article></article><article class="legalArticle" data-lovdata-URL="LTI/lov/2025-05-27-20/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Tilsynsmyndigheten</span></h2><article class="legalP" id="paragraf-2-ledd-1">Finanstilsynet fører tilsyn med foretak som har tillatelse til å drive virksomhet i kryptoeiendelsmarkedet etter kryptoeiendelsforordningen del III, IV og V, samt med overholdelsen av reglene som er gitt i eller i medhold av loven her.</article></article><article class="legalArticle" data-lovdata-URL="LTI/lov/2025-05-27-20/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Kontrollvirksomhet og opplysningsplikt</span></h2><article class="numberedLegalP" data-numerator="1" id="paragraf-3-nummer-1">(1) Finanstilsynet kan pålegge enhver person å gi opplysninger og utlevere dokumenter som kan være relevante for utførelsen av tilsynets oppgaver etter loven her.</article><article class="numberedLegalP" data-numerator="2" id="paragraf-3-nummer-2">(2) Dersom Finanstilsynet har mistanke om overtredelse av kryptoeiendelsforordningen del II til VI, eller forskrifter gitt for å utfylle disse bestemmelsene, kan enhver pålegges å gi de opplysninger Finanstilsynet krever, herunder å fremlegge dokumenter, elektronisk lagret informasjon og utskrift fra lagringsmedium. Verdipapirhandelloven § 19-3 tredje ledd gjelder tilsvarende.</article><article class="numberedLegalP" data-numerator="3" id="paragraf-3-nummer-3">(3) Ved mistanke om overtredelse av kryptoeiendelsforordningen artikkel 89 og 91 gjelder ikke taushetsplikten som nevnt i ekomloven § 3-10 for så vidt gjelder opplysninger om trafikkdata, dersom det er gitt fritak fra slik taushetsplikt etter bestemmelsen her. Begjæring om fritak fra taushetsplikten fremsettes av Finanstilsynet for tingretten på det stedet hvor det mest praktisk kan skje. Retten kan ved kjennelse gi slikt fritak. Ved vurderingen av om fritak skal gis, skal det blant annet legges vekt på hensynet til taushetsplikten og sakens opplysning. Straffeprosessloven § 52 annet ledd og § 170 a gjelder tilsvarende. Etter begjæring fra Finanstilsynet kan retten beslutte å utsette underretning om kjennelsen dersom det er strengt nødvendig for sakens behandling. Straffeprosessloven § 100 a gjelder tilsvarende.</article><article class="numberedLegalP" data-numerator="4" id="paragraf-3-nummer-4">(4) Politi og påtalemyndighet skal på anmodning fra Finanstilsynet og uten hinder av lovbestemt taushetsplikt gi Finanstilsynet de opplysninger som er nødvendige for å oppfylle Norges forpliktelser om utveksling av informasjon og tilsynssamarbeid etter EØS-avtalen.</article><article class="numberedLegalP" data-numerator="5" id="paragraf-3-nummer-5">(5) Departementet kan i forskrift gi nærmere regler om innholdet av opplysningsplikten, herunder bestemmelser om unntak fra taushetsplikt, om hvilket format opplysningene skal gis i, og om Finanstilsynets behandling av opplysningene som innhentes.</article></article><article class="legalArticle" data-lovdata-URL="LTI/lov/2025-05-27-20/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Bevissikring</span></h2><article class="numberedLegalP" data-numerator="1" id="paragraf-4-nummer-1">(1) Dersom det er rimelig grunn til å anta at bestemmelser gitt i eller i medhold av denne loven er overtrådt, kan Finanstilsynet begjære bevissikring. Verdipapirhandelloven § 19-5 gjelder tilsvarende.</article><article class="numberedLegalP" data-numerator="2" id="paragraf-4-nummer-2">(2) Departementet kan gi nærmere regler om bevissikring i forskrift.</article></article><article class="legalArticle" data-lovdata-URL="LTI/lov/2025-05-27-20/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Pålegg mv.</span></h2><article class="numberedLegalP" data-numerator="1" id="paragraf-5-nummer-1">(1) Dersom Finanstilsynet har grunn til å anta at noen handler i strid med bestemmelser gitt i eller i medhold av denne loven, herunder vedtak fattet med hjemmel i loven, kan Finanstilsynet pålegge vedkommende å rette forholdet. Pålegget om retting kan omfatte ethvert tiltak som er nødvendig for å bringe overtredelsen til opphør, herunder å stanse virksomhet eller korrigere falske eller villedende opplysninger.</article><article class="numberedLegalP" data-numerator="2" id="paragraf-5-nummer-2">(2) Dersom det er nødvendig for å beskytte andre markedsdeltakeres interesser eller markedets integritet, kan Finanstilsynet ved overtredelse av loven og forskrifter gitt til utfylling av loven, gi pålegg om at kryptoeiendeler skal avhendes.</article><article class="numberedLegalP" data-numerator="3" id="paragraf-5-nummer-3">(3) Dersom Finanstilsynet finner at et styremedlem, daglig leder eller en annen person som faktisk deltar i ledelsen av en utsteder av eiendelsbaserte token eller e-pengetoken eller en kryptoeiendelstjenesteyter, ikke er egnet til å inneha stillingen eller vervet, kan Finanstilsynet pålegge foretaket å skifte ut vedkommende.</article><article class="numberedLegalP" data-numerator="4" id="paragraf-5-nummer-4">(4) Finanstilsynet kan gi pålegg om å oppfylle opplysningsplikten etter § 3.</article><article class="numberedLegalP" data-numerator="5" id="paragraf-5-nummer-5">(5) Departementet kan gi nærmere regler om pålegg etter denne bestemmelsen i forskrift.</article></article><article class="legalArticle" data-lovdata-URL="LTI/lov/2025-05-27-20/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Midlertidige tiltak</span></h2><article class="numberedLegalP" data-numerator="1" id="paragraf-6-nummer-1">(1) Dersom det foreligger rimelig mistanke om at regler som er gitt i eller i medhold av loven her, er overtrådt, kan Finanstilsynet nedlegge forbud mot et offentlig tilbud av kryptoeiendeler, mot opptak til notering av kryptoeiendeler på en handelsplass, mot annonsering av et slikt offentlig tilbud eller opptak til notering eller mot ytelse av kryptoeiendelstjenester i inntil 30 sammenhengende arbeidsdager.</article><article class="numberedLegalP" data-numerator="2" id="paragraf-6-nummer-2">(2) Dersom Finanstilsynet finner at en kryptoeiendelstjenesteyter er i en situasjon som innebærer at ytingen av kryptoeiendelstjenester vil kunne skade investorenes interesser, kan Finanstilsynet nedlegge midlertidig forbud mot at en kryptoeiendelstjenesteyter yter kryptoeiendelstjenester, inntil situasjonen er opphørt.</article><article class="numberedLegalP" data-numerator="3" id="paragraf-6-nummer-3">(3) Dersom Finanstilsynet finner at en utsteder, en tilbyder eller annen person som søker opptak til handel av et eiendelsbasert token eller et e-pengetoken, er i en situasjon som innebærer at handel i en kryptoeiendel vil kunne skade investorenes interesser, kan Finanstilsynet suspendere, eller kreve at en kryptoeiendelstjenesteyter som opererer en handelsplattform suspenderer, den aktuelle kryptoeiendelen fra handel inntil situasjonen er opphørt.</article><article class="numberedLegalP" data-numerator="4" id="paragraf-6-nummer-4">(4) Departementet kan gi nærmere regler om midlertidige tiltak i forskrift.</article></article><article class="legalArticle" data-lovdata-URL="LTI/lov/2025-05-27-20/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Offentliggjøring av opplysninger</span></h2><article class="numberedLegalP" data-numerator="1" id="paragraf-7-nummer-1">(1) Finanstilsynet kan pålegge tilbydere eller personer som søker opptak til handel av en kryptoeiendel, eller utstedere av et eiendelsbasert token eller e-pengetoken å gi supplerende opplysninger i hvitboken og i markedsføringsmaterialet for å oppfylle regler gitt i eller i medhold av loven her.</article><article class="numberedLegalP" data-numerator="2" id="paragraf-7-nummer-2">(2) Finanstilsynet kan offentliggjøre eller pålegge tilbydere eller personer som søker opptak til handel av en kryptoeiendel, utstedere av et eiendelsbasert token eller e-pengetoken, eller tilbydere av kryptoeiendelstjenester, å offentliggjøre alle vesentlige opplysninger som kan påvirke vurderingen av de aktuelle kryptoeiendelene som tilbys til offentligheten eller tas opp til handel, eller den aktuelle kryptoeiendelstjenesten, for å sikre beskyttelsen av kryptoeiendelsinnehavernes interesser eller et velfungerende marked.</article><article class="numberedLegalP" data-numerator="3" id="paragraf-7-nummer-3">(3) Departementet kan i forskrift gi nærmere regler om offentliggjøring av opplysninger.</article></article><article class="legalArticle" data-lovdata-URL="LTI/lov/2025-05-27-20/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Pålegg knyttet til informasjon på nett</span></h2><article class="numberedLegalP" data-numerator="1" id="paragraf-8-nummer-1">(1) Dersom Finanstilsynet finner at reglene i forordningen er overtrådt, og ingen andre effektive virkemidler kan benyttes for å bringe overtredelsen til opphør, kan Finanstilsynet pålegge:<ul class="defaultList"><li data-li-identifier="a." data-name="a."><article class="listArticle" id="paragraf-8-nummer-1-punkt-1"><article class="legalP" id="paragraf-8-nummer-1-punkt-1-ledd-1">tilbydere eller personer som søker opptak til handel av kryptoeiendeler, utstedere av kryptoeiendeler eller kryptoeiendelstjenesteytere å fjerne innhold i eller begrense tilgang til en internettside eller å innta en uttrykkelig advarsel til kunder og innehavere av kryptoeiendeler når de besøker internettsiden,</article></article></li><li data-li-identifier="b." data-name="b."><article class="listArticle" id="paragraf-8-nummer-1-punkt-2"><article class="legalP" id="paragraf-8-nummer-1-punkt-2-ledd-1">tilbydere av vertstjenester å fjerne, hindre eller begrense tilgang til en internettside,</article></article></li><li data-li-identifier="c." data-name="c."><article class="listArticle" id="paragraf-8-nummer-1-punkt-3"><article class="legalP" id="paragraf-8-nummer-1-punkt-3-ledd-1">domeneregistre eller domeneregisterførere å slette et fullt kvalifisert domenenavn og å tillate Finanstilsynet å registrere det.</article></article></li></ul></article><article class="numberedLegalP" data-numerator="2" id="paragraf-8-nummer-2">(2) Departementet kan fastsette utfyllende forskrifter til bestemmelsen her.</article></article><article class="legalArticle" data-lovdata-URL="LTI/lov/2025-05-27-20/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Overdragelse av kontrakter</span></h2><article class="numberedLegalP" data-numerator="1" id="paragraf-9-nummer-1">(1) Dersom en kryptoeiendelstjenesteyters tillatelse til å yte kryptoeiendelstjenester blir tilbakekalt, kan Finanstilsynet pålegge foretaket å overdra eksisterende kontrakter til en annen kryptoeiendelstjenesteyter med tillatelse fra Finanstilsynet, forutsatt at kundene og den mottakende kryptoeiendelstjenesteyteren samtykker til overføringen.</article><article class="numberedLegalP" data-numerator="2" id="paragraf-9-nummer-2">(2) Departementet kan i forskrift gi nærmere regler om overføring av kontrakter etter første ledd.</article></article><article class="legalArticle" data-lovdata-URL="LTI/lov/2025-05-27-20/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Forbud mot å ha ledelsesfunksjon</span></h2><article class="numberedLegalP" data-numerator="1" id="paragraf-10-nummer-1">(1) Dersom styremedlemmer, andre tillitsvalgte, oppdragstakere eller ansatte i en kryptoeiendelstjenesteyter har overtrådt eller medvirket til overtredelse av bestemmelser gitt i eller i medhold av loven her, kan Finanstilsynet fatte vedtak om at vedkommende ikke kan ha ledelsesfunksjon i en kryptoeiendelstjenesteyter dersom overtredelsen eller medvirkningen til denne medfører at vedkommende må anses uskikket til å ha slik ledelsesfunksjon.</article><article class="numberedLegalP" data-numerator="2" id="paragraf-10-nummer-2">(2) Departementet kan fastsette utfyllende forskrifter til bestemmelsen her.</article></article><article class="legalArticle" data-lovdata-URL="LTI/lov/2025-05-27-20/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Administrativ inndragning</span></h2><article class="numberedLegalP" data-numerator="1" id="paragraf-11-nummer-1">(1) Finanstilsynet kan helt eller delvis inndra vinning som er oppnådd ved overtredelse av kryptoeiendelsforordningen artikkel 88 til 92 (innside- og markedsmisbruksregler) og forskrifter gitt til utfylling av disse bestemmelsene. Verdipapirhandelloven § 19-11 annet til tiende ledd gjelder tilsvarende.</article><article class="numberedLegalP" data-numerator="2" id="paragraf-11-nummer-2">(2) Departementet kan i forskrift fastsette nærmere bestemmelser om administrativ inndragning etter bestemmelsen her.</article></article><article class="legalArticle" data-lovdata-URL="LTI/lov/2025-05-27-20/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Tilbakekall av tillatelse</span></h2><article class="numberedLegalP" data-numerator="1" id="paragraf-12-nummer-1">(1) Finanstilsynet kan ved overtredelser av krypto-eiendelsforordningen artikkel 88 til 92 (innside- og markedsmisbruksregler) og artikkel 64 nr. 1 bokstav g tilbakekalle eller midlertidig oppheve tillatelsen til en yter av kryptoeiendelstjenester.</article><article class="numberedLegalP" data-numerator="2" id="paragraf-12-nummer-2">(2) Departementet kan i forskrift fastsette nærmere bestemmelser om tilbakekall og midlertidig opphevelse av tillatelsen til en yter av kryptoeiendelstjenester etter bestemmelsen her.</article></article><article class="legalArticle" data-lovdata-URL="LTI/lov/2025-05-27-20/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Midlertidig forbud mot å foreta egenhandel</span></h2><article class="numberedLegalP" data-numerator="1" id="paragraf-13-nummer-1">(1) Dersom en ansatt i en kryptoeiendelstjeneste-yter forsettlig eller uaktsomt overtrer bestemmelsene nevnt i kryptoeiendelsforordningen artikkel 88 til 92, kan Finanstilsynet fatte vedtak om at vedkommende i en periode på inntil to år ikke skal kunne utføre handel for egen regning i nærmere angitte kryptoeiendeler eller på nærmere angitte markeder.</article><article class="numberedLegalP" data-numerator="2" id="paragraf-13-nummer-2">(2) Finanstilsynet kan etter søknad gjøre unntak fra forbudet i første ledd for nærmere bestemte handler.</article><article class="numberedLegalP" data-numerator="3" id="paragraf-13-nummer-3">(3) Adgangen til å ilegge forbud etter bestemmelsen her foreldes to år etter at overtredelsen er opphørt. Fristen avbrytes ved at Finanstilsynet gir forhåndsvarsel eller fatter vedtak om forbud mot å foreta egenhandel.</article><article class="numberedLegalP" data-numerator="4" id="paragraf-13-nummer-4">(4) Departementet kan fastsette utfyllende forskrifter til bestemmelsen her.</article></article><article class="legalArticle" data-lovdata-URL="LTI/lov/2025-05-27-20/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Utlevering av opplysninger til EFTA-domstolen</span></h2><article class="legalP" id="paragraf-14-ledd-1">Når EFTA-domstolen behandler en sak som angår bestemmelsene gjennomført i § 1 første ledd eller i forskrift gitt til utfylling av disse bestemmelsene, kan enhver uten hinder av lovbestemt taushetsplikt gi domstolen de opplysninger som domstolen kan kreve i medhold av avtale om Det europeiske økonomiske samarbeidsområde og avtale mellom EFTA-statene om opprettelse av et overvåkingsorgan og en domstol.</article></article><article class="legalArticle" data-lovdata-URL="LTI/lov/2025-05-27-20/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Tillatelse fra tingretten og bistand fra politiet</span></h2><article class="numberedLegalP" data-numerator="1" id="paragraf-15-nummer-1">(1) Stedlig tilsyn etter artikkel 124 i kryptoeiendelsforordningen krever tillatelse fra tingretten.</article><article class="numberedLegalP" data-numerator="2" id="paragraf-15-nummer-2">(2) Finanstilsynet kan kreve bistand fra politiet for å gjennomføre rettens beslutning om stedlig tilsyn.</article><article class="numberedLegalP" data-numerator="3" id="paragraf-15-nummer-3">(3) Begjæring om tillatelse etter første ledd fremsettes av Finanstilsynet eller EFTAs overvåkingsorgan for tingretten på det stedet hvor det mest praktisk kan skje. Retten treffer sin avgjørelse ved beslutning. En anke over beslutningen har ikke oppsettende virkning. Straffeprosessloven § 201 første ledd, §§ 117 til 120 jf. § 204, § 207, § 208, § 209, § 213 og kapittel 26 samt forvaltningsloven § 15 annet ledd gjelder så langt de passer. Dersom varsel om stedlig tilsyn kan unnlates etter artikkel 124 i kryptoeiendelsforordningen, og Finanstilsynet eller EFTAs overvåkingsorgan anmoder retten om det, skal den begjæringen retter seg mot, ikke varsles om begjæringen eller beslutningen.</article></article><article class="legalArticle" data-lovdata-URL="LTI/lov/2025-05-27-20/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Tvangsfullbyrdelse</span></h2><article class="legalP" id="paragraf-16-ledd-1">Ved tvangsfullbyrdelse etter kryptoeiendelsforordningen artikkel 133 nr. 3 fører Finanstilsynet kontroll med tvangsgrunnlagets ekthet etter bestemmelsene om tvangsfullbyrdelse i EØS-avtalen artikkel 110.</article></article><article class="legalArticle" data-lovdata-URL="LTI/lov/2025-05-27-20/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Overtredelse av kryptoeiendelsforordningen</span></h2><article class="numberedLegalP" data-numerator="1" id="paragraf-17-nummer-1">(1) Finanstilsynet kan ilegge overtredelsesgebyr ved overtredelse av bestemmelsene angitt i kryptoeiendelsforordningen, jf. § 1, artikkel 111 nr. 1 første ledd bokstav a) til e) og forskrifter gitt til utfylling av disse bestemmelsene. Medvirkning til overtredelse av bestemmelsene kan sanksjoneres på samme måte.</article><article class="numberedLegalP" data-numerator="2" id="paragraf-17-nummer-2">(2) Første ledd gjelder ikke for overtredelser av reglene om innsidehandel i kryptoeiendelsforordningen artikkel 89.</article><article class="numberedLegalP" data-numerator="3" id="paragraf-17-nummer-3">(3) Fysiske personer kan ilegges overtredelsesgebyr etter første ledd for forsettlige eller uaktsomme overtredelser. Forvaltningsloven § 46 første ledd gjelder for foretak.</article><article class="numberedLegalP" data-numerator="4" id="paragraf-17-nummer-4">(4) For foretak kan det fastsettes overtredelsesgebyr på inntil<ul class="defaultList"><li data-li-identifier="a." data-name="a."><article class="listArticle" id="paragraf-17-nummer-4-punkt-1"><article class="legalP" id="paragraf-17-nummer-4-punkt-1-ledd-1">60 millioner kroner eller 3 prosent av den samlede årsomsetningen etter siste godkjente årsregnskap for overtredelse av bestemmelsene angitt i krypto-eiendelsforordningen artikkel 111 nr. 1 første ledd bokstav a),</article></article></li><li data-li-identifier="b." data-name="b."><article class="listArticle" id="paragraf-17-nummer-4-punkt-2"><article class="legalP" id="paragraf-17-nummer-4-punkt-2-ledd-1">60 millioner kroner eller 5 prosent av den samlede årsomsetningen etter siste godkjente årsregnskap for overtredelse av bestemmelsene angitt i krypto-eiendelsforordningen artikkel 111 nr. 1 første ledd bokstav d),</article></article></li><li data-li-identifier="c." data-name="c."><article class="listArticle" id="paragraf-17-nummer-4-punkt-3"><article class="legalP" id="paragraf-17-nummer-4-punkt-3-ledd-1">60 millioner kroner eller 12,5 prosent av den samlede årsomsetningen etter siste godkjente årsregnskap for overtredelse av bestemmelsene angitt i kryptoeiendelsforordningen artikkel 111 nr. 1 første ledd bokstav b) og c),</article></article></li><li data-li-identifier="d." data-name="d."><article class="listArticle" id="paragraf-17-nummer-4-punkt-4"><article class="legalP" id="paragraf-17-nummer-4-punkt-4-ledd-1">30 millioner kroner eller 2 prosent av den samlede årsomsetningen etter siste godkjente årsregnskap for overtredelse av kryptoeiendelsforordningen artikkel 88,</article></article></li><li data-li-identifier="e." data-name="e."><article class="listArticle" id="paragraf-17-nummer-4-punkt-5"><article class="legalP" id="paragraf-17-nummer-4-punkt-5-ledd-1">180 millioner kroner eller 15 prosent av den samlede årsomsetningen etter siste godkjente årsregnskap for overtredelse av kryptoeiendelsforordningen artikkel 90, artikkel 91 og artikkel 92.</article></article></li></ul></article><article class="numberedLegalP" data-numerator="5" id="paragraf-17-nummer-5">(5) Når bestemmelser om overtredelsesgebyr knytter beregning av satser for overtredelsesgebyret til den samlede årsomsetningen etter siste godkjente årsregnskap, skal den samlede omsetningen for et morselskap eller et datterselskap av et morselskap som skal utarbeide konsernregnskap etter direktiv 2013/34 EU, være den totale årsomsetningen, eller tilsvarende inntekt etter relevante regnskapsdirektiver, etter siste tilgjengelige konsoliderte årsregnskap godkjent av ledelsen i det overordnede morforetaket.</article><article class="numberedLegalP" data-numerator="6" id="paragraf-17-nummer-6">(6) For fysiske personer kan det fastsettes overtredelsesgebyr på inntil 8 millioner kroner ved overtredelse av bestemmelsene angitt i kryptoeiendelsforordningen artikkel 111 nr. 1 første ledd bokstav a) til d), inntil 12 millioner kroner ved overtredelse av kryptoeiendelsforordningen artikkel 88 og inntil 60 millioner kroner ved overtredelse av kryptoeiendelsforordningen artikkel 90, artikkel 91 og artikkel 92.</article><article class="numberedLegalP" data-numerator="7" id="paragraf-17-nummer-7">(7) Overtredelsesgebyret kan fastsettes til inntil to ganger oppnådd fortjeneste eller unngått tap som følge av overtredelsen, dersom dette gir høyere gebyr enn utmålingen etter fjerde og sjette ledd ved overtredelse av bestemmelser som angitt i kryptoeiendelsforordningen artikkel 111 nr. 1 første ledd bokstav a) til d).</article><article class="numberedLegalP" data-numerator="8" id="paragraf-17-nummer-8">(8) Overtredelsesgebyret kan fastsettes til inntil tre ganger oppnådd fortjeneste eller unngått tap som følge av overtredelsen, dersom dette gir høyere gebyr enn utmålingen etter fjerde og sjette ledd ved overtredelse av bestemmelser som angitt i kryptoeiendelsforordningen artikkel 88, artikkel 90, artikkel 91 og artikkel 92.</article><article class="numberedLegalP" data-numerator="9" id="paragraf-17-nummer-9">(9) Adgangen til å ilegge overtredelsesgebyr foreldes fem år etter at overtredelsen er opphørt. Fristen avbrytes ved at Finanstilsynet gir forhåndsvarsel eller fatter vedtak om overtredelsesgebyr.</article><article class="numberedLegalP" data-numerator="10" id="paragraf-17-nummer-10">(10) Departementet kan fastsette utfyllende forskrifter til bestemmelsen her.</article></article><article class="legalArticle" data-lovdata-URL="LTI/lov/2025-05-27-20/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Straff</span></h2><article class="numberedLegalP" data-numerator="1" id="paragraf-18-nummer-1">(1) Med bøter eller fengsel inntil 6 år straffes den som forsettlig eller uaktsomt overtrer kryptoeiendelsforordningen artikkel 89 om forbud mot innsidehandel eller artikkel 91 om forbud mot markedsmanipulasjon.</article><article class="numberedLegalP" data-numerator="2" id="paragraf-18-nummer-2">(2) Med bøter eller fengsel inntil 4 år straffes den som forsettlig eller uaktsomt overtrer kryptoeiendelsforordningen artikkel 90 om forbud mot ulovlig spredning av innsideinformasjon.</article><article class="numberedLegalP" data-numerator="3" id="paragraf-18-nummer-3">(3) Med bøter eller fengsel inntil 3 år straffes den som forsettlig eller uaktsomt overtrer kryptoeiendelsforordningen artikkel 16 om utstedelse av eiendelsbaserte token uten tillatelse, artikkel 48 om utstedelse av e-pengetoken uten tillatelse eller artikkel 59 om ytelse av kryptoeiendelstjenester uten tillatelse.</article><article class="numberedLegalP" data-numerator="4" id="paragraf-18-nummer-4">(4) Med bøter eller fengsel inntil 1 år straffes den som forsettlig eller uaktsomt overtrer kryptoeiendelsforordningen artikkel 88 om offentliggjøring av innsideinformasjon, artikkel 4 og 5 om krav til utarbeidelse av hvitbok, artikkel 6, 19 og 51 om hvitbokens innhold eller artikkel 12 og 25 om endringer i hvitboken.</article><article class="numberedLegalP" data-numerator="5" id="paragraf-18-nummer-5">(5) Første til fjerde ledd gjelder tilsvarende for utfyllende forskrifter til de enkelte bestemmelsene.</article></article><article class="legalArticle" data-lovdata-URL="LTI/lov/2025-05-27-20/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Ikrafttredelse og overgangsregler</span></h2><article class="numberedLegalP" data-numerator="1" id="paragraf-19-nummer-1">(1) Loven gjelder fra den tid Kongen bestemmer. De enkelte bestemmelsene kan settes i kraft til ulik tid.</article><article class="numberedLegalP" data-numerator="2" id="paragraf-19-nummer-2">(2) Tilbydere av vekslingstjenester og oppbevaringstjenester for virtuell valuta, som er registrert hos Finanstilsynet, jf. forskrift fastsatt med hjemmel i hvitvaskingsloven § 4 femte ledd, kan fortsette å tilby sine tjenester frem til 30. desember 2025 eller til de har fått eller blitt nektet tillatelse etter kryptoeiendelsforordningen artikkel 63, etter hva som kommer først.</article><article class="numberedLegalP" data-numerator="3" id="paragraf-19-nummer-3">(3) Departementet kan gi nærmere overgangsregler.</article></article><article class="legalArticle" data-lovdata-URL="LTI/lov/2025-05-27-20/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Endringer i andre lover</span></h2><article class="document-change" data-document="lov/2016-06-17-30" id="paragraf-20-dokumentendring-1"><article class="legalP" id="paragraf-20-dokumentendring-1-ledd-1">Fra den tiden loven her trer i kraft, gjøres følgende endringer i lov 17. juni 2016 nr. 30 om EØS-finanstilsyn:</article> <article class="change" data-change-part="lov/2016-06-17-30/§1" id="paragraf-20-dokumentendring-1-endring-1"><article class="defaultP">§ 1 skal lyde:</article><article class="futureLegalArticle" data-name="§1" id="paragraf-20-dokumentendring-1-endring-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">EØS-regler om Den europeiske banktilsynsmyndighet</span></span><article class="legalP" id="paragraf-20-dokumentendring-1-endring-1-foreslåttparagraf-1-ledd-1">EØS-avtalen vedlegg IX nr. 31g (forordning (EU) nr. 1093/2010) om opprettelse av en europeisk tilsynsmyndighet (Den europeiske banktilsynsmyndighet) som endret ved forordning (EU) nr. 1022/2013 og forordning (EU) nr. 2023/1114, gjelder som lov med de tilpasninger som følger av vedlegg IX, protokoll 1 til avtalen og avtalen for øvrig.</article></article></article> <article class="change" data-change-part="lov/2016-06-17-30/§3" id="paragraf-20-dokumentendring-1-endring-2"><article class="defaultP">§ 3 skal lyde:</article><article class="futureLegalArticle" data-name="§3" id="paragraf-20-dokumentendring-1-endring-2-foreslåttparagraf-1"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">EØS-regler om Den europeiske verdipapir- og markedstilsynsmyndighet</span></span><article class="legalP" id="paragraf-20-dokumentendring-1-endring-2-foreslåttparagraf-1-ledd-1">EØS-avtalen vedlegg IX nr. 31i (forordning (EU) nr. 1095/2010) om opprettelse av en europeisk tilsynsmyndighet (Den europeiske verdipapir- og markedstilsynsmyndighet), som endret ved direktiv 2011/61/EU og forordning (EU) nr. 2023/1114, gjelder som lov med de tilpasninger som følger av vedlegg IX, protokoll 1 til avtalen og avtalen for øvrig.</article></article></article></article></article></main></body></html>