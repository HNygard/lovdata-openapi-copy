<!DOCTYPE html><html lang="nb"><head><title>Forskrift om tilskudd til kompetanseutvikling og informasjon knyttet til drift av og opprydding etter norsk atomvirksomhet og håndtering av radioaktivt avfall</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-10-20-2078</dd><dt class="dokid">DokumentID</dt><dd class="dokid">LTI/forskrift/2025-10-20-2078</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Forsknings- og innovasjonsavdelingen</li></ul></dd><dt class="dateInForce">I kraft fra</dt><dd class="dateInForce">2026-01-01</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2025-10-24 13:40</dd><dt class="journalNumber">Journalnummer</dt><dd class="journalNumber">2025-1327</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Forskrift om tilskudd til kompetanseutvikling og informasjon knyttet til drift av og opprydding etter norsk atomvirksomhet og håndtering av radioaktivt avfall</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og fiskeridepartementet 20. oktober 2025 til gjennomføring av Stortingets årlige budsjettvedtak kap. 907, post 70.</dd><dt class="refid">RefID</dt><dd class="refid">forskrift/2025-10-20-2078</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til kompetanseutvikling og informasjon knyttet til drift av og opprydding etter norsk atomvirksomhet og håndtering av radioaktivt avfall<ul class="tocSubUl"><li>§ 1. Målet for tilskuddsordningen</li><li>§ 2. Definisjoner</li><li>§ 3. Målgruppe</li><li>§ 4. Forvalter av tilskuddsordningen</li><li>§ 5. Hvem som kan få tilskudd</li><li>§ 6. Utlysing</li><li>§ 7. Krav til søknaden</li><li>§ 8. Tildelingskriterier</li><li>§ 9. Vurdering av søknader</li><li>§ 10. Vedtak og klage</li><li>§ 11. Rapportering</li><li>§ 12. Kontroll</li><li>§ 13. Omgjøring og tilbakebetaling</li><li>§ 14. EØS-avtalens regler om offentlig støtte</li><li>§ 15. Evaluering</li><li>§ 16. Rapportering til departementet om måloppnåelse</li><li>§ 17. Oversikt over inngåtte forpliktelser</li><li>§ 18. Intern kontroll hos tilskuddsforvalter</li><li>§ 19. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2025-10-20-2078" id="dokument"><h1>Forskrift om tilskudd til kompetanseutvikling og informasjon knyttet til drift av og opprydding etter norsk atomvirksomhet og håndtering av radioaktivt avfall</h1><article class="legalArticle" data-lovdata-URL="LTI/forskrift/2025-10-20-2078/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Målet for tilskuddsordningen</span></h2><article class="legalP" id="paragraf-1-ledd-1">Målet for tilskuddsordningen er å bidra med felles kunnskapsoppbygging og god dialog med organisasjoner som har et engasjement i arbeidet med drift av og opprydding etter norsk atomvirksomhet og håndtering av radioaktivt avfall.</article></article><article class="legalArticle" data-lovdata-URL="LTI/forskrift/2025-10-20-2078/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I denne forskriften menes med:<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>Drift av og opprydding etter norsk atomvirksomhet:</i> Dette omfatter atomreaktorene i Halden og Kjeller og anlegg for mottak, mellomlagring, behandling og annen disponering av radioaktivt avfall, og anlegg i tilknytning til dette. Atomanlegg defineres i atomenergiloven § 1 bokstav e.</article></article></li><li data-li-identifier="b." data-name="b."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1"><i>Håndtering av radioaktivt avfall:</i> Dette omfatter mottak, mellomlagring, behandling og annen disponering av radioaktivt avfall, jf. definisjon i avfallsforskriften § 16-3 bokstav d.</article></article></li><li data-li-identifier="c." data-name="c."><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1"><i>Organisasjon med nasjonal dekning:</i> Organisasjon som retter seg mot hele Norge.</article></article></li></ul></article></article><article class="legalArticle" data-lovdata-URL="LTI/forskrift/2025-10-20-2078/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Målgruppe</span></h2><article class="legalP" id="paragraf-3-ledd-1">Målgruppen er organisasjoner som har nasjonal dekning og organisasjoner som er lokalisert i kommuner som er eller planlegger å bli vertskap for atomanlegg, og nabokommuner til disse.</article></article><article class="legalArticle" data-lovdata-URL="LTI/forskrift/2025-10-20-2078/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Forvalter av tilskuddsordningen</span></h2><article class="legalP" id="paragraf-4-ledd-1">Tilskuddsordningen forvaltes av Norsk nukleær dekommisjonering innenfor rammene som settes av denne forskriften.</article></article><article class="legalArticle" data-lovdata-URL="LTI/forskrift/2025-10-20-2078/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Hvem som kan få tilskudd</span></h2><article class="legalP" id="paragraf-5-ledd-1">Tilskudd kan gis til organisasjoner som er registrert i Enhetsregisteret og Frivillighetsregisteret. Organisasjonene må enten ha nasjonal dekning eller være lokalisert i kommuner som er eller vurderer å bli vertskap for atomanlegg, eller nabokommuner av disse.</article></article><article class="legalArticle" data-lovdata-URL="LTI/forskrift/2025-10-20-2078/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Utlysing</span></h2><article class="legalP" id="paragraf-6-ledd-1">Utlysingen skal inneholde:<ul class="defaultList"><li data-li-identifier="a." data-name="a."><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">formål med tilskuddsordningen og målgruppe</article></article></li><li data-li-identifier="b." data-name="b."><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">krav som gjelder for å få innvilget søknaden (tildelingskriterier)</article></article></li><li data-li-identifier="c." data-name="c."><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">informasjon om bruk av standardiserte søknadsskjema eller tilskuddsportal</article></article></li><li data-li-identifier="d." data-name="d."><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">vilkår overfor tilskuddsmottaker (inkl. informasjonsplikt i etterhånd og rapporteringsplikter)</article></article></li><li data-li-identifier="e." data-name="e."><article class="listArticle" id="paragraf-6-ledd-1-punkt-5"><article class="legalP" id="paragraf-6-ledd-1-punkt-5-ledd-1">informasjon om at Norsk nukleær dekommisjonering kan iverksette tiltak for å kontrollere at tilskuddet brukes i samsvar med formålet</article></article></li><li data-li-identifier="f." data-name="f."><article class="listArticle" id="paragraf-6-ledd-1-punkt-6"><article class="legalP" id="paragraf-6-ledd-1-punkt-6-ledd-1">søknadsfrist.</article></article></li></ul></article></article><article class="legalArticle" data-lovdata-URL="LTI/forskrift/2025-10-20-2078/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Krav til søknaden</span></h2><article class="legalP" id="paragraf-7-ledd-1">Søknad om tilskudd skal sendes til forvalteren av tilskuddsordningen innen den søknadsfristen som er fastsatt i kunngjøringen.</article><article class="legalP" id="paragraf-7-ledd-2">Søknaden skal inneholde:<ul class="defaultList"><li data-li-identifier="a." data-name="a."><article class="listArticle" id="paragraf-7-ledd-2-punkt-1"><article class="legalP" id="paragraf-7-ledd-2-punkt-1-ledd-1">organisasjonens organisasjonsnummer</article></article></li><li data-li-identifier="b." data-name="b."><article class="listArticle" id="paragraf-7-ledd-2-punkt-2"><article class="legalP" id="paragraf-7-ledd-2-punkt-2-ledd-1">beskrivelse av aktiviteten</article></article></li><li data-li-identifier="c." data-name="c."><article class="listArticle" id="paragraf-7-ledd-2-punkt-3"><article class="legalP" id="paragraf-7-ledd-2-punkt-3-ledd-1">plan for gjennomføring av aktiviteten</article></article></li><li data-li-identifier="d." data-name="d."><article class="listArticle" id="paragraf-7-ledd-2-punkt-4"><article class="legalP" id="paragraf-7-ledd-2-punkt-4-ledd-1">budsjett og finansieringsplan, inkludert oversikt over andre finansieringskilder og eventuelle samarbeidspartnere.</article></article></li></ul></article><article class="legalP" id="paragraf-7-ledd-3">Norsk nukleær dekommisjonering kan kreve at søkeren gir flere opplysninger dersom det er nødvendig for å vurdere søknaden.</article></article><article class="legalArticle" data-lovdata-URL="LTI/forskrift/2025-10-20-2078/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tildelingskriterier</span></h2><article class="legalP" id="paragraf-8-ledd-1">Tilskudd etter denne forskriften skal gå til oppbygging av kompetanse og/eller gjennomføring av aktiviteter som bidrar til å oppnå målet med tilskuddsordningen, jf. § 1.</article><article class="legalP" id="paragraf-8-ledd-2">Tilskuddet skal bidra til en eller flere av følgende aktiviteter:<ul class="defaultList"><li data-li-identifier="a." data-name="a."><article class="listArticle" id="paragraf-8-ledd-2-punkt-1"><article class="legalP" id="paragraf-8-ledd-2-punkt-1-ledd-1">øke organisasjonenes kompetanse om drift og opprydding etter den norske atomvirksomheten og håndtering av radioaktivt avfall</article></article></li><li data-li-identifier="b." data-name="b."><article class="listArticle" id="paragraf-8-ledd-2-punkt-2"><article class="legalP" id="paragraf-8-ledd-2-punkt-2-ledd-1">informere og involvere organisasjonenes medlemmer</article></article></li><li data-li-identifier="c." data-name="c."><article class="listArticle" id="paragraf-8-ledd-2-punkt-3"><article class="legalP" id="paragraf-8-ledd-2-punkt-3-ledd-1">informere og involvere interesserte innbyggere</article></article></li><li data-li-identifier="d." data-name="d."><article class="listArticle" id="paragraf-8-ledd-2-punkt-4"><article class="legalP" id="paragraf-8-ledd-2-punkt-4-ledd-1">delta i prosesser opp mot Norsk nukleær dekommisjonering for å gi innspill til etatens arbeid.</article></article></li></ul></article><article class="legalP" id="paragraf-8-ledd-3">Det kan gis tilskudd til dekning av lønn for interne ressurser knyttet til gjennomføring av disse aktivitetene.</article><article class="legalP" id="paragraf-8-ledd-4">Det legges til grunn at ressursbruken i gjennomføringen av aktivitetene skal være nøktern.</article></article><article class="legalArticle" data-lovdata-URL="LTI/forskrift/2025-10-20-2078/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Vurdering av søknader</span></h2><article class="legalP" id="paragraf-9-ledd-1">Vedtak om tilskudd fattes av Norsk nukleær dekommisjonering etter en samlet vurdering av søknaden.</article><article class="legalP" id="paragraf-9-ledd-2">Søknader om tilskudd vurderes på bakgrunn av:<ul class="defaultList"><li data-li-identifier="a." data-name="a."><article class="listArticle" id="paragraf-9-ledd-2-punkt-1"><article class="legalP" id="paragraf-9-ledd-2-punkt-1-ledd-1">hvor godt aktiviteter og tiltak det søkes tilskudd til vurderes å bidra til å nå målet for ordningen, jf. § 1</article></article></li><li data-li-identifier="b." data-name="b."><article class="listArticle" id="paragraf-9-ledd-2-punkt-2"><article class="legalP" id="paragraf-9-ledd-2-punkt-2-ledd-1">økonomisk støtte organisasjonen mottar, eller vil motta, fra andre offentlige instanser til samme formål som i søknaden</article></article></li><li data-li-identifier="c." data-name="c."><article class="listArticle" id="paragraf-9-ledd-2-punkt-3"><article class="legalP" id="paragraf-9-ledd-2-punkt-3-ledd-1">for tilskudd til organisasjoner med nasjonal dekning vil prosjekter med et langsiktig tidsperspektiv bli prioritert.</article></article></li></ul></article><article class="legalP" id="paragraf-9-ledd-3">Den samlede rammen for tilskuddsordningen følger av Stortingets årlige budsjettvedtak. Tilskuddsforvalteren kan avslå søknader med henvisning til at det ikke er budsjettmessig rom for å innvilge søknaden.</article></article><article class="legalArticle" data-lovdata-URL="LTI/forskrift/2025-10-20-2078/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Vedtak og klage</span></h2><article class="legalP" id="paragraf-10-ledd-1">Med forbehold om Stortingets årlige budsjettvedtak, kan det gis tilskudd for inntil tre år. Vedtak om tilsagn skal meddeles søkeren i tilsagnsbrev i henhold til bestemmelser om statlig økonomistyring, kap. 6.3.</article><article class="legalP" id="paragraf-10-ledd-2">Nærings- og fiskeridepartementet er klageinstans for enkeltvedtak om tilskudd fattet av Norsk nukleær dekommisjonering etter denne forskriften.</article></article><article class="legalArticle" data-lovdata-URL="LTI/forskrift/2025-10-20-2078/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Rapportering</span></h2><article class="legalP" id="paragraf-11-ledd-1">Tilskuddsmottakeren skal levere rapport og regnskap til Norsk nukleær dekommisjonering om hvordan tilskuddet har blitt brukt. Fristen for å sende inn regnskap og rapport skal fremgå av tilskuddsbrevet. Rapporten må inneholde informasjon som gjør det mulig å vurdere måloppnåelse for tilskuddet. For å avklare måloppnåelse kan det stilles oppfølgende krav til rapporteringen fra enkeltmottakere av tilskudd. Særskilte krav til rapporteringen vil fremgå av tilskuddsbrevet eller inngå som en del av oppfølgingen av rapporten.</article><article class="legalP" id="paragraf-11-ledd-2">Følgende kriterier skal legges til grunn ved vurdering av måloppnåelse:<ul class="defaultList"><li data-li-identifier="a." data-name="a."><article class="listArticle" id="paragraf-11-ledd-2-punkt-1"><article class="legalP" id="paragraf-11-ledd-2-punkt-1-ledd-1">Organisasjonene som får tilskudd får økt kompetanse om drift av og opprydding etter den norske atomvirksomheten og håndtering av atomavfall</article></article></li><li data-li-identifier="b." data-name="b."><article class="listArticle" id="paragraf-11-ledd-2-punkt-2"><article class="legalP" id="paragraf-11-ledd-2-punkt-2-ledd-1">Berørte innbyggere får økt kompetanse om drift av og opprydding etter den norske atomvirksomheten og håndtering av atomavfall</article></article></li><li data-li-identifier="c." data-name="c."><article class="listArticle" id="paragraf-11-ledd-2-punkt-3"><article class="legalP" id="paragraf-11-ledd-2-punkt-3-ledd-1">Norsk nukleær dekommisjonering får innspill fra organisasjonene om relevante saker innenfor etatens ansvarsområde.</article></article></li></ul></article><article class="legalP" id="paragraf-11-ledd-3">Norsk nukleær dekommisjonering kan kreve at søkeren gir flere opplysninger som er nødvendige for å vurdere måloppnåelsen.</article></article><article class="legalArticle" data-lovdata-URL="LTI/forskrift/2025-10-20-2078/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Kontroll</span></h2><article class="legalP" id="paragraf-12-ledd-1">Norsk nukleær dekommisjonering kan iverksette kontroll med at midlene nyttes etter forutsetningene, jf. bestemmelser om økonomistyring i staten pkt. 6.3.8.2.</article></article><article class="legalArticle" data-lovdata-URL="LTI/forskrift/2025-10-20-2078/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Omgjøring og tilbakebetaling</span></h2><article class="legalP" id="paragraf-13-ledd-1">Tilskuddsmottakeren har plikt til å melde fra til Norsk nukleær dekommisjonering dersom grunnlaget for tilskuddet blir endret eller faller bort.</article><article class="legalP" id="paragraf-13-ledd-2">Dersom tilskuddsmottakeren ikke har gitt riktige opplysninger, har brukt midlene i strid med forutsetningene i denne forskriften og i tilskuddsvedtaket, eller på annen måte har brutt vilkårene for tilskuddet, kan Norsk nukleær dekommisjonering holde tilbake tilskuddet eller kreve det helt eller delvis tilbakebetalt.</article><article class="legalP" id="paragraf-13-ledd-3">Ved feil i utbetaling av tilskuddet kan Norsk nukleær dekommisjonering avregne påfølgende utbetalinger og tildelinger, eller kreve tilskuddet tilbakebetalt. Ved krav om tilbakebetaling skal tilskuddsmottakeren underrettes skriftlig om dette med en frist for tilbakebetaling.</article></article><article class="legalArticle" data-lovdata-URL="LTI/forskrift/2025-10-20-2078/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">EØS-avtalens regler om offentlig støtte</span></h2><article class="legalP" id="paragraf-14-ledd-1">Tilskuddsforvalter må for den enkelte søknad vurdere konkret om tilskuddet vil utgjøre offentlig støtte i henhold til EØS-avtalen artikkel 61 (1).</article><article class="legalP" id="paragraf-14-ledd-2">Tilskuddsmottakere skal sikre at offentlige midler ikke kommer økonomisk aktivitet til gode, og må kunne dokumentere tiltak som viser at tilskuddet i sin helhet går til det tiltenkte formålet og at det ikke skjer kryssubsidiering.</article></article><article class="legalArticle" data-lovdata-URL="LTI/forskrift/2025-10-20-2078/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Evaluering</span></h2><article class="legalP" id="paragraf-15-ledd-1">Norsk nukleær dekommisjonering skal årlig evaluere måloppnåelsen til ordningen.</article><article class="legalP" id="paragraf-15-ledd-2">Norsk nukleær dekommisjonering skal med noen års mellomrom sørge for at formålet og kriteriene for tilskuddsordningen blir evaluert.</article></article><article class="legalArticle" data-lovdata-URL="LTI/forskrift/2025-10-20-2078/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Rapportering til departementet om måloppnåelse</span></h2><article class="legalP" id="paragraf-16-ledd-1">Norsk nukleær dekommisjonering skal årlig rapportere til Nærings- og fiskeridepartementet om måloppnåelsen i tilskuddsordningene, ut fra kriteriene som er fastsatt av i denne forskriften. Rapporteringen skal inngå som en del av den ordinære årsrapporten fra Norsk nukleær dekommisjonering.</article></article><article class="legalArticle" data-lovdata-URL="LTI/forskrift/2025-10-20-2078/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Oversikt over inngåtte forpliktelser</span></h2><article class="legalP" id="paragraf-17-ledd-1">For å holde oversikt over inngåtte forpliktelser skal det føres et eget register for tilskudd/tilsagn som skal dekkes av disponibel bevilgning for inneværende budsjettermin.</article><article class="legalP" id="paragraf-17-ledd-2">Tilsvarende skal det også føres et eget register for tilsagn i henhold til disponibel tilsagnsfullmakt som dekkes ved bevilgning i påfølgende budsjetterminer.</article></article><article class="legalArticle" data-lovdata-URL="LTI/forskrift/2025-10-20-2078/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Intern kontroll hos tilskuddsforvalter</span></h2><article class="legalP" id="paragraf-18-ledd-1">Norsk nukleær dekommisjonering skal ha etablert systemer, rutiner og tiltak som sikrer korrekt saksbehandling ved tildeling og utbetaling av tilskudd i overensstemmelse med pkt. 6.3.8.1 i bestemmelser om økonomistyring i staten.</article><article class="legalP" id="paragraf-18-ledd-2">Bokføring, spesifikasjon, dokumentasjon og oppbevaring av regnskapsopplysninger skal skje i overensstemmelse med Norsk nukleær dekommisjonerings interne økonomiforvaltningsrutiner og kravene som framgår av pkt. 4.4 i bestemmelser om økonomistyring i staten.</article></article><article class="legalArticle" data-lovdata-URL="LTI/forskrift/2025-10-20-2078/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Ikrafttredelse</span></h2><article class="legalP" id="paragraf-19-ledd-1">Forskriften trer i kraft 1. januar 2026.</article><article class="legalP" id="paragraf-19-ledd-2">Forskriften gjelder ikke for søknader om tilskudd sendt før forskriften trer i kraft.</article></article></main></body></html>