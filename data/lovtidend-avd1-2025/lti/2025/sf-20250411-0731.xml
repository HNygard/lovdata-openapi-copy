<!DOCTYPE html><html lang="nb"><head><title>Forskrift om vigsel ved utsendt utenrikstjenesteansatt</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-04-11-731</dd><dt class="dokid">DokumentID</dt><dd class="dokid">LTI/forskrift/2025-04-11-731</dd><dt class="ministry">Departement</dt><dd class="ministry"><ul><li>Utenriksdepartementet</li></ul></dd><dt class="subunit">Etat</dt><dd class="subunit"><ul><li>Avdeling for protokoll, kultur og publikumstjenester</li></ul></dd><dt class="dateInForce">I kraft fra</dt><dd class="dateInForce">2025-04-11</dd><dt class="changesToDocuments">Endrer</dt><dd class="changesToDocuments"><ul><li>forskrift/2001-05-21-1308</li></ul></dd><dt class="basedOn">Hjemmel</dt><dd class="basedOn"><ul><li>lov/2015-02-13-9/§14</li><li>forskrift/1960-12-16-2</li></ul></dd><dt class="dateOfPublication">Kunngjort</dt><dd class="dateOfPublication">2025-05-05 14:15</dd><dt class="journalNumber">Journalnummer</dt><dd class="journalNumber">2025-0417</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Forskrift om vigsel ved utsendt utenrikstjenesteansatt</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Utenriksdepartementet 11. april 2025 med hjemmel i lov 13. februar 2015 nr. 9 om utenrikstjenesten (utenrikstjenesteloven) § 14, jf. delegeringsvedtak 16. desember 1960 nr. 2.</dd><dt class="refid">RefID</dt><dd class="refid">forskrift/2025-04-11-731</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om vigsel ved utsendt utenrikstjenesteansatt<ul class="tocSubUl"><li>§ 1. Bemyndigelse av utenriksstasjoner</li><li>§ 2. Utsendt utenrikstjenesteansatt som vigsler og prøvingsmyndighet</li><li>§ 3. Vilkår for å inngå ekteskap ved utsendt utenrikstjenesteansatt</li><li>§ 4. Fremgangsmåte for vigsel ved utsendt utenrikstjenesteansatt</li><li>§ 5. Forskriftens ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2025-04-11-731" id="dokument"><h1>Forskrift om vigsel ved utsendt utenrikstjenesteansatt</h1><article class="legalArticle" data-lovdata-URL="LTI/forskrift/2025-04-11-731/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Bemyndigelse av utenriksstasjoner</span></h2><article class="legalP" id="paragraf-1-ledd-1">Departementet kan gi utenriksstasjoner som nevnt i utenrikstjenesteloven § 2 annet og tredje ledd fullmakt til å utføre vigsel. Overenskomst med vedkommende vertsland må tillate at utenriksstasjonen utfører vigsel. Det innhentes formelt samtykke til å foreta vigsel fra vertslandets myndigheter, samt disses bekreftelse på at ekteskap inngått ved utenriksstasjonen vil få rettslig gyldighet i vertslandet.</article><article class="legalP" id="paragraf-1-ledd-2">Fullmakt til å foreta vigsel gis den enkelte utenriksstasjon med nærmere presisering av personkretsen som kan vies ved stasjonen.</article><article class="legalP" id="paragraf-1-ledd-3">Departementet publiserer en oversikt over hvilke utenriksstasjoner som er bemyndiget til å utføre vigsler, samt hvilken personkrets som kan vies ved den enkelte utenriksstasjonen.</article></article><article class="legalArticle" data-lovdata-URL="LTI/forskrift/2025-04-11-731/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Utsendt utenrikstjenesteansatt som vigsler og prøvingsmyndighet</span></h2><article class="legalP" id="paragraf-2-ledd-1">Utenrikstjenesteansatt ved utenriksstasjon som nevnt i § 1, kan utføre alle oppgaver som vigsler i Norge kan utføre, jf. lov 4. juli 1991 nr. 47 om ekteskap kapittel 3.</article><article class="legalP" id="paragraf-2-ledd-2">Prøving av ekteskapsvilkårene foretas av folkeregistermyndigheten.</article><article class="legalP" id="paragraf-2-ledd-3">Prøving av ekteskapsvilkårene kan i særlige tilfeller foretas av norsk utenrikstjenesteansatt etter vilkårene i ekteskapsloven § 6 annet ledd. Vilkårene for prøving i ekteskapsloven §§ 6 til 10 gjelder tilsvarende for prøving ved utenrikstjenesteansatt. Prøving er gebyrfri.</article><article class="legalP" id="paragraf-2-ledd-4">Utenrikstjenesteansatt som foretar prøving av ekteskapsvilkårene, kan også opptre som vigsler.</article></article><article class="legalArticle" data-lovdata-URL="LTI/forskrift/2025-04-11-731/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for å inngå ekteskap ved utsendt utenrikstjenesteansatt</span></h2><article class="legalP" id="paragraf-3-ledd-1">Foruten de begrensningene som fremkommer av § 1, gjelder vilkårene i ekteskapsloven §§ 1 til 5 tilsvarende for inngåelse av ekteskap ved utenriksstasjon.</article><article class="legalP" id="paragraf-3-ledd-2">Før vigsel for utenrikstjenesteansatt finner sted, må brudeparet dokumentere at ekteskapet vil bli anerkjent som gyldig i det land der de akter å ta fast bopel.</article><article class="legalP" id="paragraf-3-ledd-3">Vigsel ved utenrikstjenesteansatt bør begrenses til de tilfeller der de som ønsker å inngå ekteskap oppholder seg midlertidig i vertslandet, eller når det er nødvendig fordi de former for vigsel som gjelder i vertslandet, ikke kan benyttes.</article><article class="legalP" id="paragraf-3-ledd-4">Vigsel ved utenrikstjenesteansatt er en gebyrpliktig tjeneste. Størrelsen på gebyret fremgår av vedlegg til forskrift 20. juni 2014 nr. 780 om gebyr ved Norges utenriksstasjoner.</article></article><article class="legalArticle" data-lovdata-URL="LTI/forskrift/2025-04-11-731/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Fremgangsmåte for vigsel ved utsendt utenrikstjenesteansatt</span></h2><article class="legalP" id="paragraf-4-ledd-1">Formen for vigsel ved utenrikstjenesteansatt følger de alminnelige reglene i ekteskapsloven kapittel 3.</article></article><article class="legalArticle" data-lovdata-URL="LTI/forskrift/2025-04-11-731/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forskriftens ikrafttredelse</span></h2><article class="legalP" id="paragraf-5-ledd-1">Forskriften trer i kraft straks. Fra samme dag oppheves nåværende forskrift 21. mai 2001 nr. 1308 for vigsel ved norsk utenrikstjenestemann.</article></article></main></body></html>