<!DOCTYPE html><html lang="nb"><head><title>Forskrift om endring i forskrift om taubaner (taubaneforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-06-26-1343</dd><dt class="dokid">DokumentID</dt><dd class="dokid">LTI/forskrift/2025-06-26-1343</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="subunit">Etat</dt><dd class="subunit"><ul><li>Statens jernbanetilsyn</li></ul></dd><dt class="dateInForce">I kraft fra</dt><dd class="dateInForce">2025-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2022-12-20-2383</li></ul></dd><dt class="basedOn">Hjemmel</dt><dd class="basedOn"><ul><li>lov/2017-05-22-29/§4</li><li>forskrift/2017-05-22-633</li></ul></dd><dt class="dateOfPublication">Kunngjort</dt><dd class="dateOfPublication">2025-06-27 15:05</dd><dt class="journalNumber">Journalnummer</dt><dd class="journalNumber">2025-0879</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="titleShort">Korttittel</dt><dd class="titleShort">Endr. i taubaneforskriften</dd><dt class="title">Tittel</dt><dd class="title">Forskrift om endring i forskrift om taubaner (taubaneforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Statens jernbanetilsyn 26. juni 2025 med hjemmel i lov 22. mai 2017 nr. 29 om taubaner (taubaneloven) § 4 jf. delegeringsvedtak 22. mai 2017 nr. 633.</dd><dt class="refid">RefID</dt><dd class="refid">forskrift/2025-06-26-1343</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om taubaner (taubaneforskriften)<ul class="tocSubUl"><li>I<ul class="tocSubUl"><li>§ 2-2. Akseptabelt sikkerhetsnivå for taubaner for persontransport</li><li>§ 2-3. Melding om bygging av taubane</li><li>§ 2-4. Krav om driftstillatelse og søknad om driftstillatelse</li><li>§ 2-4a. Krav til en ny taubane</li><li>§ 2-4b. Krav ved gjenoppstart av taubane</li><li>§ 2-4c. Flytting av taubane</li><li>§ 2-5. Endringer av taubane for persontransport</li><li>§ 2-5a. Vesentlig endring og ny søknad om driftstillatelse</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2025-06-26-1343" id="dokument"><h1>Forskrift om endring i forskrift om taubaner (taubaneforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2025-06-26-1343/KAPITTEL_1"><h2 data-text-align="center">I</h2><article class="defaultP">I forskrift 20. desember 2022 nr. 2383 om taubaner (taubaneforskriften) gjøres følgende endringer:</article> <article class="defaultP" margin-top="true">§ 2-2 skal lyde:</article><article class="futureLegalArticle" data-name="§2-2" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 2-2</span>. <span class="legalArticleTitle">Akseptabelt sikkerhetsnivå for taubaner for persontransport</span></span><article class="legalP" id="kapittel-1-foreslåttparagraf-1-ledd-1">Alle taubaner for persontransport skal ha et akseptabelt sikkerhetsnivå.</article><article class="legalP" id="kapittel-1-foreslåttparagraf-1-ledd-2">En taubane anses å ha et akseptabelt sikkerhetsnivå når:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-1-ledd-2-punkt-1"><article class="legalP" id="kapittel-1-foreslåttparagraf-1-ledd-2-punkt-1-ledd-1">den er i samsvar med dokumentasjonen som ligger til grunn for driftstillatelsen og senere endringer som er meldt inn og behandlet av Statens jernbanetilsyn,</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-1-ledd-2-punkt-2"><article class="legalP" id="kapittel-1-foreslåttparagraf-1-ledd-2-punkt-2-ledd-1">taubanen drives sikkert, og</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-1-ledd-2-punkt-3"><article class="legalP" id="kapittel-1-foreslåttparagraf-1-ledd-2-punkt-3-ledd-1">taubanen vedlikeholdes og kontrolleres slik at den er i driftssikker tilstand.</article></article></li></ul></article><article class="legalP" id="kapittel-1-foreslåttparagraf-1-ledd-3">Statens jernbanetilsyn kan kreve at taubanevirksomheten bruker en uavhengig tredjepart eller produsenten av taubanen til å dokumentere at taubanen tilfredsstiller kravet om akseptabelt sikkerhetsnivå i andre ledd.</article></article> <article class="defaultP" margin-top="true">§ 2-3 skal lyde:</article><article class="futureLegalArticle" data-name="§2-3" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2-3</span>. <span class="legalArticleTitle">Melding om bygging av taubane</span></span><article class="legalP" id="kapittel-1-foreslåttparagraf-2-ledd-1">Det skal sendes en melding om bygging av taubane til Statens jernbanetilsyn slik at de kan veilede om kravene i forskriften.</article></article> <article class="defaultP" margin-top="true">§ 2-4 skal lyde:</article><article class="futureLegalArticle" data-name="§2-4" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 2-4</span>. <span class="legalArticleTitle">Krav om driftstillatelse og søknad om driftstillatelse</span></span><article class="legalP" id="kapittel-1-foreslåttparagraf-3-ledd-1">Drift av taubane krever driftstillatelse. Før taubaner tas i bruk skal Statens jernbanetilsyn gi driftstillatelse etter at søker har dokumentert at taubanen oppfyller tekniske og driftsmessige krav.</article><article class="legalP" id="kapittel-1-foreslåttparagraf-3-ledd-2">Søknad om driftstillatelse sendes til Statens jernbanetilsyn på et fastsatt skjema. Søknad om driftstillatelse skal minst inneholde:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-3-ledd-2-punkt-1"><article class="legalP" id="kapittel-1-foreslåttparagraf-3-ledd-2-punkt-1-ledd-1">Teknisk dokumentasjon</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-3-ledd-2-punkt-2"><article class="legalP" id="kapittel-1-foreslåttparagraf-3-ledd-2-punkt-2-ledd-1">Relevante deler av sikkerhetsstyringssystemet</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-3-ledd-2-punkt-3"><article class="legalP" id="kapittel-1-foreslåttparagraf-3-ledd-2-punkt-3-ledd-1">Dokumentasjon på forsikring og sikkerhetsstillelse</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-3-ledd-2-punkt-4"><article class="legalP" id="kapittel-1-foreslåttparagraf-3-ledd-2-punkt-4-ledd-1">Ferdigattest eller midlertidig brukstillatelse etter plan- og bygningsloven § 21-10.</article></article></li></ul></article><article class="legalP" id="kapittel-1-foreslåttparagraf-3-ledd-3">For søknad om ny driftstillatelse etter endring av taubanen skal søknaden inneholde teknisk dokumentasjon og relevante deler av sikkerhetsstyringssystemet. Bokstav c og d skal sendes inn dersom det er relevant for endringen.</article><article class="legalP" id="kapittel-1-foreslåttparagraf-3-ledd-4">Den tekniske dokumentasjonen skal være på norsk, svensk, dansk eller engelsk.</article><article class="legalP" id="kapittel-1-foreslåttparagraf-3-ledd-5">En søknad om driftstillatelse avgjøres snarest mulig, og senest fire uker etter datoen da all nødvendig dokumentasjon ble oversendt til Statens jernbanetilsyn.</article><article class="legalP" id="kapittel-1-foreslåttparagraf-3-ledd-6">Godstaubaner må tilfredsstille kravene i kapittel 5 for å få driftstillatelse. Kabelkraner må tilfredsstille kravene i kapittel 6 for å få driftstillatelse.</article></article> <article class="defaultP" margin-top="true">Ny § 2-4a skal lyde:</article><article class="futureLegalArticle" data-name="§2-4a" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 2-4a</span>. <span class="legalArticleTitle">Krav til en ny taubane</span></span><article class="legalP" id="kapittel-1-foreslåttparagraf-4-ledd-1">En ny taubane skal være i samsvar med forordning (EU) 2016/424. Som ny taubane regnes også en taubane som settes sammen av brukte komponenter.</article></article> <article class="defaultP" margin-top="true">Ny § 2-4b skal lyde:</article><article class="futureLegalArticle" data-name="§2-4b" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 2-4b</span>. <span class="legalArticleTitle">Krav ved gjenoppstart av taubane</span></span><article class="legalP" id="kapittel-1-foreslåttparagraf-5-ledd-1">En eksisterende taubane kan få ny driftstillatelse. Taubanen må være i samsvar med den opprinnelige dokumentasjonen for taubanen og endringer som er meldt inn og behandlet av Statens jernbanetilsyn. Taubanen må være vedlikeholdt og i driftssikker tilstand.</article><article class="legalP" id="kapittel-1-foreslåttparagraf-5-ledd-2">Endringer som ikke er behandlet av Statens jernbanetilsyn behandles i forbindelse med søknaden og etter forskriftens regler for endringer av taubane.</article><article class="legalP" id="kapittel-1-foreslåttparagraf-5-ledd-3">Hvis driftstillatelsen har opphørt, og søknaden sendes senere enn ett år etter opphøret, må søker dokumentere at taubanen er i samsvar med forordning (EU) 2016/424. For taubaner som ikke er i samsvar med forordning (EU) 2016/424 må søker dokumentere at taubanen er konstruert etter de harmoniserte europeiske standardene eller har et tilsvarende sikkerhetsnivå.</article><article class="legalP" id="kapittel-1-foreslåttparagraf-5-ledd-4">Statens jernbanetilsyn kan kreve at dokumentasjonen kommer fra en uavhengig tredjepart eller produsenten av taubanen.</article></article> <article class="defaultP" margin-top="true">Ny § 2-4c skal lyde:</article><article class="futureLegalArticle" data-name="§2-4c" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 2-4c</span>. <span class="legalArticleTitle">Flytting av taubane</span></span><article class="legalP" id="kapittel-1-foreslåttparagraf-6-ledd-1">Flytting av taubane krever alltid ny driftstillatelse.</article><article class="legalP" id="kapittel-1-foreslåttparagraf-6-ledd-2">Ved flytting av en taubane som er i samsvar med forordning (EU) 2016/424 må taubanen også etter flytting være i samsvar med forordning (EU) 2016/424. Taubanen må være vedlikeholdt og i driftssikker tilstand.</article><article class="legalP" id="kapittel-1-foreslåttparagraf-6-ledd-3">Ved flytting av en taubane som ikke er i samsvar med forordning (EU) 2016/424 må søker dokumentere at taubanen er konstruert etter de harmoniserte europeiske standardene, eller har et tilsvarende sikkerhetsnivå. Endringene av taubanen og konsekvensene av dem som helhet må være i samsvar med forordning (EU) 2016/424. Taubanen må være vedlikeholdt og i driftssikker tilstand.</article><article class="legalP" id="kapittel-1-foreslåttparagraf-6-ledd-4">Ved flytting av en taubane kan Statens jernbanetilsyn kreve at dokumentasjonen kommer fra en uavhengig tredjepart eller produsenten av taubanen.</article></article> <article class="defaultP" margin-top="true">§ 2-5 skal lyde:</article><article class="futureLegalArticle" data-name="§2-5" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 2-5</span>. <span class="legalArticleTitle">Endringer av taubane for persontransport</span></span><article class="legalP" id="kapittel-1-foreslåttparagraf-7-ledd-1">Hvis en taubane for persontransport skal endres, skal det meldes skriftlig til Statens jernbanetilsyn før endringen er påbegynt. Statens jernbanetilsyn skal vurdere om endringen er vesentlig etter § 2-5a.</article><article class="legalP" id="kapittel-1-foreslåttparagraf-7-ledd-2">Meldingen om endring av taubane skal inneholde en beskrivelse av endringen som planlegges, beskrivelse av komponentene som skiftes ut eller tilføres og en risikovurdering med grensesnittsbetraktninger.</article><article class="legalP" id="kapittel-1-foreslåttparagraf-7-ledd-3">Når det gjøres endringer på taubaner som er i samsvar med forordning (EU) 2016/424, skal endringen være i samsvar med forordning (EU) 2016/424.</article><article class="legalP" id="kapittel-1-foreslåttparagraf-7-ledd-4">Ved endringer av taubaner som ikke er i samsvar med forordning (EU) 2016/424, skal endringen opprettholde eller forbedre taubanens sikkerhetsnivå.</article><article class="legalP" id="kapittel-1-foreslåttparagraf-7-ledd-5">Statens jernbanetilsyn kan kreve at taubanevirksomheten bruker en uavhengig tredjepart eller produsenten av taubanen til å dokumentere at endringen opprettholder eller forbedrer taubanens sikkerhetsnivå. Dokumentasjonen skal sendes til Statens jernbanetilsyn.</article></article> <article class="defaultP" margin-top="true">Ny § 2-5a skal lyde:</article><article class="futureLegalArticle" data-name="§2-5a" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 2-5a</span>. <span class="legalArticleTitle">Vesentlig endring og ny søknad om driftstillatelse</span></span><article class="legalP" id="kapittel-1-foreslåttparagraf-8-ledd-1">Hvis endringen av taubanen er vesentlig skal endringene og konsekvensene av dem som helhet være i samsvar med forordning (EU) 2016/424.</article><article class="legalP" id="kapittel-1-foreslåttparagraf-8-ledd-2">Ved vurderingen av om endringen er vesentlig, skal Statens jernbanetilsyn legge vekt på risikoen som endringen medfører.</article><article class="legalP" id="kapittel-1-foreslåttparagraf-8-ledd-3">Ved en vesentlig endring må taubanevirksomheten søke om ny driftstillatelse for taubanen etter endring. Taubanen kan ikke tas i bruk igjen før Statens jernbanetilsyn har gitt ny driftstillatelse etter endringen.</article></article> <article class="defaultP" margin-top="true">§ 2-13 tredje ledd bokstav d skal lyde:<ul class="defaultList"><li data-li-identifier="d." data-name="d."><article class="listArticle" id="kapittel-1-foreslåttparagraf-8-ledd-3-punkt-1"><article class="legalP" id="kapittel-1-foreslåttparagraf-8-ledd-3-punkt-1-ledd-1">instrukser og rutiner for <ul class="defaultList"><li data-li-identifier="i." data-name="i."><article class="listArticle" id="kapittel-1-foreslåttparagraf-8-ledd-3-punkt-1-ledd-1-punkt-1"><article class="legalP" id="kapittel-1-foreslåttparagraf-8-ledd-3-punkt-1-ledd-1-punkt-1-ledd-1">sikker drift</article></article></li><li data-li-identifier="ii." data-name="ii."><article class="listArticle" id="kapittel-1-foreslåttparagraf-8-ledd-3-punkt-1-ledd-1-punkt-2"><article class="legalP" id="kapittel-1-foreslåttparagraf-8-ledd-3-punkt-1-ledd-1-punkt-2-ledd-1">kontroll</article></article></li><li data-li-identifier="iii." data-name="iii."><article class="listArticle" id="kapittel-1-foreslåttparagraf-8-ledd-3-punkt-1-ledd-1-punkt-3"><article class="legalP" id="kapittel-1-foreslåttparagraf-8-ledd-3-punkt-1-ledd-1-punkt-3-ledd-1">vedlikehold</article></article></li></ul></article></article></li></ul></article> <article class="defaultP" margin-top="true">§ 2-14 andre ledd skal lyde:</article><article class="legalP" id="kapittel-1-ledd-1">Instrukser for sikker drift, kontroll og vedlikehold skal utarbeides på grunnlag av anvisning fra leverandøren der dette finnes. Hvis det ikke finnes anvisninger fra leverandøren, skal en anerkjent standard følges. Instruksene skal beskrive hvem som er ansvarlig for gjennomføringen</article> <article class="defaultP" margin-top="true">§ 3-12 tredje og fjerde ledd skal lyde:</article><article class="legalP" id="kapittel-1-ledd-2">Rutinene skal beskrive forsvarlig periodisk kontroll, inkludert kontroll av tau og taubanens bærende konstruksjoner. Hvis det finnes beskrivelser av kontroll og vedlikehold fra leverandøren av taubanen, skal leverandørens beskrivelse følges. Hvis det ikke finnes beskrivelser av kontroll og vedlikehold fra leverandøren av taubanen, skal en anerkjent standard følges.</article><article class="legalP" id="kapittel-1-ledd-3">I tillegg skal taubanevirksomheten vurdere behovet for ytterligere kontroll og vedlikehold eller kortere intervaller enn leverandøren har anbefalt eller det standarden angir.</article> <article class="defaultP" margin-top="true">§ 3-13 første ledd første setning skal lyde:</article><article class="legalP" id="kapittel-1-ledd-4">For taubaner for persontransport som ikke er i samsvar med forordning (EU) 2016/424, skal relevante komponenter og konstruksjonsdeler som utsettes for utmattingsbelastning eller utmattingsspenninger, prøves gjennom ikke-destruktive prøvinger i henhold til anerkjente standarder.</article></section><section class="section" data-name="kapII" id="kapittel-2" data-lovdata-URL="LTI/forskrift/2025-06-26-1343/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 1. juli 2025.</article></section></main></body></html>