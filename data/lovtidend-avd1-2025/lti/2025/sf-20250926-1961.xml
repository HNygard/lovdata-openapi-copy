<!DOCTYPE html><html lang="nb"><head><title>Forskrift om fri rettshjelp (rettshjelpsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-09-26-1961</dd><dt class="dokid">DokumentID</dt><dd class="dokid">LTI/forskrift/2025-09-26-1961</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Sivilavdelingen</li></ul></dd><dt class="dateInForce">I kraft fra</dt><dd class="dateInForce">2025-10-15</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-12-12-1443</li></ul></dd><dt class="basedOn">Hjemmel</dt><dd class="basedOn"><ul><li>lov/1980-06-13-35/§3</li><li>lov/1980-06-13-35/§7</li><li>lov/1980-06-13-35/§9</li><li>lov/1980-06-13-35/§11</li><li>lov/1980-06-13-35/§12</li><li>lov/1980-06-13-35/§13</li><li>lov/1980-06-13-35/§14</li><li>lov/1980-06-13-35/§16</li><li>lov/1980-06-13-35/§19</li><li>lov/1980-06-13-35/§22</li><li>lov/1980-06-13-35/§26</li></ul></dd><dt class="dateOfPublication">Kunngjort</dt><dd class="dateOfPublication">2025-09-30 14:45</dd><dt class="journalNumber">Journalnummer</dt><dd class="journalNumber">2025-1251</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="titleShort">Korttittel</dt><dd class="titleShort">Rettshjelpsforskriften</dd><dt class="title">Tittel</dt><dd class="title">Forskrift om fri rettshjelp (rettshjelpsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og beredskapsdepartementet 26. september 2025 med hjemmel i lov 13. juni 1980 nr. 35 om fri rettshjelp § 3, § 7, § 9, § 11, § 12, § 13, § 14, § 16, § 19, § 22 og § 26.</dd><dt class="refid">RefID</dt><dd class="refid">forskrift/2025-09-26-1961</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om fri rettshjelp (rettshjelpsforskriften)<ul class="tocSubUl"><li>Kapittel 1. Økonomiske vilkår for fri rettshjelp<ul class="tocSubUl"><li>§ 1. Fastsetting av betalingsevnen til en søker</li><li>§ 2. Fastsetting av betalingsevnen til en søker som er gift eller som lever sammen med andre med felles økonomi</li><li>§ 3. Hva som inngår i bruttoinntekten</li><li>§ 4. Hva som inngår i nettoformuen</li><li>§ 5. Dokumentasjon av bruttoinntekt og nettoformue</li><li>§ 6. Fradrag for søker med forsørgeransvar</li></ul></li><li>Kapittel 2. Egenandel<ul class="tocSubUl"><li>§ 7. Fastsetting av egenandelen</li><li>§ 8. Fastsetting av egenandelen i saker som godtgjøres etter stykkprisforskriften</li><li>§ 9. Fastsetting av egenandelen ved utvidet bevilling til rettspolitisk arbeid</li><li>§ 10. Innkreving av egenandelen ved fri sakførsel</li></ul></li><li>Kapittel 3. Innsending og behandling av søknad om fri rettshjelp<ul class="tocSubUl"><li>§ 11. Innsending av søknad om fri rettshjelp</li><li>§ 12. Automatisert beregning av søkerens betalingsevne og egenandelsprosent</li></ul></li><li>Kapittel 4. Saker om fritt rettsråd<ul class="tocSubUl"><li>§ 13. Hvilke organer som avgjør søknader om fritt rettsråd</li><li>§ 14. Salær i saker som godtgjøres etter stykkprisforskriften</li><li>§ 15. Søknad om utvidet bevilling til fritt rettsråd</li><li>§ 16. Klage over vedtak om fritt rettsråd</li></ul></li><li>Kapittel 5. Saker om fri sakførsel<ul class="tocSubUl"><li>§ 17. Hvilke organer som avgjør søknader om fri sakførsel</li><li>§ 18. Salær i saker med stykkpris</li><li>§ 19. Utvidet bevilling til fri sakførsel</li><li>§ 20. Klage over vedtak om fri sakførsel</li></ul></li><li>Kapittel 6. Refusjon<ul class="tocSubUl"><li>§ 21. Krav om refusjon av det offentliges utgifter</li></ul></li><li>Kapittel 7. Ikrafttredelse og overgangsregler<ul class="tocSubUl"><li>§ 22. Ikrafttredelse</li><li>§ 23. Overgangsregler</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2025-09-26-1961" id="dokument"><h1>Forskrift om fri rettshjelp (rettshjelpsforskriften)</h1><section class="section" data-name="kap1" id="kapittel-1" data-lovdata-URL="LTI/forskrift/2025-09-26-1961/KAPITTEL_1"><h2>Kapittel 1. Økonomiske vilkår for fri rettshjelp</h2><article class="legalArticle" data-lovdata-URL="LTI/forskrift/2025-09-26-1961/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Fastsetting av betalingsevnen til en søker</span></h3><article class="legalP" id="kapittel-1-paragraf-1-ledd-1">Betalingsevnen til en søker er søkerens bruttoinntekt og halvparten av nettoformuen, delt på grunnbeløpet i folketrygden. Dersom betalingsevnen er negativ, skal den settes lik null.</article></article><article class="legalArticle" data-lovdata-URL="LTI/forskrift/2025-09-26-1961/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Fastsetting av betalingsevnen til en søker som er gift eller som lever sammen med andre med felles økonomi</span></h3><article class="legalP" id="kapittel-1-paragraf-2-ledd-1">For en søker som er gift eller som lever sammen med andre med felles økonomi, skal bruttoinntektene og nettoformuene legges sammen når betalingsevnen skal fastsettes etter § 1. Søkerens betalingsevne skal utgjøre 0,6 ganger den samlede betalingsevnen.</article><article class="legalP" id="kapittel-1-paragraf-2-ledd-2">Dersom personene er hverandres motparter eller er gift, men kan dokumentere at de formelt eller faktisk er separert, skal betalingsevnen fastsettes etter § 1. Det samme gjelder dersom den ene personen bor i utlandet og det ikke er mulig å fremskaffe opplysninger om vedkommendes inntekt og formue.</article></article><article class="legalArticle" data-lovdata-URL="LTI/forskrift/2025-09-26-1961/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Hva som inngår i bruttoinntekten</span></h3><article class="legalP" id="kapittel-1-paragraf-3-ledd-1">I bruttoinntekten inngår samlet inntekt som etter sin art inngår i alminnelig inntekt etter skatteloven kapittel 5, jf. kapittel 12.</article></article><article class="legalArticle" data-lovdata-URL="LTI/forskrift/2025-09-26-1961/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Hva som inngår i nettoformuen</span></h3><article class="legalP" id="kapittel-1-paragraf-4-ledd-1">I nettoformuen inngår samlet formue fratrukket samlet gjeld.</article><article class="legalP" id="kapittel-1-paragraf-4-ledd-2">Følgende formue inngår ikke i nettoformuen:<ul class="defaultList"><li data-li-identifier="a." data-name="a."><article class="listArticle" id="kapittel-1-paragraf-4-ledd-2-punkt-1"><article class="legalP" id="kapittel-1-paragraf-4-ledd-2-punkt-1-ledd-1">Verdien av og gjeld knyttet til primærbolig og driftsmidler søkeren eier. Dersom primærboligen eller driftsmidlene har en netto omsetningsverdi som overstiger beløpsgrensen som følger av skatteloven § 4-10 andre ledd tredje punktum, skal verdien og gjelden likevel inngå i beregningen.</article></article></li><li data-li-identifier="b." data-name="b."><article class="listArticle" id="kapittel-1-paragraf-4-ledd-2-punkt-2"><article class="legalP" id="kapittel-1-paragraf-4-ledd-2-punkt-2-ledd-1">Formue som består i BSU-midler.</article></article></li><li data-li-identifier="c." data-name="c."><article class="listArticle" id="kapittel-1-paragraf-4-ledd-2-punkt-3"><article class="legalP" id="kapittel-1-paragraf-4-ledd-2-punkt-3-ledd-1">Midler etter et felleseieskifte, eller økonomisk oppgjør mellom samboere, som innen rimelig tid skal brukes til reinvestering i ny bolig.</article></article></li><li data-li-identifier="d." data-name="d."><article class="listArticle" id="kapittel-1-paragraf-4-ledd-2-punkt-4"><article class="legalP" id="kapittel-1-paragraf-4-ledd-2-punkt-4-ledd-1">Formue som består i hjelpemidler som er nødvendige for søkerens alminnelige livsutfoldelse.</article></article></li><li data-li-identifier="e." data-name="e."><article class="listArticle" id="kapittel-1-paragraf-4-ledd-2-punkt-5"><article class="legalP" id="kapittel-1-paragraf-4-ledd-2-punkt-5-ledd-1">Midler som stammer fra en personskadeerstatning når erstatningssummen skal dekke tap i fremtidig erverv eller fremtidige utgifter.</article></article></li></ul></article><article class="legalP" id="kapittel-1-paragraf-4-ledd-3">Dersom nettoformuen er negativ, skal den settes lik null.</article></article><article class="legalArticle" data-lovdata-URL="LTI/forskrift/2025-09-26-1961/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Dokumentasjon av bruttoinntekt og nettoformue</span></h3><article class="legalP" id="kapittel-1-paragraf-5-ledd-1">Bruttoinntekt og nettoformue skal dokumenteres gjennom siste tilgjengelige skatteoppgjør. Dersom det ikke er et skatteoppgjør tilgjengelig, kan bruttoinntekt dokumenteres gjennom innrapporterte opplysninger om lønn og tilsvarende ytelser. Skatteoppgjør og innrapporterte opplysninger innhentes automatisk fra Skatteetaten til søknadsportalen for rettshjelp. Dersom det ikke er mulig å innhente opplysninger fra Skatteetaten, må søkeren selv dokumentere bruttoinntekt og nettoformue.</article><article class="legalP" id="kapittel-1-paragraf-5-ledd-2">Mottakerorganet skal legge opplysningene som følger av siste skatteoppgjør til grunn, med mindre søkeren har dokumentert at bruttoinntekten eller nettoformuen er endret slik at betalingsevnen er endret med 15 prosent eller mer.</article></article><article class="legalArticle" data-lovdata-URL="LTI/forskrift/2025-09-26-1961/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Fradrag for søker med forsørgeransvar</span></h3><article class="legalP" id="kapittel-1-paragraf-6-ledd-1">For en søker som har forsørgeransvar for barn under 18 år, jf. barnelova kapittel 8, skal det gjøres et fradrag ved fastsettingen av betalingsevnen. Fradraget er 0,5 ganger folketrygdens grunnbeløp for søkere med ett barn, 0,65 ganger folketrygdens grunnbeløp for søkere med to barn, og 0,75 ganger folketrygdens grunnbeløp for søkere med tre eller flere barn.</article><article class="legalP" id="kapittel-1-paragraf-6-ledd-2">For en søker som er gift eller som lever sammen med andre med felles økonomi, skal det gjøres et felles fradrag etter fastsettingen av betalingsevnen etter § 2.</article><article class="legalP" id="kapittel-1-paragraf-6-ledd-3">Forsørgeransvar dokumenteres gjennom opplysninger om foreldreskap som innhentes automatisk fra Folkeregisteret til rettshjelpsapplikasjonen. Dersom det ikke er tilgjengelig opplysninger i Folkeregisteret, må søkeren dokumentere at søkeren har barn under 18 år for å få fradrag.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2025-09-26-1961/KAPITTEL_2"><h2>Kapittel 2. Egenandel</h2><article class="legalArticle" data-lovdata-URL="LTI/forskrift/2025-09-26-1961/§7" data-name="§7" id="kapittel-2-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Fastsetting av egenandelen</span></h3><article class="legalP" id="kapittel-2-paragraf-1-ledd-1">Egenandelen rettshjelpsmottakeren skal betale i en behovsprøvd sak skal være mellom 1 og 99 prosent av utgiftene til advokatens salær og godtgjøring for advokatens nødvendige reiseutgifter og reisefravær. Prosentsatsen fastsettes ut fra søkerens betalingsevne på søknadstidspunktet, og beregnes etter følgende formel: <span class="latexInline">\(\text{Prosentsats for egenandel} = 100 \times \left[ 0{,}01 + 0{,}0125(\text{betalingsevnen} - 1)^2 + 0{,}0125(\text{betalingsevnen} - 1)^3 \right]\)</span></article><article class="legalP" id="kapittel-2-paragraf-1-ledd-2">Dersom rettshjelpsmottakerens betalingsevne er redusert med 20 prosent eller mer fra søknadstidspunktet til advokatens arbeid i saken er avsluttet, kan rettshjelpsmottakeren kreve at betalingsevnen og prosentsatsen for egenandelen skal fastsettes på nytt.</article><article class="legalP" id="kapittel-2-paragraf-1-ledd-3">Rettshjelpsmottakeren skal betale egenandelen etter at oppdraget er avsluttet. Det skal ikke betales merverdiavgift av egenandelen.</article></article><article class="legalArticle" data-lovdata-URL="LTI/forskrift/2025-09-26-1961/§8" data-name="§8" id="kapittel-2-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Fastsetting av egenandelen i saker som godtgjøres etter stykkprisforskriften</span></h3><article class="legalP" id="kapittel-2-paragraf-2-ledd-1">Godtgjøres saken etter stykkprisforskriften skal rettshjelpsmottakeren betale en prosentandel fastsatt etter § 7 av stykkprisen.</article><article class="legalP" id="kapittel-2-paragraf-2-ledd-2">Dersom advokaten bruker færre timer i saken enn stykkprisen eller dersom advokatens godtgjørelse fastsettes etter § 15 eller § 19, skal egenandelen beregnes ut fra tiden advokaten faktisk har brukt i saken.</article></article><article class="legalArticle" data-lovdata-URL="LTI/forskrift/2025-09-26-1961/§9" data-name="§9" id="kapittel-2-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Fastsetting av egenandelen ved utvidet bevilling til rettspolitisk arbeid</span></h3><article class="legalP" id="kapittel-2-paragraf-3-ledd-1">Ved fritt rettsråd etter rettshjelpsloven § 14 tredje ledd og fri sakførsel etter § 22 femte ledd, skal rettshjelpsmottakeren ikke betale egenandel. Det samme gjelder ved fritt rettsråd i saker som godtgjøres etter stykkprisforskriften § 5 første ledd.</article></article><article class="legalArticle" data-lovdata-URL="LTI/forskrift/2025-09-26-1961/§10" data-name="§10" id="kapittel-2-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Innkreving av egenandelen ved fri sakførsel</span></h3><article class="legalP" id="kapittel-2-paragraf-4-ledd-1">Domstoladministrasjonen krever inn egenandelen ved fri sakførsel i de alminnelige domstolene.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2025-09-26-1961/KAPITTEL_3"><h2>Kapittel 3. Innsending og behandling av søknad om fri rettshjelp</h2><article class="legalArticle" data-lovdata-URL="LTI/forskrift/2025-09-26-1961/§11" data-name="§11" id="kapittel-3-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Innsending av søknad om fri rettshjelp</span></h3><article class="legalP" id="kapittel-3-paragraf-1-ledd-1">Dersom en advokat eller rettshjelper søker om rettshjelp på vegne av en klient i en sak som avgjøres av statsforvalteren, domstolen eller Trygderetten, skal søknaden sendes inn gjennom søknadsportalen for rettshjelp. Det samme gjelder egeninnvilgelser og arbeidsoppgaver som skal til statsforvalteren og Trygderetten.</article><article class="legalP" id="kapittel-3-paragraf-1-ledd-2">En søknad som er innkommet senere enn tre måneder etter advokatens arbeid i saken er avsluttet, kan avvises.</article><article class="legalP" id="kapittel-3-paragraf-1-ledd-3">En søknad som har kommet til uriktig organ skal oversendes til rett organ. Søkeren skal samtidig informeres om dette.</article></article><article class="legalArticle" data-lovdata-URL="LTI/forskrift/2025-09-26-1961/§12" data-name="§12" id="kapittel-3-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Automatisert beregning av søkerens betalingsevne og egenandelsprosent</span></h3><article class="legalP" id="kapittel-3-paragraf-2-ledd-1">Beregningen av en søkers betalingsevne og egenandelsprosenten som søkeren skal betale, baseres på en automatisert behandling av opplysninger i søknadsportalen for rettshjelp om søkerens inntekt, formue og forsørgeransvar for barn, og inntekten og formuen til søkerens ektefelle eller den søkeren lever sammen og har felles økonomi med.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2025-09-26-1961/KAPITTEL_4"><h2>Kapittel 4. Saker om fritt rettsråd</h2><article class="legalArticle" data-lovdata-URL="LTI/forskrift/2025-09-26-1961/§13" data-name="§13" id="kapittel-4-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Hvilke organer som avgjør søknader om fritt rettsråd</span></h3><article class="legalP" id="kapittel-4-paragraf-1-ledd-1">I saker etter rettshjelpsloven § 11 og § 12, avgjøres en søknad om fritt rettsråd av statsforvalteren. Det samme gjelder en søknad om dekning av utgifter etter rettshjelpsloven § 14 andre og tredje ledd.</article><article class="legalP" id="kapittel-4-paragraf-1-ledd-2">I saker etter rettshjelpsloven § 11 første og andre ledd kan også søkerens advokat eller rettshjelper selv innvilge fritt rettsråd dersom det økonomiske vilkåret er oppfylt.</article></article><article class="legalArticle" data-lovdata-URL="LTI/forskrift/2025-09-26-1961/§14" data-name="§14" id="kapittel-4-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Salær i saker som godtgjøres etter stykkprisforskriften</span></h3><article class="legalP" id="kapittel-4-paragraf-2-ledd-1">Når fritt rettsråd innvilges i saker som nevnt i rettshjelpsloven § 11 skal salæret begrenses oppad til stykkprisen som fremgår av stykkprisforskriften.</article></article><article class="legalArticle" data-lovdata-URL="LTI/forskrift/2025-09-26-1961/§15" data-name="§15" id="kapittel-4-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Søknad om utvidet bevilling til fritt rettsråd</span></h3><article class="legalP" id="kapittel-4-paragraf-3-ledd-1">Hvis faktisk samlet timeforbruk i saken blir over det dobbelte av fastsatt stykkpris og det godtgjøres at det foreligger særlige omstendigheter ved oppdraget som begrunner en slik timebruk, kan statsforvalteren utvide en bevilling til fritt rettsråd. Det samlede salæret skal i så fall fastsettes skjønnsmessig av statsforvalteren etter salærforskriften § 7.</article></article><article class="legalArticle" data-lovdata-URL="LTI/forskrift/2025-09-26-1961/§16" data-name="§16" id="kapittel-4-paragraf-4"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Klage over vedtak om fritt rettsråd</span></h3><article class="legalP" id="kapittel-4-paragraf-4-ledd-1">Statsforvalterens vedtak kan påklages til Statens sivilrettsforvaltning etter reglene i forvaltningsloven.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2025-09-26-1961/KAPITTEL_5"><h2>Kapittel 5. Saker om fri sakførsel</h2><article class="legalArticle" data-lovdata-URL="LTI/forskrift/2025-09-26-1961/§17" data-name="§17" id="kapittel-5-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Hvilke organer som avgjør søknader om fri sakførsel</span></h3><article class="legalP" id="kapittel-5-paragraf-1-ledd-1">I saker etter rettshjelpsloven § 16 første og andre ledd, § 17 og § 22 fjerde og femte ledd kan fri sakførsel innvilges av den rett eller det forvaltningsorgan som har saken til behandling.</article><article class="legalP" id="kapittel-5-paragraf-1-ledd-2">I saker etter rettshjelpsloven § 16 fjerde ledd kan fri sakførsel innvilges av statsforvalteren.</article></article><article class="legalArticle" data-lovdata-URL="LTI/forskrift/2025-09-26-1961/§18" data-name="§18" id="kapittel-5-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Salær i saker med stykkpris</span></h3><article class="legalP" id="kapittel-5-paragraf-2-ledd-1">Når fri sakførsel innvilges etter rettshjelpsloven § 16 første og andre ledd eller etter § 17, skal salæret begrenses oppad til stykkprisen etter stykkprisforskriften § 6, dersom stykkpris er fastsatt på saksfeltet.</article></article><article class="legalArticle" data-lovdata-URL="LTI/forskrift/2025-09-26-1961/§19" data-name="§19" id="kapittel-5-paragraf-3"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Utvidet bevilling til fri sakførsel</span></h3><article class="legalP" id="kapittel-5-paragraf-3-ledd-1">Hvis faktisk samlet timeforbruk i saken overstiger fastsatt stykkpris med mer enn 50 prosent, og det godtgjøres at det foreligger særlige omstendigheter ved oppdraget som begrunner en slik timebruk, kan den som har kompetanse til å innvilge fri sakførsel utvide bevillingen. Det samlede salæret skal i så fall fastsettes skjønnsmessig etter salærforskriften av den rett eller det forvaltningsorgan som har saken til behandling.</article></article><article class="legalArticle" data-lovdata-URL="LTI/forskrift/2025-09-26-1961/§20" data-name="§20" id="kapittel-5-paragraf-4"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Klage over vedtak om fri sakførsel</span></h3><article class="legalP" id="kapittel-5-paragraf-4-ledd-1">Rettshjelpsloven § 27 gjelder for avgjørelser truffet av en domstol, Arbeidsretten og Trygderetten.</article><article class="legalP" id="kapittel-5-paragraf-4-ledd-2">Øvrige vedtak kan påklages til Statens sivilrettsforvaltning etter reglene i forvaltningsloven.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2025-09-26-1961/KAPITTEL_6"><h2>Kapittel 6. Refusjon</h2><article class="legalArticle" data-lovdata-URL="LTI/forskrift/2025-09-26-1961/§21" data-name="§21" id="kapittel-6-paragraf-1"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Krav om refusjon av det offentliges utgifter</span></h3><article class="legalP" id="kapittel-6-paragraf-1-ledd-1">Krav om refusjon av det offentliges utgifter etter rettshjelpsloven § 8 første ledd andre punktum kan fremmes av statsforvalteren.</article><article class="legalP" id="kapittel-6-paragraf-1-ledd-2">Krav om refusjon kan påklages til Statens sivilrettsforvaltning etter reglene i forvaltningsloven.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2025-09-26-1961/KAPITTEL_7"><h2>Kapittel 7. Ikrafttredelse og overgangsregler</h2><article class="legalArticle" data-lovdata-URL="LTI/forskrift/2025-09-26-1961/§22" data-name="§22" id="kapittel-7-paragraf-1"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Ikrafttredelse</span></h3><article class="legalP" id="kapittel-7-paragraf-1-ledd-1">Forskriften trer i kraft 15. oktober 2025. Samtidig oppheves forskrift 12. desember 2005 nr. 1443 til lov om fri rettshjelp.</article></article><article class="legalArticle" data-lovdata-URL="LTI/forskrift/2025-09-26-1961/§23" data-name="§23" id="kapittel-7-paragraf-2"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Overgangsregler</span></h3><article class="legalP" id="kapittel-7-paragraf-2-ledd-1">Reglene om den nye modellen for økonomisk behovsprøving gjelder for saker der oppdraget i den aktuelle rettsråds- eller sakførselsaken er påbegynt etter at reglene har trådt i kraft. For saker der oppdraget i den aktuelle rettsråds- eller sakførselsaken er påbegynt før 15. oktober 2025 gjelder rettshjelpsloven slik den lød før endringene trådte i kraft og forskrift 12. desember 2005 nr. 1443 til lov om fri rettshjelp.</article></article></section></main></body></html>