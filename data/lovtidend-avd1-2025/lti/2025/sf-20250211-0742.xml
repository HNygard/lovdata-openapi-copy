<!DOCTYPE html><html lang="nb"><head><title>Forskrift om endring i forskrift om opptak, studier og eksamen ved Fagskolen i Viken</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-02-11-742</dd><dt class="dokid">DokumentID</dt><dd class="dokid">LTI/forskrift/2025-02-11-742</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Fagskolen Viken</li></ul></dd><dt class="dateInForce">I kraft fra</dt><dd class="dateInForce">2025-05-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2021-06-14-1978</li></ul></dd><dt class="basedOn">Hjemmel</dt><dd class="basedOn"><ul><li>lov/2018-06-08-28/§16</li><li>lov/2018-06-08-28/§17</li><li>lov/2018-06-08-28/§19</li><li>lov/2018-06-08-28/§21</li><li>forskrift/2019-07-11-1005/§38</li></ul></dd><dt class="dateOfPublication">Kunngjort</dt><dd class="dateOfPublication">2025-05-06 14:40</dd><dt class="journalNumber">Journalnummer</dt><dd class="journalNumber">2025-0420</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Forskrift om endring i forskrift om opptak, studier og eksamen ved Fagskolen i Viken</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Fagskolen Viken 11. februar 2025 med hjemmel i lov 8. juni 2018 nr. 28 om høyere yrkesfaglig utdanning (fagskoleloven) § 16, § 17 bokstav a, § 19 og § 21 og forskrift 11. juli 2019 nr. 1005 om høyere yrkesfaglig utdanning (fagskoleforskriften) § 38.</dd><dt class="refid">RefID</dt><dd class="refid">forskrift/2025-02-11-742</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om opptak, studier og eksamen ved Fagskolen i Viken<ul class="tocSubUl"><li>I<ul class="tocSubUl"><li>§ 1-2. Definisjoner</li><li>§ 2-2. Studentenes rett til opplæring</li><li>§ 3-8. Karakterforbedringer</li><li>§ 4-4-1. Obligatoriske arbeidskrav</li><li>§ 4-7. Særskilt om klagesensur</li><li>§ 4-8. Plagiatkontroll</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2025-02-11-742" id="dokument"><h1>Forskrift om endring i forskrift om opptak, studier og eksamen ved Fagskolen i Viken</h1><article class="defaultP"><i>Forskriften inneholdt feil og utgår derfor. Se ny versjon ved forskrift 11. februar 2025 nr. 834.</i></article><section class="section" data-name="kapI" id="kapittel-1" data-lovdata-URL="LTI/forskrift/2025-02-11-742/KAPITTEL_1"><h2 data-text-align="center">I</h2><article class="defaultP">I forskrift 14. juni 2021 nr. 1978 om opptak, studier og eksamen ved Fagskolen i Viken gjøres følgende endringer:</article> <article class="defaultP" margin-top="true">§ 1-2 Definisjoner skal lyde:</article><article class="futureLegalArticle" data-name="§1-2" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1-2</span>. <span class="legalArticleTitle">Definisjoner</span></span><ul class="defaultList"><li><article class="listArticle" id="kapittel-1-foreslåttparagraf-1-punkt-1"><article class="legalP" id="kapittel-1-foreslåttparagraf-1-punkt-1-ledd-1"><i>Annensensor:</i> Undervisningspersonell, ansatt ved institusjon eller ved andre institusjoner eller arbeidsliv, som skal bedømme studentenes kunnskaper, ferdigheter og generell kompetanse etter eksamen, prøver, tester eller annet arbeid som har uttelling på vitnemål eller karakterutskrift.</article></article></li><li><article class="listArticle" id="kapittel-1-foreslåttparagraf-1-punkt-2"><article class="legalP" id="kapittel-1-foreslåttparagraf-1-punkt-2-ledd-1"><i>Eksamen:</i> En skriftlig, muntlig eller praktisk prøving av kunnskaper, ferdigheter og generell kompetanse med fastsetting av karakter og som sammen med emnekarakter gir uttelling av resultat på vitnemålet eller karakterutskrift.</article></article></li><li><article class="listArticle" id="kapittel-1-foreslåttparagraf-1-punkt-3"><article class="legalP" id="kapittel-1-foreslåttparagraf-1-punkt-3-ledd-1"><i>Ekstern sensor:</i> person som skal evaluere vurderingsformene og bedømme studentenes kunnskaper, ferdigheter og generell kompetanse etter eksamen eller annet arbeid som har uttelling på vitnemål eller karakterutskrift. Vedkommende kan ikke være ansatt ved Fagskolen Viken eller hatt undervisning/veiledning med studentene inneværende skoleår.</article></article></li><li><article class="listArticle" id="kapittel-1-foreslåttparagraf-1-punkt-4"><article class="legalP" id="kapittel-1-foreslåttparagraf-1-punkt-4-ledd-1"><i>Eksamensrett:</i> Studenter som har studierett og fått godkjent alle obligatoriske arbeidskrav innen fastsatt frist i emnet gis eksamensrett.</article></article></li><li><article class="listArticle" id="kapittel-1-foreslåttparagraf-1-punkt-5"><article class="legalP" id="kapittel-1-foreslåttparagraf-1-punkt-5-ledd-1"><i>Emne:</i> De minste resultatbærende enhetene som gir uttelling i form av studiepoeng og skal lede frem til én karakter. Med minste resultatbærende enhet menes alle enheter som gir en selvstendig karakter, og som studenten må bestå for å få godkjent et vitnemålsgivende utdanningstilbud. Enhetene kan variere i omfang og skal fremkomme i vitnemålet eller karakterutskrift.</article></article></li><li><article class="listArticle" id="kapittel-1-foreslåttparagraf-1-punkt-6"><article class="legalP" id="kapittel-1-foreslåttparagraf-1-punkt-6-ledd-1"><i>Emnebeskrivelse/emneplan:</i> En beskrivelse av hele emnet som består av flere tema, med omfang, forventet læringsutbytte, vurderingsformer og aktuelle arbeidskrav.</article></article></li><li><article class="listArticle" id="kapittel-1-foreslåttparagraf-1-punkt-7"><article class="legalP" id="kapittel-1-foreslåttparagraf-1-punkt-7-ledd-1"><i>Emnekarakter:</i> I alle emner skal det gjøres en total sluttvurdering av studentenes kunnskaper, ferdigheter og generell kompetanse med fastsetting karakter (A–F) eller «bestått» / «ikke bestått» og som har uttelling på vitnemålet eller karakterutskrift. Er det eksamen i emnet, skal karakterene fra eksamen og sluttvurderingen i emnet vektes og lede frem til én karakter.</article></article></li><li><article class="listArticle" id="kapittel-1-foreslåttparagraf-1-punkt-8"><article class="legalP" id="kapittel-1-foreslåttparagraf-1-punkt-8-ledd-1"><i>Fremdriftsplan/progresjonsplan:</i> En beskrivelse som inneholder tidsfrister, emnets progresjon, arbeidskrav, ressurser og pensum.</article></article></li><li><article class="listArticle" id="kapittel-1-foreslåttparagraf-1-punkt-9"><article class="legalP" id="kapittel-1-foreslåttparagraf-1-punkt-9-ledd-1"><i>Førstesensor:</i> faglærer eller veileder i emnet for studentene som skal bedømme studentenes kunnskaper, ferdigheter og generell kompetanse etter eksamen, prøver, tester eller annet arbeid som har uttelling på vitnemål eller karakterutskrift.</article></article></li><li><article class="listArticle" id="kapittel-1-foreslåttparagraf-1-punkt-10"><article class="legalP" id="kapittel-1-foreslåttparagraf-1-punkt-10-ledd-1"><i>GSU-liste:</i> En oversikt over hvilke videregående utdanninger fra land utenfor Norden som gir generell studiekompetanse, med angivelse av tilleggskrav i norsk og engelsk, der det er aktuelt.</article></article></li><li><article class="listArticle" id="kapittel-1-foreslåttparagraf-1-punkt-11"><article class="legalP" id="kapittel-1-foreslåttparagraf-1-punkt-11-ledd-1"><i>Klagesensur:</i> En prosess som gjennomføres nå en student har klaget på en karakterfastsettelse eller vurdering, som for eksempel på en eksamenskarakter.</article></article></li><li><article class="listArticle" id="kapittel-1-foreslåttparagraf-1-punkt-12"><article class="legalP" id="kapittel-1-foreslåttparagraf-1-punkt-12-ledd-1"><i>Klagesensor:</i> Se definisjon på ekstern sensor.</article></article></li><li><article class="listArticle" id="kapittel-1-foreslåttparagraf-1-punkt-13"><article class="legalP" id="kapittel-1-foreslåttparagraf-1-punkt-13-ledd-1"><i>Kontinuasjonseksamen/konteeksamen:</i> Eksamen som kan arrangeres for studenter som har framstilt seg og fått «ikke bestått» på siste ordinære eksamen.</article></article></li><li><article class="listArticle" id="kapittel-1-foreslåttparagraf-1-punkt-14"><article class="legalP" id="kapittel-1-foreslåttparagraf-1-punkt-14-ledd-1"><i>Lokal klagenemnd:</i> Klageinstans utnevnt av fagskolens styre til å foreta klagebehandling på spesifikke vedtak. Lokal klagenemndas mandat omfattes i denne forskriften.</article></article></li><li><article class="listArticle" id="kapittel-1-foreslåttparagraf-1-punkt-15"><article class="legalP" id="kapittel-1-foreslåttparagraf-1-punkt-15-ledd-1"><i>Læringsutbytte:</i> Beskrivelse av kunnskaper, ferdigheter og generell kompetanse studenten har tilegnet seg etter fullført emne eller studieprogram.</article></article></li><li><article class="listArticle" id="kapittel-1-foreslåttparagraf-1-punkt-16"><article class="legalP" id="kapittel-1-foreslåttparagraf-1-punkt-16-ledd-1"><i>Nasjonal klagenemnd:</i> Klageinstans utnevnt av departementet som behandler klager på enkeltvedtak etter krav regulert i kapittel 7 i forskrift om høyere utdanning.</article></article></li><li><article class="listArticle" id="kapittel-1-foreslåttparagraf-1-punkt-17"><article class="legalP" id="kapittel-1-foreslåttparagraf-1-punkt-17-ledd-1"><i>Obligatoriske arbeidskrav:</i> Ulike pedagogiske verktøy for å oppnå læringsutbytte i et emne. Kravene fremmer progresjon og skal sikre deltakelse. Det finnes i ulike former av arbeidskrav avhengig av emnets innhold og hvilket læringsutbytte som skal oppnås. Arbeidskravene er definert i emnebeskrivelsene i den aktuelle studieplan.</article></article></li><li><article class="listArticle" id="kapittel-1-foreslåttparagraf-1-punkt-18"><article class="legalP" id="kapittel-1-foreslåttparagraf-1-punkt-18-ledd-1"><i>Realkompetanse:</i> Dokumentert kunnskap, ferdigheter og generell kompetanse tilegnet uavhengig av læringsarena, gjennom formell-, ikke-formell- og uformell læring. Formell læring er den vurdering som skjer i utdanningssystemet, eventuelt for annet autorisasjons- og/eller sertifiseringsformål. Ikke-formell læring er strukturert opplæring gjennom kurs og andre tilbud som ikke inngår i utdanningssystemet. Uformell læring skjer gjennom livet på arenaer som ikke først og fremst er begrenset på strukturert læring, gjennom yrkespraksis, ubetalt arbeid, organisasjonsarbeid eller lignende.</article></article></li><li><article class="listArticle" id="kapittel-1-foreslåttparagraf-1-punkt-19"><article class="legalP" id="kapittel-1-foreslåttparagraf-1-punkt-19-ledd-1"><i>Realkompetansevurdering:</i> Måling av realkompetansen opp mot kriterier fastsatt i gjeldende studieplan og fagskolens interne retningslinjer for realkompetansevurdering. Realkompetansevurdering kan gi grunnlag for opptak til fagskoleutdanning eller fritak for emner som en del av en fagskoleutdanning.</article></article></li><li><article class="listArticle" id="kapittel-1-foreslåttparagraf-1-punkt-20"><article class="legalP" id="kapittel-1-foreslåttparagraf-1-punkt-20-ledd-1"><i>Semester:</i> Skoleåret er inndelt i to (2) semester, henholdsvis høstsemester som gjelder fra skolestart til nyttår, og vårsemester som gjelder fra nyttår til skoleslutt/sommerferie.</article></article></li><li><article class="listArticle" id="kapittel-1-foreslåttparagraf-1-punkt-21"><article class="legalP" id="kapittel-1-foreslåttparagraf-1-punkt-21-ledd-1"><i>Sensur:</i> Bedømmelse av studentenes kunnskaper, ferdigheter og generell kompetanse.</article></article></li><li><article class="listArticle" id="kapittel-1-foreslåttparagraf-1-punkt-22"><article class="legalP" id="kapittel-1-foreslåttparagraf-1-punkt-22-ledd-1"><i>Student:</i> en person som er tatt opp på-, og takket ja til studietilbud ved fagskolen.</article></article></li><li><article class="listArticle" id="kapittel-1-foreslåttparagraf-1-punkt-23"><article class="legalP" id="kapittel-1-foreslåttparagraf-1-punkt-23-ledd-1"><i>Studierett:</i> Når studenten har akseptert studieplass ved opptak, meldt fysisk oppmøte ved studiestart og betalt studieavgiften innen frist, har studenten oppnådd studierett.</article></article></li><li><article class="listArticle" id="kapittel-1-foreslåttparagraf-1-punkt-24"><article class="legalP" id="kapittel-1-foreslåttparagraf-1-punkt-24-ledd-1"><i>Studieplan:</i> En plan som beskriver innhold, samlet læringsutbytte, studiets struktur, oppbygging og gjennomføring av studiet.</article></article></li><li><article class="listArticle" id="kapittel-1-foreslåttparagraf-1-punkt-25"><article class="legalP" id="kapittel-1-foreslåttparagraf-1-punkt-25-ledd-1"><i>Studiepoeng:</i> Mål på arbeidsmengde til en utdanning eller et emne i høyere utdanning. Ett studieår med fulltidsstudier tilsvarer 60 studiepoeng, noe som tilsvarer ca. 1500–1800 arbeidstimer.</article></article></li><li><article class="listArticle" id="kapittel-1-foreslåttparagraf-1-punkt-26"><article class="legalP" id="kapittel-1-foreslåttparagraf-1-punkt-26-ledd-1"><i>Utsatt eksamen:</i> Eksamen som kan arrangeres for studenter som har vært syke eller som har hatt gyldig grunn til fravær ved ordinær eksamen.</article></article></li></ul></article> <article class="defaultP" margin-top="true">§ 2-2 skal lyde:</article><article class="futureLegalArticle" data-name="§2-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2-2</span>. <span class="legalArticleTitle">Studentenes rett til opplæring</span></span><article class="legalP" id="kapittel-1-foreslåttparagraf-2-ledd-1">Student som er tatt opp til en utdanning og har akseptert plass, har rett til opplæring, vurderinger, dokumentasjon og et forsvarlig læringsmiljø i samsvar med de lover og regler som gjelder for utdanningen.</article></article> <article class="defaultP" margin-top="true">§ 2-2-1 femte ledd skal lyde:</article><article class="numberedLegalP" data-numerator="5" id="kapittel-1-nummer-1">(5) Hvis en student ikke fullfører utdanningen/emnet på normert tid på grunn av midlertidig studieavbrudd/permisjon og det er gjort vesentlig endring i det samlede læringsutbyttet for utdanningen/emnet i mellomtiden, må studenten fullføre utdanningen etter ny studieplan.</article> <article class="defaultP" margin-top="true">§ 2-3 første ledd skal lyde:</article><article class="numberedLegalP" data-numerator="1" id="kapittel-1-nummer-2">(1) Studenter som har akseptert studieplass, må betale studieavgift. Denne fremkommer av Studenthåndboken for Fagskolen Viken.</article> <article class="defaultP" margin-top="true">§ 2-3 andre ledd skal lyde:</article><article class="numberedLegalP" data-numerator="2" id="kapittel-1-nummer-3">(2) Hovedregelen er at aksept av studieplass også medfører aksept av avgifter og eventuelle særutlegg. Disse er ikke refunderbare. Fritak for betalingsplikt forutsetter at studiestedet har mottatt avmelding/oppsigelse av tildelt studieplass senest 14 dager etter studiets start. Avmelding må gjøres elektronisk av studenten ved å sende inn skjema for studieavbrudd, jf. oppsigelse og avbrudd i studenthåndboken på fagskolens nettsider.</article> <article class="defaultP" margin-top="true">§ 2-3 ellevte ledd skal lyde:</article><article class="numberedLegalP" data-numerator="11" id="kapittel-1-nummer-4">(11) Studenten skal delta aktivt i all opplæring i den form den blir gitt, herunder obligatoriske arbeidskrav/arbeidsoppdrag, laboratoriearbeid, praksis, gruppe- og prosjektarbeid, praktiske øvinger, demonstrasjoner og ekskursjoner.</article> <article class="defaultP" margin-top="true">§ 2-5-1 andre ledd skal lyde:</article><article class="numberedLegalP" data-numerator="2" id="kapittel-1-nummer-5">(2) Dersom fagskolen frivillig eller pålagt brått stanser en utdanning, hvor det er studenter som ikke har fullført utdanningen etter oppsatt plan, vil fagskolen eller skoleeierne (Akershus, Buskerud og Østfold fylkeskommune) sørge for kompensasjon i form av følgende alternativer<ul class="defaultList"><li data-li-identifier="a." data-name="a."><article class="listArticle" id="kapittel-1-nummer-5-punkt-1"><article class="legalP" id="kapittel-1-nummer-5-punkt-1-ledd-1">Tilbud om supplerende eller alternative utdanningstilbud ved Fagskolen Viken</article></article></li><li data-li-identifier="b." data-name="b."><article class="listArticle" id="kapittel-1-nummer-5-punkt-2"><article class="legalP" id="kapittel-1-nummer-5-punkt-2-ledd-1">eller tilbud om å fullføre tilsvarende utdanning ved annen fagskole i Norge.</article></article></li></ul></article> <article class="defaultP" margin-top="true">§ 2-5-2 første ledd skal lyde:</article><article class="numberedLegalP" data-numerator="1" id="kapittel-1-nummer-6">(1) Ved manglende betaling av fakturert studiekostnad følges skoleeiernes rutiner for varsling og inndrivelse.</article> <article class="defaultP" margin-top="true">§ 2-7 første ledd skal lyde:</article><article class="numberedLegalP" data-numerator="1" id="kapittel-1-nummer-7">(1) Studenten skal følge fastsatt studieprogresjon for studiet på normert tid, slik det fremgår av studieplan, emneplan og fremdriftsplan.</article> <article class="defaultP" margin-top="true">§ 2-8 (a) skal lyde:<ul class="defaultList"><li data-li-identifier="a." data-name="a."><article class="listArticle" id="kapittel-1-nummer-7-punkt-1"><article class="legalP" id="kapittel-1-nummer-7-punkt-1-ledd-1">studenten etter tre eksamensforsøk ikke har bestått eksamen i samme emne.</article></article></li></ul></article> <article class="defaultP" margin-top="true">§ 3-1 tredje ledd skal lyde:</article><article class="numberedLegalP" data-numerator="3" id="kapittel-1-nummer-8">(3) Fagskolen Viken foretar også lokale opptak på enkelte utdanninger, program og kortere kurs. Her gjelder egne søknadsfrister.</article> <article class="defaultP" margin-top="true">§ 3-5 første ledd skal lyde:</article><article class="numberedLegalP" data-numerator="1" id="kapittel-1-nummer-9">(1) Både fritak og godskriving innebærer å vurdere om en student fra før har tilegnet seg samme kompetanse som det hen skal oppnå etter et bestemt emne. Hensikten med ordningene er at studenter og fagskoler ikke skal vurdere samme kunnskap, ferdigheter og kompetanse flere ganger. Utgangspunktet for vurderinger om godskriving og fritak skal være læringsutbyttebeskrivelsene for den aktuelle utdanningen eller det aktuelle emnet og studiepoeng eller andre vurderinger av omfang, nivå og arbeidsbelastning for de emner eller den kompetanse det søkes om godskriving eller fritak for.</article> <article class="defaultP" margin-top="true">§ 3-5 tredje ledd skal lyde:</article><article class="numberedLegalP" data-numerator="3" id="kapittel-1-nummer-10">(3) En student skal godskrives beståtte emner fra akkrediterte fagskoleutdanninger fra andre fagskoler hvis fagskolen vurderer at emnet eller emnene oppfyller de faglige kravene til ett eller flere emner ved utdanningen studenten nå tar. Fagskolen skal ikke godskrive flere studiepoeng enn det studenten har oppnådd ved fagskolen hvor studenten har tatt emnet. Godskriving kan bare skje mellom fagskoleutdanninger på samme eller nært beslektet fagområde. Det skal ikke gis dobbel uttelling for samme faginnhold.</article> <article class="defaultP" margin-top="true">§ 3-5 fjerde ledd skal lyde:</article><article class="numberedLegalP" data-numerator="4" id="kapittel-1-nummer-11">(4) En student kan søke fritak for emner på grunnlag av annen dokumentert relevant utdanning og kompetanse. En student kan få fritak for beståtte emner fra annen godkjent fagskoleutdanning/utdanning med samme antall studiepoeng eller minst tilsvarende på samme nivå i Nasjonalt kvalifikasjonsrammeverk (NKR) dersom utdanningen oppfyller de faglige krav for emnet eller emnene det søkes fritak for. Det skal ikke gis dobbel uttelling for samme faginnhold.</article> <article class="defaultP" margin-top="true">§ 3-5 åttende ledd skal lyde:</article><article class="numberedLegalP" data-numerator="8" id="kapittel-1-nummer-12">(8) For at fagskolen etter godskriving og fritak skal utstede vitnemål må studenten har bestått hele utdanningen. Normalt er det den skolen studenten gikk ved sist som skriver ut vitnemålet.</article> <article class="defaultP" margin-top="true">§ 3-5 nytt niende ledd skal lyde:</article><article class="numberedLegalP" data-numerator="9" id="kapittel-1-nummer-13">(9) Dersom en tidligere student ønsker å forbedre emnekarakter på vitnemål, må hele emnet gjennomføres på nytt etter gjeldene studieplan. Studenten kan gjennomføre emnet på nytt når det aktuelle emnet tilbys i ordinært studieløp. Dersom tidligere student er underlagt gammel ordning med både eksamens- og emnekarakter i ett og samme emne på vitnemålet, vil vedkommende etter innvilget enkeltvedtak kun få én (1) karakter på nytt vitnemål.</article> <article class="defaultP" margin-top="true">§ 3-6 femte ledd skal lyde:</article><article class="numberedLegalP" data-numerator="5" id="kapittel-1-nummer-14">(5) Hvis det er venteliste etter at det ordinære opptaket er gjennomført, men fagskolen får ledige studieplasser etter studiestart, skal fagskolen tilby eventuelle ledige studieplasser til søkerne som står på venteliste. Ti dager etter studiestart kan Fagskolen Viken tilby resterende studieplasser til kvalifiserte søkere uten hensyn til rangeringsbestemmelsene.</article> <article class="defaultP" margin-top="true">§ 3-8 skal lyde:</article><article class="futureLegalArticle" data-name="§3-8" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 3-8</span>. <span class="legalArticleTitle">Karakterforbedringer</span></span><article class="legalP" id="kapittel-1-foreslåttparagraf-3-ledd-1">Ved beregning av karakterpoeng skal karakterforbedringer erstatte tidligere karakter(er) i samme emne.</article></article> <article class="defaultP" margin-top="true">§ 4-2 tredje ledd skal lyde:</article><article class="numberedLegalP" data-numerator="3" id="kapittel-1-nummer-15">(3) Ved eksamen kan følgende eksamensformer benyttes hver for seg eller sammen for det enkelte emnet og er beskrevet i den enkelte studieplan:<ul class="defaultList"><li data-li-identifier="-" data-name="-"><article class="listArticle" id="kapittel-1-nummer-15-punkt-1"><article class="legalP" id="kapittel-1-nummer-15-punkt-1-ledd-1">skriftlig eksamen med tilsyn, gjennomføres på studiestedet</article></article></li><li data-li-identifier="-" data-name="-"><article class="listArticle" id="kapittel-1-nummer-15-punkt-2"><article class="legalP" id="kapittel-1-nummer-15-punkt-2-ledd-1">hjemmeeksamen</article></article></li><li data-li-identifier="-" data-name="-"><article class="listArticle" id="kapittel-1-nummer-15-punkt-3"><article class="legalP" id="kapittel-1-nummer-15-punkt-3-ledd-1">muntlig eksamen</article></article></li><li data-li-identifier="-" data-name="-"><article class="listArticle" id="kapittel-1-nummer-15-punkt-4"><article class="legalP" id="kapittel-1-nummer-15-punkt-4-ledd-1">praktisk eksamen</article></article></li><li data-li-identifier="-" data-name="-"><article class="listArticle" id="kapittel-1-nummer-15-punkt-5"><article class="legalP" id="kapittel-1-nummer-15-punkt-5-ledd-1">ferdighetstester</article></article></li><li data-li-identifier="-" data-name="-"><article class="listArticle" id="kapittel-1-nummer-15-punkt-6"><article class="legalP" id="kapittel-1-nummer-15-punkt-6-ledd-1">laboratorieøvelser</article></article></li><li data-li-identifier="-" data-name="-"><article class="listArticle" id="kapittel-1-nummer-15-punkt-7"><article class="legalP" id="kapittel-1-nummer-15-punkt-7-ledd-1">prosjekt</article></article></li><li data-li-identifier="-" data-name="-"><article class="listArticle" id="kapittel-1-nummer-15-punkt-8"><article class="legalP" id="kapittel-1-nummer-15-punkt-8-ledd-1">praksis</article></article></li><li data-li-identifier="-" data-name="-"><article class="listArticle" id="kapittel-1-nummer-15-punkt-9"><article class="legalP" id="kapittel-1-nummer-15-punkt-9-ledd-1">muntlige presentasjoner.</article></article></li></ul></article> <article class="defaultP" margin-top="true">§ 4-2 nytt sjette ledd skal lyde:</article><article class="numberedLegalP" data-numerator="6" id="kapittel-1-nummer-16">(6) Som hovedregel skal samme eksamensform brukes både ved ordinær eksamen og konteeksamen. I spesielle tilfeller kan en alternativ eksamensform fastsettes ved konteeksamen. Den alternative eksamensformen må være faglig likestilt med eksamensformen ved ordinær eksamen.</article> <article class="defaultP" margin-top="true">§ 4-4 andre ledd skal lyde:</article><article class="numberedLegalP" data-numerator="2" id="kapittel-1-nummer-17">(2) Vurderingsgrunnlag er omtalt i emnebeskrivelsen eller i fremdriftsplan for det enkelte emnet. Dette gjelder også for obligatoriske arbeidskrav, slik som ulike tester, innleveringer, krav til obligatoriske samlinger, praksis med videre.</article> <article class="defaultP" margin-top="true">§ 4-4 nåværende femte ledd skal oppheves.</article> <article class="defaultP" margin-top="true">§ 4-4 nåværende syvende ledd skal bli nytt femte ledd.</article> <article class="defaultP" margin-top="true">§ 4-4 nåværende sjette ledd skal oppheves.</article> <article class="defaultP" margin-top="true">§ 4-4 nåværende åttende ledd skal bli nytt sjette ledd.</article> <article class="defaultP" margin-top="true">§ 4-4 nytt syvende ledd skal lyde:</article><article class="numberedLegalP" data-numerator="7" id="kapittel-1-nummer-18">(7) Tellende forsøk av emne er når studenten<ul class="defaultList"><li data-li-identifier="-" data-name="-"><article class="listArticle" id="kapittel-1-nummer-18-punkt-1"><article class="legalP" id="kapittel-1-nummer-18-punkt-1-ledd-1">har bestått emne</article></article></li><li data-li-identifier="-" data-name="-"><article class="listArticle" id="kapittel-1-nummer-18-punkt-2"><article class="legalP" id="kapittel-1-nummer-18-punkt-2-ledd-1">får karakteren F / ikke bestått</article></article></li><li data-li-identifier="-" data-name="-"><article class="listArticle" id="kapittel-1-nummer-18-punkt-3"><article class="legalP" id="kapittel-1-nummer-18-punkt-3-ledd-1">får emne annullert grunnet fusk, forsøk på fusk, falske vitnemål eller annen uskikket opptreden.</article></article></li></ul></article> <article class="defaultP" margin-top="true">Ny § 4-4-1 skal lyde:</article><article class="futureLegalArticle" data-name="§4-4-1" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 4-4-1</span>. <span class="legalArticleTitle">Obligatoriske arbeidskrav</span></span><article class="numberedLegalP" data-numerator="1" id="kapittel-1-foreslåttparagraf-4-nummer-1">(1) Dersom det stilles krav til obligatorisk arbeid eller aktiviteter i utdanningen og/eller i emnet, skal dette fremgå i studieplan og emnebeskrivelsene. Et obligatorisk arbeidskrav skal være gjennomført og godkjent for at studenten kan gå opp til eksamen eller få sluttvurdering i emnet. Obligatoriske arbeidskrav kan være alt fra praksis, gruppearbeid, individuelle oppgaver, ferdighet- og simuleringsarbeid, prøver/tester med videre. Obligatoriske arbeidskrav gis for å fremme studentenes progresjon og utvikling, og innebærer en faglig prøving av de kunnskaper, ferdigheter og generell kompetanse som er nødvendig for å oppnå læringsutbyttene.</article><article class="numberedLegalP" data-numerator="2" id="kapittel-1-foreslåttparagraf-4-nummer-2">(2) Obligatoriske arbeidskrav vurderes som «godkjent» / «ikke godkjent». Det er ikke klagerett på vurderingen av arbeidskrav. Det kan likevel fattes enkeltvedtak om tap av eksamensrett eller rett til sluttvurdering, dersom studenten ikke har fått godkjent obligatoriske arbeidskrav (4).</article><article class="numberedLegalP" data-numerator="3" id="kapittel-1-foreslåttparagraf-4-nummer-3">(3) Dersom en student ikke får et obligatorisk arbeidskrav godkjent, skal studenten gis anledning til ett (1) nytt forsøk. Nytt forsøk skal som hovedregel gjennomføres før gjeldende eksamen, dersom det er eksamen i emnet. Studenten er selv ansvarlig for å avtale tidspunkt og frist for nytt forsøk med faglærer innen tre uker etter at studenten er gjort kjent med vedtaket. Ved «ikke godkjent» på samme arbeidskrav to (2) ganger, mister studenten retten til sluttvurdering, samt eksamensrett dersom det er eksamen i emnet. Emnet settes til karakteren «F» eller «ikke bestått». Ved tap av eksamensrett skrives et enkeltvedtak iht. forvaltningsloven § 2, bokstav b og kan påklages etter bestemmelser regulert i fagskoleloven § 22.</article><article class="numberedLegalP" data-numerator="4" id="kapittel-1-foreslåttparagraf-4-nummer-4">(4) Tellende forsøk av obligatoriske arbeidskrav er når studenten<ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-4-nummer-4-punkt-1"><article class="legalP" id="kapittel-1-foreslåttparagraf-4-nummer-4-punkt-1-ledd-1">har bestått arbeidskrav</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-4-nummer-4-punkt-2"><article class="legalP" id="kapittel-1-foreslåttparagraf-4-nummer-4-punkt-2-ledd-1">får vurdering «ikke godkjent»</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-4-nummer-4-punkt-3"><article class="legalP" id="kapittel-1-foreslåttparagraf-4-nummer-4-punkt-3-ledd-1">Trekker seg etter avmeldingsfristens utløp</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-4-nummer-4-punkt-4"><article class="legalP" id="kapittel-1-foreslåttparagraf-4-nummer-4-punkt-4-ledd-1">ikke møter til obligatorisk arbeidskrav</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-4-nummer-4-punkt-5"><article class="legalP" id="kapittel-1-foreslåttparagraf-4-nummer-4-punkt-5-ledd-1">ikke leverer obligatorisk arbeidskrav innen frist</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-4-nummer-4-punkt-6"><article class="legalP" id="kapittel-1-foreslåttparagraf-4-nummer-4-punkt-6-ledd-1">har møtt til obligatorisk arbeidskrav, men velger å trekke seg under gjennomføring av arbeidskrav</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-4-nummer-4-punkt-7"><article class="legalP" id="kapittel-1-foreslåttparagraf-4-nummer-4-punkt-7-ledd-1">får obligatorisk arbeidskrav annullert grunnet fusk, forsøk på fusk, falske vitnemål eller annen uskikket opptreden.</article></article></li></ul></article></article> <article class="defaultP" margin-top="true">§ 4-5-1 nytt sjette ledd skal lyde:</article><article class="numberedLegalP" data-numerator="6" id="kapittel-1-nummer-19">(6) Oppmeldingsfrist til konteeksamen er en måned før eksamensdato hvis ikke annet er oppgitt.</article> <article class="defaultP" margin-top="true">§ 4-5-1 nytt syvende ledd skal lyde:</article><article class="numberedLegalP" data-numerator="7" id="kapittel-1-nummer-20">(7) Studenten kan melde seg av eksamen i et emne innen den kunngjorte avmeldingsfristen, eller senest to uker før eksamensdatoen.</article> <article class="defaultP" margin-top="true">§ 4-5-1 nytt åttende ledd skal lyde:</article><article class="numberedLegalP" data-numerator="8" id="kapittel-1-nummer-21">(8) Det kan i særlige tilfeller innvilges adgang til avmelding også etter fristene som angitt i syvende ledd.</article> <article class="defaultP" margin-top="true">§ 4-5-2 første ledd skal lyde:</article><article class="numberedLegalP" data-numerator="1" id="kapittel-1-nummer-22">(1) En student har rett til å fremstille seg tre ganger til eksamen i det samme emnet. Dersom en student unnlater å møte til eksamen uten gyldig grunn, telles dette som ett eksamensforsøk.</article> <article class="defaultP" margin-top="true">§ 4-5-2 andre ledd skal lyde:</article><article class="numberedLegalP" data-numerator="2" id="kapittel-1-nummer-23">(2) Tellende forsøk er når studenten<ul class="defaultList"><li data-li-identifier="-" data-name="-"><article class="listArticle" id="kapittel-1-nummer-23-punkt-1"><article class="legalP" id="kapittel-1-nummer-23-punkt-1-ledd-1">har bestått eksamen</article></article></li><li data-li-identifier="-" data-name="-"><article class="listArticle" id="kapittel-1-nummer-23-punkt-2"><article class="legalP" id="kapittel-1-nummer-23-punkt-2-ledd-1">får karakteren F / ikke bestått</article></article></li><li data-li-identifier="-" data-name="-"><article class="listArticle" id="kapittel-1-nummer-23-punkt-3"><article class="legalP" id="kapittel-1-nummer-23-punkt-3-ledd-1">Trekker seg etter avmeldingsfristens utløp</article></article></li><li data-li-identifier="-" data-name="-"><article class="listArticle" id="kapittel-1-nummer-23-punkt-4"><article class="legalP" id="kapittel-1-nummer-23-punkt-4-ledd-1">ikke møter til eksamen</article></article></li><li data-li-identifier="-" data-name="-"><article class="listArticle" id="kapittel-1-nummer-23-punkt-5"><article class="legalP" id="kapittel-1-nummer-23-punkt-5-ledd-1">ikke leverer eksamensbesvarelse innen frist</article></article></li><li data-li-identifier="-" data-name="-"><article class="listArticle" id="kapittel-1-nummer-23-punkt-6"><article class="legalP" id="kapittel-1-nummer-23-punkt-6-ledd-1">har møtt til eksamen, men velger å trekke seg under eksamen</article></article></li><li data-li-identifier="-" data-name="-"><article class="listArticle" id="kapittel-1-nummer-23-punkt-7"><article class="legalP" id="kapittel-1-nummer-23-punkt-7-ledd-1">får eksamen annullert grunnet fusk, forsøk på fusk, falske vitnemål eller annen uskikket opptreden – ikke har gyldig grunn etter § 4-5-3.</article></article></li></ul></article> <article class="defaultP" margin-top="true">§ 4-5-2 tredje ledd skal lyde:</article><article class="numberedLegalP" data-numerator="3" id="kapittel-1-nummer-24">(3) Ved flere eksamensforsøk teller beste karakter.</article> <article class="defaultP" margin-top="true">§ 4-5-3 andre ledd skal lyde:</article><article class="numberedLegalP" data-numerator="2" id="kapittel-1-nummer-25">(2) Gyldig fravær er fravær på grunn av dokumentert sykdom eller annen dokumentert fraværsgrunn. Dokumentasjon på fravær ved eksamen skal leveres til fagskolen senest innen én uke etter eksamensdato. Dokumentasjonen må inneholde eksamensdato og skal som hovedregel være datert senest på eksamensdagen eller innleveringsfristen.</article> <article class="defaultP" margin-top="true">§ 4-5-3 nytt fjerde ledd skal lyde:</article><article class="numberedLegalP" data-numerator="4" id="kapittel-1-nummer-26">(4) Studenter som møter til eksamen, men blir syke underveis, kan velge om de vil levere eksamensbesvarelsen eller trekke den. Ved levering blir besvarelsen sensurert. Dersom studenten velger å trekke eksamensbesvarelsen, må det leveres legeerklæring som forklarer fraværsgrunnen innen en uke etter eksamensdato for å unngå at eksamensforsøket teller. Legeerklæringen skal som hovedregel være datert på eksamensdagen.</article> <article class="defaultP" margin-top="true">§ 4-5-3 nytt femte ledd skal lyde:</article><article class="numberedLegalP" data-numerator="5" id="kapittel-1-nummer-27">(5) Ved gyldig fravær av konteeksamen, telles dette ikke som eksamensforsøk.</article> <article class="defaultP" margin-top="true">§ 4-5-4 første ledd skal lyde:</article><article class="numberedLegalP" data-numerator="1" id="kapittel-1-nummer-28">(1) En student som er vurdert til karakteren «F» / «ikke bestått» eller hadde gyldig fravær ved ordinær eksamen, vil tilbys ny eksamen ved neste eksamensperiode eller påfølgende semester.</article> <article class="defaultP" margin-top="true">§ 4-5-4 andre ledd skal lyde:</article><article class="numberedLegalP" data-numerator="2" id="kapittel-1-nummer-29">(2) En student som ønsker å forbedre en eksamenskarakter kan søke om å gå opp til ny forbedringseksamen ved neste eksamensperiode. Forbedringseksamen kan maksimalt avlegges en gang forutsatt at eksamensforsøkene ikke overstiger tre forsøk. Det vil være den siste eksamenskarakteren som blir den gjeldende.</article> <article class="defaultP" margin-top="true">§ 4-5-4 tredje ledd skal lyde:</article><article class="numberedLegalP" data-numerator="3" id="kapittel-1-nummer-30">(3) Hvis en student skal melde seg opp til ny eksamen må det gjøres innen frist fastsatt av fagskolen jf. § 4-5-1 (6).</article> <article class="defaultP" margin-top="true">§ 4-5-4 fjerde ledd skal lyde:</article><article class="numberedLegalP" data-numerator="4" id="kapittel-1-nummer-31">(4) Aktive studenter med studie- og eksamensrett kan avlegge ordinære eksamener, konteeksamener, forbedringseksamener og utsatte eksamener kostnadsfritt på sitt studiested.</article> <article class="defaultP" margin-top="true">§ 4-5-4 femte ledd skal lyde:</article><article class="numberedLegalP" data-numerator="5" id="kapittel-1-nummer-32">(5) Avgangsstudenter som fullfører utdanningen, men mangler vurdering, må søke om konteeksamen før skoleåret er avsluttet. Dette sikrer at de beholder sin studentstatus og studierett. Når en student har fullført studiet og mottatt sin karakterutskrift/vitnemål, opphører studieretten.</article> <article class="defaultP" margin-top="true">§ 4-5-4 sjette ledd skal lyde:</article><article class="numberedLegalP" data-numerator="6" id="kapittel-1-nummer-33">(6) Tidligere studenter som ikke lengre har studentstatus, kan søke særskilt om å avlegge eksamen. Slik søknad kan innvilges dersom det ikke har skjedd vesentlige endringer i læringsutbyttet for utdanningen, eller dersom endringer i emneplanen ikke påvirker eksamensgrunnlaget vesentlig. Særskilt eksamensforsøk er et enkeltvedtak, og pålegges et eksamensgebyr.</article> <article class="defaultP" margin-top="true">§ 4-5-4 nytt syvende ledd skal lyde:</article><article class="numberedLegalP" data-numerator="7" id="kapittel-1-nummer-34">(7) Ordinære eksamener arrangeres vanligvis ved slutten av hvert semester eller etter fullført emne, med tidspunkter som kan variere avhengig av studieplanen. Konteeksamener arrangeres normalt i begynnelsen av det påfølgende semesteret etter siste ordinære eksamen. Studenter må følge eksamensplanen som publiseres av fagskolen for hvert semester, som inkluderer både ordinære og konteeksamener. Som hovedregel arrangeres det kun en kontinuasjonseksamen per emne i løpet av et studieår, og studentene må selv melde seg opp til denne.</article> <article class="defaultP" margin-top="true">§ 4-5-4 nytt åttende ledd skal lyde:</article><article class="numberedLegalP" data-numerator="8" id="kapittel-1-nummer-35">(8)<ul class="defaultList"><li><article class="listArticle" id="kapittel-1-nummer-35-punkt-1"><article class="legalP" id="kapittel-1-nummer-35-punkt-1-ledd-1">Første gjennomføring av eksamen: Ordinær eksamen.</article></article></li><li><article class="listArticle" id="kapittel-1-nummer-35-punkt-2"><article class="legalP" id="kapittel-1-nummer-35-punkt-2-ledd-1">Andre gjennomføring av eksamen: Dette kan inkludere konteeksamen, utsatt eksamen eller forbedringseksamen. Slike eksamener arrangeres normalt i starten av det påfølgende semesteret etter den siste ordinære eksamen.</article></article></li><li><article class="listArticle" id="kapittel-1-nummer-35-punkt-3"><article class="legalP" id="kapittel-1-nummer-35-punkt-3-ledd-1">Tredje gjennomføring av eksamen: Dette kan være konteeksamen eller utsatt eksamen. Som hovedregel gjennomføres disse samtidig med den neste ordinære eksamen i emnet.</article></article></li></ul></article> <article class="defaultP" margin-top="true">§ 4-6 femte ledd skal lyde:</article><article class="numberedLegalP" data-numerator="5" id="kapittel-1-nummer-36">(5) Sensuren skal foreligge innen tre uker etter eksamen. Under ferieavvikling og helligdager må det påregnes lengre sensurfrist. Studenten skal opplyses om dette. Styret selv eller utdanningsleder skal fatte vedtak om lengre frist dersom det ikke er mulig å skaffe kvalifisert sensor innen denne fristen.</article> <article class="defaultP" margin-top="true">§ 4-6 sjette ledd skal lyde:</article><article class="numberedLegalP" data-numerator="6" id="kapittel-1-nummer-37">(6) Eksamenskarakter kan påklages. Studenten henvises til fagskolens studenthåndbok for klageadgang.</article> <article class="defaultP" margin-top="true">Ny § 4-7 skal lyde:</article><article class="futureLegalArticle" data-name="§4-7" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 4-7</span>. <span class="legalArticleTitle">Særskilt om klagesensur</span></span><article class="numberedLegalP" data-numerator="1" id="kapittel-1-foreslåttparagraf-5-nummer-1">(1) Ved klage på eksamenskarakter, skal det foretas ny sensur av en ekstern sensor. Ekstern sensor kan ikke være ansatt ved institusjon eller ha hatt undervisning eller veiledning av studenten som skal vurderes inneværende år.</article><article class="numberedLegalP" data-numerator="2" id="kapittel-1-foreslåttparagraf-5-nummer-2">(2) Ved klagesensur skal klagesensorene ikke opplyses om karakteren, begrunnelsen fra den ordinære sensurrunden eller studentens begrunnelse for klagen.</article><article class="numberedLegalP" data-numerator="3" id="kapittel-1-foreslåttparagraf-5-nummer-3">(3) Dersom det er et avvik på to karakternivåer eller mer mellom den ordinære sensuren og klagesensuren, skal Fagskolen Viken foreta en ny vurdering. Denne vurderingen skal inkludere en av de opprinnelige sensorene under eksamineringen, en av klagesensorene og en tredje ekstern sensor utpekt av Fagskolen Viken. Den nye vurderingen skal ikke være anonym.</article></article> <article class="defaultP" margin-top="true">Ny § 4-8 skal lyde:</article><article class="futureLegalArticle" data-name="§4-8" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 4-8</span>. <span class="legalArticleTitle">Plagiatkontroll</span></span><article class="legalP" id="kapittel-1-foreslåttparagraf-6-ledd-1">Sensur inkluderer plagiatkontroll av innleverte eksamensbesvarelser og annet studentarbeid. Fagskolen Viken kan lagre og bruke kopier av eksamensbesvarelser og annet studentarbeid i forbindelse med plagiatkontroll av framtidige eksamensbesvarelser og arbeid.</article></article> <article class="defaultP" margin-top="true">§ 5-2 (2) skal lyde:</article><article class="numberedLegalP" data-numerator="2" id="kapittel-1-nummer-38">(2) Fusk kan være å:<ul class="defaultList"><li data-li-identifier="a." data-name="a."><article class="listArticle" id="kapittel-1-nummer-38-punkt-1"><article class="legalP" id="kapittel-1-nummer-38-punkt-1-ledd-1">bruke hjelpemidler som ikke er tillatt på eksamen</article></article></li><li data-li-identifier="b." data-name="b."><article class="listArticle" id="kapittel-1-nummer-38-punkt-2"><article class="legalP" id="kapittel-1-nummer-38-punkt-2-ledd-1">utgi andres arbeid som eget</article></article></li><li data-li-identifier="c." data-name="c."><article class="listArticle" id="kapittel-1-nummer-38-punkt-3"><article class="legalP" id="kapittel-1-nummer-38-punkt-3-ledd-1">sitere kilder uten å benytte kildehenvisning</article></article></li><li data-li-identifier="d." data-name="d."><article class="listArticle" id="kapittel-1-nummer-38-punkt-4"><article class="legalP" id="kapittel-1-nummer-38-punkt-4-ledd-1">ulovlig samarbeid med andre</article></article></li><li data-li-identifier="e." data-name="e."><article class="listArticle" id="kapittel-1-nummer-38-punkt-5"><article class="legalP" id="kapittel-1-nummer-38-punkt-5-ledd-1">gjenbruk av egen eksamensbesvarelse uten tilstrekkelig kildehenvisning til sitt eget arbeid, som tidligere har gitt uttelling i et bestått resultat</article></article></li><li data-li-identifier="f." data-name="f."><article class="listArticle" id="kapittel-1-nummer-38-punkt-6"><article class="legalP" id="kapittel-1-nummer-38-punkt-6-ledd-1">ulovlig bruk av kunstig intelligens</article></article></li><li data-li-identifier="g." data-name="g."><article class="listArticle" id="kapittel-1-nummer-38-punkt-7"><article class="legalP" id="kapittel-1-nummer-38-punkt-7-ledd-1">forfalskning eller fabrikkering av data.</article></article></li></ul></article> <article class="defaultP" margin-top="true">§ 6-1 andre ledd skal lyde:</article><article class="numberedLegalP" data-numerator="2" id="kapittel-1-nummer-39">(2) Vitnemål utstedes for utdanninger med et omfang på 30 stp. eller mer. For at Fagskolen Viken skal kunne utstede vitnemål, må hele utdanningen være fullført og bestått.</article> <article class="defaultP" margin-top="true">§ 6-1 fjerde ledd skal lyde:</article><article class="numberedLegalP" data-numerator="4" id="kapittel-1-nummer-40">(4) Fagskoleutdanninger kan bare være på nivå 5. Fagskoleutdanninger på under 60 studiepoeng vil normalt ha læringsutbytte på delnivå 5.1. Fagskoleutdanninger på 60 studiepoeng skal ha læringsutbytte på delnivåene 5.1 eller 5.2. Fagskoleutdanninger på mer enn 60 studiepoeng skal ha læringsutbytte på delnivå 5.2.</article> <article class="defaultP" margin-top="true">§ 6-2 skal oppheves.</article> <article class="defaultP" margin-top="true">Nåværende § 6-3 blir ny § 6-2.</article> <article class="defaultP" margin-top="true">§ 6-2 andre ledd skal lyde:</article><article class="numberedLegalP" data-numerator="2" id="kapittel-1-nummer-41">(2) En student som ikke har fullført fagskoleutdanning, kan be om en karakterutskrift som viser beståtte emner og prøver og andre vurderinger studenten har fått.</article> <article class="defaultP" margin-top="true">Nåværende § 6-4 blir ny § 6-3.</article> <article class="defaultP" margin-top="true">§ 6-3 nytt fjerde ledd skal lyde:</article><article class="numberedLegalP" data-numerator="4" id="kapittel-1-nummer-42">(4) En utdanning på 30 stp. har læringsutbytter på delnivå 5.1 i Nasjonalt kvalifikasjonsrammeverk for livslang læring.</article> <article class="defaultP" margin-top="true">§ 6-3 nytt femte ledd skal lyde:</article><article class="numberedLegalP" data-numerator="5" id="kapittel-1-nummer-43">(5) En utdanning på 60 stp. kan ha læringsutbyttebeskrivelser på delnivå 5.1 eller 5.2 i Nasjonalt kvalifikasjonsrammeverk for livslang læring.</article> <article class="defaultP" margin-top="true">§ 6-3 nytt sjette ledd skal lyde:</article><article class="numberedLegalP" data-numerator="6" id="kapittel-1-nummer-44">(6) En utdanning på mer enn 60 stp. skal ha læringsutbyttebeskrivelser på delnivå 5.2 i Nasjonalt kvalifikasjonsrammeverk for livslang læring.</article> <article class="defaultP" margin-top="true">§ 6-3 nytt syvende ledd skal lyde:</article><article class="numberedLegalP" data-numerator="7" id="kapittel-1-nummer-45">(7) Minste resultatbærende enhet er emne og gis uttelling i studiepoeng. Det gis ikke studiepoeng på temaer i emne(r).</article> <article class="defaultP" margin-top="true">Nåværende § 6-5 blir ny § 6-4.</article> <article class="defaultP" margin-top="true">§ 10-1 andre ledd skal lyde:</article><article class="numberedLegalP" data-numerator="2" id="kapittel-1-nummer-46">(2) Alle formelle klager skal kun rettes til fagskolen via fagskolens formelle klageadgang. Dette er et eget nettskjema i studenthåndboken på nettsidene. Klagen skal rettes innen klagefristen.</article></section><section class="section" data-name="kapII" id="kapittel-2" data-lovdata-URL="LTI/forskrift/2025-02-11-742/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene i forskriften trer i kraft 1. mai 2025.</article></section></main></body></html>