<!DOCTYPE html><html lang="nb"><head><title>Lov om endringer i folkeregisterloven og skatteloven (særlige bostedsregler og pendlerregler for stortingsrepresentanter mv.)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2025-06-20-56</dd><dt class="dokid">DokumentID</dt><dd class="dokid">LTI/lov/2025-06-20-56</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="dateInForce">I kraft fra</dt><dd class="dateInForce">2025-10-01</dd><dt class="changesToDocuments">Endrer</dt><dd class="changesToDocuments"><ul><li>lov/1999-03-26-14</li><li>lov/2016-12-09-88</li></ul></dd><dt class="legalArea">Rettsområde</dt><dd class="legalArea"><ul><li>Skatte- og avgiftsrett &gt; Inntekts- og formueskatt</li> <li>Familie-, person- og barnerett &gt; Personrett. Personvern</li> <li>Forvaltnings- og kommunalrett &gt; Statistikk. Registrering</li> <li>IKT- og medierett &gt; Personopplysninger</li></ul></dd><dt class="dateOfPublication">Kunngjort</dt><dd class="dateOfPublication">2025-06-20 12:45</dd><dt class="journalNumber">Journalnummer</dt><dd class="journalNumber">2025-0661</dd><dt class="titleShort">Korttittel</dt><dd class="titleShort">Endringslov til folkeregisterloven og skatteloven</dd><dt class="title">Tittel</dt><dd class="title">Lov om endringer i folkeregisterloven og skatteloven (særlige bostedsregler og pendlerregler for stortingsrepresentanter mv.)</dd><dt class="miscInformation">Annet om dokumentet</dt><dd class="miscInformation">Prop. 62 L (2024–2025), Innst. 522 L (2024–2025), Lovvedtak 124 (2024–2025). Stortingets første og andre gangs behandling hhv. 11. og 16. juni 2025. Fremmet av Finansdepartementet.</dd><dt class="refid">RefID</dt><dd class="refid">lov/2025-06-20-56</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i folkeregisterloven og skatteloven (særlige bostedsregler og pendlerregler for stortingsrepresentanter mv.)<ul class="tocSubUl"><li>I</li><li>II</li><li>III</li></ul></li></ul></dd></dl></header><main class="documentBody" data-lovdata-URL="LTI/lov/2025-06-20-56" id="dokument"><h1>Lov om endringer i folkeregisterloven og skatteloven (særlige bostedsregler og pendlerregler for stortingsrepresentanter mv.)</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 26. mars 1999 nr. 14 om skatt av formue og inntekt (skatteloven).</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 9. desember 2016 nr. 88 om folkeregistrering (folkeregisterloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2025-06-20-56/KAPITTEL_1"><h2 data-text-align="center">I</h2><article class="document-change" data-document="lov/1999-03-26-14" id="kapittel-1-dokumentendring-1"><article class="defaultP">I lov 26. mars 1999 nr. 14 om skatt av formue og inntekt gjøres følgende endringer:</article> <article class="change" data-move-part="lov/1999-03-26-14/§3-1/ledd/7;;lov/1999-03-26-14/§3-1/ledd/6 lov/1999-03-26-14/§3-1/ledd/8;;lov/1999-03-26-14/§3-1/ledd/7" data-repeal-part="lov/1999-03-26-14/§3-1/ledd/6" id="kapittel-1-dokumentendring-1-endring-1"><article class="defaultP">§ 3-1 sjette ledd oppheves. Nåværende syvende og åttende ledd blir sjette og syvende ledd.</article></article> <article class="change" data-add-new-part="lov/1999-03-26-14/§3-5" id="kapittel-1-dokumentendring-1-endring-2"><article class="defaultP">Ny § 3-5 skal lyde:</article><article class="futureLegalArticle" data-name="§3-5" id="kapittel-1-dokumentendring-1-endring-2-foreslåttparagraf-1"><span class="futureLegalArticleHeader"><span class="legalArticleValue">§ 3-5</span>. <span class="legalArticleTitle">Særregler for medlemmer av Stortinget og regjeringen mv.</span></span><article class="numberedLegalP" data-numerator="1" id="kapittel-1-dokumentendring-1-endring-2-foreslåttparagraf-1-nummer-1">(1) Medlemmer av Stortinget og regjeringen som må oppholde seg utenfor hjemmet som følge av det politiske vervet, kan beholde denne boligen som bosted. Det samme gjelder for statssekretærer og politiske rådgivere i departementene og ved Statsministerens kontor. Denne boligen må ligge minst 40 kilometer fra arbeidsstedet, være fullverdig og disponeres gjennom et reelt eie- eller leieforhold på alminnelige vilkår.</article><article class="numberedLegalP" data-numerator="2" id="kapittel-1-dokumentendring-1-endring-2-foreslåttparagraf-1-nummer-2">(2) Ektefelle og barn i personens husstand skal anses bosatt samme sted, med mindre de har særlig svak tilknytning til boligen.</article><article class="numberedLegalP" data-numerator="3" id="kapittel-1-dokumentendring-1-endring-2-foreslåttparagraf-1-nummer-3">(3) Ved flytting til en annen bolig som også oppfyller avstandskravet, kan personen med husstand anses bosatt der på samme vilkår. Personer nevnt i første ledd som i løpet av funksjonsperioden etablerer seg i en slik bolig som oppfyller avstandskravet, kan på nærmere vilkår anses bosatt der.</article><article class="numberedLegalP" data-numerator="4" id="kapittel-1-dokumentendring-1-endring-2-foreslåttparagraf-1-nummer-4">(4) Opphold i statsministerboligen endrer ikke bostedet så lenge statsministeren også disponerer en egen privat bolig gjennom et reelt eie- eller leieforhold. Ektefelle og barn i statsministerens husstand skal anses bosatt samme sted, med mindre de har særlig svak tilknytning til den private boligen.</article><article class="numberedLegalP" data-numerator="5" id="kapittel-1-dokumentendring-1-endring-2-foreslåttparagraf-1-nummer-5">(5) Departementet kan gi forskrift om kravene til å disponere bolig, herunder besøkshyppighet, kravene til fullverdig bolig og vilkårene for adgangen etter tredje ledd andre punktum til å etablere bosted under funksjonsperioden.</article><article class="numberedLegalP" data-numerator="6" id="kapittel-1-dokumentendring-1-endring-2-foreslåttparagraf-1-nummer-6">(6) Departementet kan gi forskrift om at personer som nevnt i første og tredje ledd kan frasi seg skattefordeler som gjelder for bosatte i Finnmark eller Nord-Troms.</article></article></article> <article class="change" data-move-part="lov/1999-03-26-14/§5-15/ledd/1/bokstav/o;;lov/1999-03-26-14/§5-15/ledd/1/bokstav/n lov/1999-03-26-14/§5-15/ledd/1/bokstav/p;;lov/1999-03-26-14/§5-15/ledd/1/bokstav/o lov/1999-03-26-14/§5-15/ledd/1/bokstav/q;;lov/1999-03-26-14/§5-15/ledd/1/bokstav/p lov/1999-03-26-14/§5-15/ledd/1/bokstav/r;;lov/1999-03-26-14/§5-15/ledd/1/bokstav/q" data-repeal-part="lov/1999-03-26-14/§5-15/ledd/1/bokstav/n" id="kapittel-1-dokumentendring-1-endring-3"><article class="defaultP">§ 5-15 første ledd bokstav n oppheves. Nåværende første ledd bokstav o til r blir bokstav n til q.</article></article> <article class="change" data-add-new-part="lov/1999-03-26-14/§5-16" id="kapittel-1-dokumentendring-1-endring-4"><article class="defaultP">Ny § 5-16 skal lyde:</article><article class="futureLegalArticle" data-name="§5-16" id="kapittel-1-dokumentendring-1-endring-4-foreslåttparagraf-1"><span class="futureLegalArticleHeader"><span class="legalArticleValue">§ 5-16</span>. <span class="legalArticleTitle">Fri bolig for medlemmer av Stortinget og regjeringen mv.</span></span><article class="numberedLegalP" data-numerator="1" id="kapittel-1-dokumentendring-1-endring-4-foreslåttparagraf-1-nummer-1">(1) Som inntekt regnes ikke fordel ved fri bolig til medlemmer av Stortinget og regjeringen, statssekretærer og politiske rådgivere i departementene og ved Statsministerens kontor. Fritaket gjelder bare så lenge personen har en annen bolig som utgjør bosted etter § 3-5. Ved utleie av denne boligen gjelder fritaket bare så lenge inntekten er skattefri etter § 7-2 første ledd bokstav a.</article><article class="numberedLegalP" data-numerator="2" id="kapittel-1-dokumentendring-1-endring-4-foreslåttparagraf-1-nummer-2">(2) Som inntekt regnes ikke fordel ved statsministerens private bruk av statsministerboligen.</article></article></article></article></section><section class="section" data-name="kapII" id="kapittel-2" data-lovdata-URL="LTI/lov/2025-06-20-56/KAPITTEL_2"><h2 data-text-align="center">II</h2><article class="document-change" data-document="lov/2016-12-09-88" id="kapittel-2-dokumentendring-1"><article class="change" data-change-part="lov/2016-12-09-88/§5-4" id="kapittel-2-dokumentendring-1-endring-1"><article class="defaultP">I lov 9. desember 2016 nr. 88 om folkeregistrering skal § 5-4 lyde:</article><article class="futureLegalArticle" data-name="§5-4" id="kapittel-2-dokumentendring-1-endring-1-foreslåttparagraf-1"><span class="futureLegalArticleHeader"><span class="legalArticleValue">§ 5-4</span>. <span class="legalArticleTitle">Medlemmer av Stortinget og regjeringen mv.</span></span><article class="legalP" id="kapittel-2-dokumentendring-1-endring-1-foreslåttparagraf-1-ledd-1">Medlemmer av Stortinget og regjeringen som må oppholde seg utenfor registrert bosted som følge av det politiske vervet, kan beholde denne boligen som registrert bosted. Det samme gjelder for statssekretærer og politiske rådgivere i departementene og ved Statsministerens kontor. Denne boligen må ligge minst 40 kilometer fra arbeidsstedet, være fullverdig og disponeres gjennom et reelt eie- eller leieforhold på alminnelige vilkår.</article><article class="legalP" id="kapittel-2-dokumentendring-1-endring-1-foreslåttparagraf-1-ledd-2">Ektefelle og barn i personens husstand skal være registrert bosatt samme sted, med mindre de har særlig svak tilknytning til boligen.</article><article class="legalP" id="kapittel-2-dokumentendring-1-endring-1-foreslåttparagraf-1-ledd-3">Ved flytting til annen bolig som også oppfyller avstandskravet, kan personen med husstand registreres der på samme vilkår. Personer nevnt i første ledd som i løpet av funksjonsperioden etablerer seg i en slik bolig som oppfyller avstandskravet, kan på nærmere vilkår registreres bosatt der.</article><article class="legalP" id="kapittel-2-dokumentendring-1-endring-1-foreslåttparagraf-1-ledd-4">Opphold i statsministerboligen endrer ikke registrert bosted så lenge statsministeren disponerer en egen privat bolig gjennom et reelt eie- eller leieforhold. Ektefelle og barn i statsministerens husstand anses bosatt samme sted, med mindre de har særlig svak tilknytning til den private boligen.</article><article class="legalP" id="kapittel-2-dokumentendring-1-endring-1-foreslåttparagraf-1-ledd-5">Departementet kan gi forskrift om kravene til å disponere bolig, herunder besøkshyppighet, kravene til fullverdig bolig og vilkårene for adgangen etter tredje ledd andre punktum til å etablere bosted under funksjonsperioden.</article></article></article></article></section><section class="section" data-name="kapIII" id="kapittel-3" data-lovdata-URL="LTI/lov/2025-06-20-56/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">Loven trer i kraft 1. oktober 2025.</article></section></main></body></html>