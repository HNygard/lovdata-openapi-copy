<!DOCTYPE html><html lang="nb"><head><title>Forskrift om innleie av avløser fra avløserlag</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-07-01-1377</dd><dt class="dokid">DokumentID</dt><dd class="dokid">LTI/forskrift/2025-07-01-1377</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="subunit">Etat</dt><dd class="subunit"><ul><li>Arbeidsmiljø- og sikkerhetsavdelingen</li></ul></dd><dt class="dateInForce">I kraft fra</dt><dd class="dateInForce">2026-01-01</dd><dt class="basedOn">Hjemmel</dt><dd class="basedOn"><ul><li>lov/2005-06-17-62/§1-4</li><li>lov/2005-06-17-62/§14-13a</li></ul></dd><dt class="dateOfPublication">Kunngjort</dt><dd class="dateOfPublication">2025-07-01 14:40</dd><dt class="journalNumber">Journalnummer</dt><dd class="journalNumber">2025-0907</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Forskrift om innleie av avløser fra avløserlag</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeids- og inkluderingsdepartementet 1. juli 2025 med hjemmel i lov 17. juni 2005 nr. 62 om arbeidsmiljø, arbeidstid og stillingsvern mv. (arbeidsmiljøloven) § 1-4 første ledd og § 14-13a.</dd><dt class="refid">RefID</dt><dd class="refid">forskrift/2025-07-01-1377</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om innleie av avløser fra avløserlag<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Vilkår for innleie</li><li>§ 5. Unntak og særregler</li><li>§ 6. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2025-07-01-1377" id="dokument"><h1>Forskrift om innleie av avløser fra avløserlag</h1><article class="legalArticle" data-lovdata-URL="LTI/forskrift/2025-07-01-1377/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriftens formål er<ul class="defaultList"><li data-li-identifier="a." data-name="a."><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">å sikre en hensiktsmessig organisering av avløsertjenester til jordbruksforetak,</article></article></li><li data-li-identifier="b." data-name="b."><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">at arbeidstakere som arbeider som avløsere sikres trygge og gode arbeidsforhold, og</article></article></li><li data-li-identifier="c." data-name="c."><article class="listArticle" id="paragraf-1-ledd-1-punkt-3"><article class="legalP" id="paragraf-1-ledd-1-punkt-3-ledd-1">å bidra til å opprettholde en aktiv jordbruksnæring innenfor de målsettinger Stortinget har trukket opp.</article></article></li></ul></article></article><article class="legalArticle" data-lovdata-URL="LTI/forskrift/2025-07-01-1377/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder når jordbruksforetak leier inn avløsere fra avløserlag. Forskriften gjelder både ved innleie til jordbruksforetak som sysselsetter arbeidstaker og til jordbruksforetak som ikke sysselsetter arbeidstaker.</article></article><article class="legalArticle" data-lovdata-URL="LTI/forskrift/2025-07-01-1377/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><ul class="defaultList"><li data-li-identifier="a." data-name="a."><article class="listArticle" id="paragraf-3-punkt-1"><article class="legalP" id="paragraf-3-punkt-1-ledd-1">Med jordbruksforetak menes i denne forskriften foretak som er registrert i enhetsregisteret og som oppfyller vilkårene for å kunne motta tilskudd etter forskriftene nevnt i bokstav d nr. 1 eller 2.</article></article></li><li data-li-identifier="b." data-name="b."><article class="listArticle" id="paragraf-3-punkt-2"><article class="legalP" id="paragraf-3-punkt-2-ledd-1">Med avløser menes i denne forskriften arbeidstaker som er ansatt i avløserlag i den hovedhensikt å leies ut til avløserlagets medlemmer for å utføre arbeid som nevnt i § 4.</article></article></li><li data-li-identifier="c." data-name="c."><article class="listArticle" id="paragraf-3-punkt-3"><article class="legalP" id="paragraf-3-punkt-3-ledd-1">Med avløserlag menes i denne forskriften samvirkeforetak som eies av jordbruksforetak og som har som formål å organisere og administrere avløsning til medlemmene sine. Avløserlaget må være godkjent av statsforvalteren og organisert med eget styre og vedtekter.</article></article></li><li data-li-identifier="d." data-name="d."><article class="listArticle" id="paragraf-3-punkt-4"><article class="legalP" id="paragraf-3-punkt-4-ledd-1">Med tilskuddsforskriftene menes i denne forskriften <ul class="defaultList"><li data-li-identifier="1." data-name="1."><article class="listArticle" id="paragraf-3-punkt-4-ledd-1-punkt-1"><article class="legalP" id="paragraf-3-punkt-4-ledd-1-punkt-1-ledd-1">forskrift 19. desember 2014 nr. 1817 om produksjonstilskudd og avløsertilskudd i jordbruket,</article></article></li><li data-li-identifier="2." data-name="2."><article class="listArticle" id="paragraf-3-punkt-4-ledd-1-punkt-2"><article class="legalP" id="paragraf-3-punkt-4-ledd-1-punkt-2-ledd-1">forskrift 19. desember 2014 nr. 1821 om tilskot til avløysing ved sjukdom og fødsel mv., og</article></article></li><li data-li-identifier="3." data-name="3."><article class="listArticle" id="paragraf-3-punkt-4-ledd-1-punkt-3"><article class="legalP" id="paragraf-3-punkt-4-ledd-1-punkt-3-ledd-1">forskrift 22. oktober 2007 nr. 1167 om tilskot til landbruksvikarordninga.</article></article></li></ul></article></article></li></ul></article><article class="legalArticle" data-lovdata-URL="LTI/forskrift/2025-07-01-1377/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Vilkår for innleie</span></h2><article class="legalP" id="paragraf-4-ledd-1">Jordbruksforetak kan leie inn avløsere fra avløserlag når avløseren har som sin hovedarbeidsoppgave i avløserlaget å utføre avløsning i henhold til tilskuddsforskriftene. Innleieadgangen er begrenset til vanlig jordbruksarbeid.</article></article><article class="legalArticle" data-lovdata-URL="LTI/forskrift/2025-07-01-1377/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Unntak og særregler</span></h2><article class="legalP" id="paragraf-5-ledd-1">Ved innleie etter denne forskrift, gjelder ikke reglene om innleie fra bemanningsforetak i arbeidsmiljøloven kapittel 14 og forskrift 11. januar 2013 nr. 33 om innleie fra bemanningsforetak.</article><article class="legalP" id="paragraf-5-ledd-2">Arbeidsmiljøloven §§ 2-2 første ledd, 14-1, 14-6 første ledd bokstav o, 14-12 tredje ledd, 14-12a første ledd, 14-12b første, andre og femte ledd, og 14-14, samt kapittel II i forskrift om innleie fra bemanningsforetak gjelder likevel tilsvarende ved innleie etter denne forskriften.</article><article class="legalP" id="paragraf-5-ledd-3">Jordbruksforetak kan i tillegg alltid leie inn arbeidstaker i medhold av arbeidsmiljøloven § 14-12 første og andre ledd, dersom vilkårene er oppfylt.</article></article><article class="legalArticle" data-lovdata-URL="LTI/forskrift/2025-07-01-1377/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse</span></h2><article class="legalP" id="paragraf-6-ledd-1">Forskriften trer i kraft 1. januar 2026.</article></article></main></body></html>