<!DOCTYPE html><html lang="nb"><head><title>Instruks om energieffektive innkjøp av varer og tjenester i sentralforvaltningen og forsvaret</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-06-20-1257</dd><dt class="dokid">DokumentID</dt><dd class="dokid">LTI/forskrift/2025-06-20-1257</dd><dt class="ministry">Departement</dt><dd class="ministry"><ul><li>Energidepartementet</li></ul></dd><dt class="subunit">Etat</dt><dd class="subunit"><ul><li>Energi- og vannressursavdelingen</li></ul></dd><dt class="dateInForce">I kraft fra</dt><dd class="dateInForce">2026-01-01</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2025-06-24 15:55</dd><dt class="journalNumber">Journalnummer</dt><dd class="journalNumber">2025-0840</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Instruks om energieffektive innkjøp av varer og tjenester i sentralforvaltningen og forsvaret</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 20. juni 2025. Fremmet av Energidepartementet.</dd><dt class="refid">RefID</dt><dd class="refid">forskrift/2025-06-20-1257</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Instruks om energieffektive innkjøp av varer og tjenester i sentralforvaltningen og forsvaret<ul class="tocSubUl"><li>1. Formål</li><li>2. Virkeområde</li><li>3. Krav til anskaffelser av produkter</li><li>4. Krav til anskaffelser av tjenester</li><li>5. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2025-06-20-1257" id="dokument"><h1>Instruks om energieffektive innkjøp av varer og tjenester i sentralforvaltningen og forsvaret</h1><section class="section" data-name="kap1" id="kapittel-1" data-lovdata-URL="LTI/forskrift/2025-06-20-1257/KAPITTEL_1"><h2>1. Formål</h2><article class="legalP" id="kapittel-1-ledd-1">Sentralforvaltningen (statlige forvaltningsorganer og forvaltningsbedrifter som har hele landet som virkefelt) og forsvaret skal som hovedregel anskaffe produkter og tjenester som oppfyller høye krav til energieffektivitet.</article><article class="legalP" id="kapittel-1-ledd-2">Forpliktelsen til å stille krav om energieffektivitet gjelder for energimerkede produkter, jf. nr. 3.</article><article class="legalP" id="kapittel-1-ledd-3">Forpliktelsen til å stille krav om energieffektivitet gjelder ikke dersom det etter en konkret vurdering er uforholdsmessig med tanke på kostnadseffektivitet, økonomisk gjennomførbarhet eller teknisk egnethet. Oppdragsgiver er ansvarlig for å vurdere om kravet er uforholdsmessig ved en anskaffelse.</article><article class="legalP" id="kapittel-1-ledd-4">De energimerkede produktene som er regulert i denne instruksen finnes det til enhver tid oversikt over i EUs database for energimerkede produkter.</article></section><section class="section" data-name="kap2" id="kapittel-2" data-lovdata-URL="LTI/forskrift/2025-06-20-1257/KAPITTEL_2"><h2>2. Virkeområde</h2><article class="legalP" id="kapittel-2-ledd-1">Instruksen gjelder for sentralforvaltningen (statlige forvaltningsorganer og forvaltningsbedrifter), samt for forsvaret så lenge det ikke er i konflikt med forsvarssektorens hensikt. Kravet gjelder ikke for anskaffelser som følger av forskrift om forsvars- og sikkerhetsanskaffelser.</article><article class="legalP" id="kapittel-2-ledd-2">Instruksen gjelder for kontrakter med anslått verdi som er lik eller overstiger EØS-terskelverdi.</article><article class="legalP" id="kapittel-2-ledd-3">Oppdragsgiver bør følge instruksen også dersom anskaffelsens verdi ikke overstiger EØS- terskelverdi.</article></section><section class="section" data-name="kap3" id="kapittel-3" data-lovdata-URL="LTI/forskrift/2025-06-20-1257/KAPITTEL_3"><h2>3. Krav til anskaffelser av produkter</h2><article class="legalP" id="kapittel-3-ledd-1">Ved anskaffelse av nye produkter som er omfattet av forskrift om energimerking av energirelaterte produkter skal det stilles krav i kontrakten eller kravspesifikasjonen om at produktene er i høyeste tilgjengelige energieffektivitetsklasse. Hvis oppdragsgiver vurderer høyeste tilgjengelige energieffektiviseringsklasse som uforholdsmessig, skal oppdragiver i rekkefølge vurdere forholdsmessigheten av lavere energieffektivitetsklasser opp mot hensyn til kostnadseffektivitet, økonomisk gjennomførbarhet og teknisk egnethet, jf. § 1 annet ledd.</article><article class="legalP" id="kapittel-3-ledd-2">Ved anskaffelse av dekk skal det anskaffes dekk i høyeste tilgjengelige drivstoffeffektivitetsklasse etter forskrift om merking av dekk vedrørende drivstoffeffektivitet m.m, (dekkmerkeforskriften) § 1 annet ledd. Dette skal ikke hindre anskaffelse av dekk med høyeste våtgrepsklasse eller høyeste klasse for ekstern rullestøy dersom hensynet til sikkerhet eller folkehelse berettiger dette.</article><article class="legalP" id="kapittel-3-ledd-3">Ved anskaffelsen av en pakke med produkter som i sin helhet faller inn under forskrift om energimerking av energirelaterte produkter, kan det stilles krav til pakkens totale energieffektivitet i stedet for krav til individuelle produkters energieffektivitet.</article><article class="legalP" id="kapittel-3-ledd-4">Der oppdragsgiver angir tildelingskriterier etter FOA § 7-9 bør overoppfyllelse av krav til energieffektivitet inngå som en del av tildelingskriteriet.</article></section><section class="section" data-name="kap4" id="kapittel-4" data-lovdata-URL="LTI/forskrift/2025-06-20-1257/KAPITTEL_4"><h2>4. Krav til anskaffelser av tjenester</h2><article class="legalP" id="kapittel-4-ledd-1">Ved anskaffelser av tjenester skal det stilles kontraktsvilkår om at tjenesteleverandører følger de samme kravene for produkter som oppstilles i nr. 3 når tjenesteleverandøren anskaffer nye produkter som innehar et energimerke for helt eller delvis å levere den aktuelle tjenesten.</article></section><section class="section" data-name="kap5" id="kapittel-5" data-lovdata-URL="LTI/forskrift/2025-06-20-1257/KAPITTEL_5"><h2>5. Ikrafttredelse</h2><article class="legalP" id="kapittel-5-ledd-1">Instruksen trer i kraft 1. januar 2026.</article></section></main></body></html>