<!DOCTYPE html><html lang="nb"><head><title>Forskrift om endring i forskrift om straffegjennomføring</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-06-02-925</dd><dt class="dokid">DokumentID</dt><dd class="dokid">LTI/forskrift/2025-06-02-925</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Avdeling for kriminalitetsforebygging</li></ul></dd><dt class="dateInForce">I kraft fra</dt><dd class="dateInForce">2025-08-15</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-02-22-183</li></ul></dd><dt class="basedOn">Hjemmel</dt><dd class="basedOn"><ul><li>lov/1981-05-22-25/§184b</li><li>lov/2001-05-18-21/§1</li><li>lov/1967-02-10/§13g</li><li>forskrift/2025-05-15-803</li><li>forskrift/2025-05-15-804</li><li>forskrift/2024-05-24-825</li></ul></dd><dt class="dateOfPublication">Kunngjort</dt><dd class="dateOfPublication">2025-06-04 13:20</dd><dt class="journalNumber">Journalnummer</dt><dd class="journalNumber">2025-0552</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Forskrift om endring i forskrift om straffegjennomføring</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og beredskapsdepartementet 2. juni 2025 med hjemmel i lov 22. mai 1981 nr. 25 om rettergangsmåten i straffesaker (Straffeprosessloven) § 184b tredje ledd, jf. delegeringsvedtak 15. mai 2025 nr. 803, lov 18. mai 2001 nr. 21 om gjennomføring av straff mv. (straffegjennomføringsloven) § 1 andre ledd, jf. delegeringsvedtak 24. mai 2024 nr. 825 og lov 10. februar 1967 om behandlingsmåten i forvaltningssaker (forvaltningsloven) § 13g, jf. delegeringsvedtak 15. mai 2025 nr. 804.</dd><dt class="refid">RefID</dt><dd class="refid">forskrift/2025-06-02-925</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om straffegjennomføring<ul class="tocSubUl"><li>I<ul class="tocSubUl"><li>§ 7B-1. Kriminalomsorgens ansvar</li><li>§ 7B-2. Kriminalomsorgens undersøkelse av egnethet</li><li>§ 7B-3. Informasjon og samtykke</li><li>§ 7B-4. Informasjon til påtalemyndigheten etter undersøkelse</li><li>§ 7B-5. Krav til siktede</li><li>§ 7B-6. Kontroll med overholdelse av vilkårene for oppholdspåbudet</li><li>§ 7B-7. Fremstillinger</li><li>§ 7B-8. Meldeplikt ved brudd på vilkår mv.</li><li>§ 7B-9. Behandling av personopplysninger</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2025-06-02-925" id="dokument"><h1>Forskrift om endring i forskrift om straffegjennomføring</h1><section class="section" data-name="kapI" id="kapittel-1" data-lovdata-URL="LTI/forskrift/2025-06-02-925/KAPITTEL_1"><h2 data-text-align="center">I</h2><article class="defaultP">I forskrift 22. februar 2002 nr. 183 om straffegjennomføring gjøres følgende endring:</article> <article class="defaultP" margin-top="true">Nytt kapittel 7B skal lyde:</article><span class="futuretitle" id="kapittel-1-foreslåttittel-1">Kapittel 7B. Gjennomføring av varetekt med elektronisk kontroll</span><article class="futureLegalArticle" data-name="§7B-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 7B-1</span>. <span class="legalArticleTitle">Kriminalomsorgens ansvar</span></span><article class="legalP" id="kapittel-1-foreslåttparagraf-1-ledd-1">Dersom påtalemyndigheten ber om det, skal kriminalomsorgen undersøke om varetekt med elektronisk kontroll etter straffeprosessloven § 184b er en egnet gjennomføringsform. Kriminalomsorgen gjennomfører varetektsformen og kontrollerer at siktede overholder vilkårene for gjennomføringen.</article></article><article class="futureLegalArticle" data-name="§7B-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 7B-2</span>. <span class="legalArticleTitle">Kriminalomsorgens undersøkelse av egnethet</span></span><article class="legalP" id="kapittel-1-foreslåttparagraf-2-ledd-1">Kriminalomsorgen undersøker om siktede er egnet for gjennomføring av varetekt som oppholdspåbud med elektronisk kontroll, om siktede har egnet oppholdssted og om forholdene for øvrig ligger til rette for slik gjennomføring. Undersøkelsene skal foretas så snart som mulig etter at påtalemyndigheten har bedt om slik undersøkelse.</article><article class="legalP" id="kapittel-1-foreslåttparagraf-2-ledd-2">Omfanget av undersøkelsene tilpasses den tiden kriminalomsorgen har til rådighet, samt eventuelle sikkerhetsmessige forhold eller andre særlige forhold hos siktede.</article><article class="legalP" id="kapittel-1-foreslåttparagraf-2-ledd-3">Straffegjennomføringsloven § 7a første ledd og annet ledd bokstav b om kriminalomsorgens rett til å innhente opplysninger fra ansatte i barnevernet og sosialtjenesten gjelder tilsvarende ved kriminalomsorgens undersøkelse etter denne bestemmelsen.</article></article><article class="futureLegalArticle" data-name="§7B-3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 7B-3</span>. <span class="legalArticleTitle">Informasjon og samtykke</span></span><article class="legalP" id="kapittel-1-foreslåttparagraf-3-ledd-1">Dersom påtalemyndigheten ber om det, skal kriminalomsorgen informere siktede og siktedes husstandsmedlemmer om hva det vil innebære for dem at siktede gjennomfører varetekt som oppholdspåbud med elektronisk kontroll, og innhente samtykke etter straffeprosessloven § 184b annet ledd. § 7-9 gis tilsvarende anvendelse.</article><article class="legalP" id="kapittel-1-foreslåttparagraf-3-ledd-2">Siktede skal informeres om konsekvensene av brudd på vilkårene for gjennomføringen. Siktede og siktedes husstandsmedlemmer skal samtykke til at kriminalomsorgen, eller andre som kriminalomsorgen bemyndiger, kan foreta varslede og uanmeldte kontrollbesøk i varetektsperioden. Siktede skal også samtykke til at kriminalomsorgen kan pålegge siktede å avgi rusprøve, jf. § 7B-5 annet ledd.</article><article class="legalP" id="kapittel-1-foreslåttparagraf-3-ledd-3">Informasjon til siktedes husstandsmedlemmer gis, og samtykke innhentes, uten siktede til stede.</article><article class="legalP" id="kapittel-1-foreslåttparagraf-3-ledd-4">Dersom siktede eller noen av siktedes husstandsmedlemmer er mindreårige, gjelder reglene i første til tredje ledd tilsvarende for den mindreåriges verger.</article><article class="legalP" id="kapittel-1-foreslåttparagraf-3-ledd-5">Samtykke etter straffeprosessloven § 184b annet ledd skal være skriftlig. Samtykket kan når som helst trekkes tilbake.</article></article><article class="futureLegalArticle" data-name="§7B-4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 7B-4</span>. <span class="legalArticleTitle">Informasjon til påtalemyndigheten etter undersøkelse</span></span><article class="legalP" id="kapittel-1-foreslåttparagraf-4-ledd-1">Uten hinder av taushetsplikten skal kriminalomsorgen, uten ugrunnet opphold, orientere påtalemyndigheten om resultatet av de foretatte undersøkelsene etter § 7B-2 og innhentede samtykker etter § 7B-3. Orienteringen skal være skriftlig.</article></article><article class="futureLegalArticle" data-name="§7B-5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 7B-5</span>. <span class="legalArticleTitle">Krav til siktede</span></span><article class="legalP" id="kapittel-1-foreslåttparagraf-5-ledd-1">Siktede plikter å yte den bistand og å følge de instruksjoner som gis av påtalemyndigheten eller kriminalomsorgen, og som er nødvendig for å gjennomføre kontroll etter § 7B-6. Siktede må blant annet vedlikeholde kontrollutstyret, herunder sørge for at enheten er ladet og har dekning. I tillegg må siktede være tilgjengelig for kriminalomsorgen på telefon. Brudd på medvirkningsplikten behandles etter § 7B-8.</article><article class="legalP" id="kapittel-1-foreslåttparagraf-5-ledd-2">Siktede skal være rusfri i hele varetektsperioden. Kontroll for å avdekke bruk av rusmidler kan gjennomføres etter straffegjennomføringsloven § 29 første ledd, jf. § 52.</article></article><article class="futureLegalArticle" data-name="§7B-6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 7B-6</span>. <span class="legalArticleTitle">Kontroll med overholdelse av vilkårene for oppholdspåbudet</span></span><article class="legalP" id="kapittel-1-foreslåttparagraf-6-ledd-1">Kriminalomsorgen skal kontrollere at de fastsatte vilkårene for oppholdspåbudet overholdes. Kontrollen skal tilpasses risikoen den enkelte siktede vil utgjøre, og ikke være strengere eller mer omfattende enn det som er nødvendig for å ivareta formålet med kontrollen.</article><article class="legalP" id="kapittel-1-foreslåttparagraf-6-ledd-2">Den siktede skal kontrolleres med teknologi som viser at siktede oppholder seg på et på forhånd bestemt sted (områdelokalisering). Dersom alarmen utløses eller kriminalomsorgen ikke oppnår kontakt med siktede, skal kontinuerlig sporing av siktedes geografiske posisjon (aktiv sporing) aktiveres umiddelbart. Aktiv sporing skal også benyttes dersom siktede skal bevege seg utenfor det på forhånd bestemte stedet.</article><article class="legalP" id="kapittel-1-foreslåttparagraf-6-ledd-3">Kriminalomsorgen kan foreta varslede og uanmeldte kontrollbesøk der siktede skal oppholde seg. Dersom det anses hensiktsmessig, kan kontrollbesøk gjennomføres ved videosamtale, med eller uten posisjonering.</article><article class="legalP" id="kapittel-1-foreslåttparagraf-6-ledd-4">For å kontrollere at vilkårene for oppholdspåbudet overholdes, kan kriminalomsorgen, når det anses nødvendig, i tillegg beslutte bruk av biometri, herunder fingeravtrykk og ansiktsgjenkjenning, for å verifisere siktedes identitet når formålet ikke kan oppnås på en mindre inngripende måte.</article><article class="legalP" id="kapittel-1-foreslåttparagraf-6-ledd-5">Før kontroll ved bruk av teknologi tas i bruk, skal kriminalomsorgen informere siktede om at slik teknologi tas i bruk og hvilke personopplysninger som vil bli behandlet som følge av bruken. Ved umiddelbar aktivering av aktiv sporing etter annet ledd annet punktum, gis slik informasjon så snart som mulig etter at slik kontroll er igangsatt.</article></article><article class="futureLegalArticle" data-name="§7B-7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 7B-7</span>. <span class="legalArticleTitle">Fremstillinger</span></span><article class="legalP" id="kapittel-1-foreslåttparagraf-7-ledd-1">Fremstillinger kan gjennomføres i følge med politiet eller den som politiet bemyndiger.</article></article><article class="futureLegalArticle" data-name="§7B-8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 7B-8</span>. <span class="legalArticleTitle">Meldeplikt ved brudd på vilkår mv.</span></span><article class="legalP" id="kapittel-1-foreslåttparagraf-8-ledd-1">Dersom siktede bryter vilkårene for gjennomføringen, skal kriminalomsorgens straks melde dette til påtalemyndigheten. Det samme gjelder dersom kriminalomsorgen mottar informasjon om at et avgitt samtykke er trukket, at siktede begår nye straffbare forhold eller dersom kriminalomsorgen blir kjent med andre omstendigheter som tilsier at oppholdspåbud med elektronisk kontroll ikke lenger anses egnet.</article><article class="legalP" id="kapittel-1-foreslåttparagraf-8-ledd-2">Som vilkårsbrudd etter første ledd første punktum regnes også brudd på rusforbudet og siktedes medvirkningsplikt etter § 7B-5.</article><article class="legalP" id="kapittel-1-foreslåttparagraf-8-ledd-3">Kriminalomsorgen kan dele de opplysningene som er nødvendige for påtalemyndighetens behandling av bruddsaken.</article></article><article class="futureLegalArticle" data-name="§7B-9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 7B-9</span>. <span class="legalArticleTitle">Behandling av personopplysninger</span></span><article class="legalP" id="kapittel-1-foreslåttparagraf-9-ledd-1">Kriminalomsorgen kan behandle personopplysninger som er innhentet i tråd med bestemmelsene i dette kapittelet. Opplysningene kan kun behandles av den som har tjenstlig behov for det.</article><article class="legalP" id="kapittel-1-foreslåttparagraf-9-ledd-2">Personopplysninger registrert etter første ledd, herunder eventuell overskuddsinformasjon, skal slettes så snart som mulig og senest ett år etter at kontrollen er avsluttet, med mindre de skal arkiveres etter arkivlova.</article><article class="legalP" id="kapittel-1-foreslåttparagraf-9-ledd-3">For øvrig gjelder forskrift om behandling av personopplysninger i kriminalomsorgen så langt det passer.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2025-06-02-925/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 15. august 2025.</article></section></main></body></html>