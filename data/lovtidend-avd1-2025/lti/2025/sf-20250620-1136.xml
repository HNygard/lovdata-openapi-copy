<!DOCTYPE html><html lang="nb"><head><title>Forskrift om tilskuddsordning tilknyttet nasjonalt senter for jordobservasjon i Tromsø</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-06-20-1136</dd><dt class="dokid">DokumentID</dt><dd class="dokid">LTI/forskrift/2025-06-20-1136</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Forsknings- og innovasjonsavdelingen</li></ul></dd><dt class="dateInForce">I kraft fra</dt><dd class="dateInForce">2025-06-20</dd><dt class="basedOn">Hjemmel</dt><dd class="basedOn"><ul><li>lov/1967-02-10/§28</li><li>null</li></ul></dd><dt class="dateOfPublication">Kunngjort</dt><dd class="dateOfPublication">2025-06-23 10:50</dd><dt class="journalNumber">Journalnummer</dt><dd class="journalNumber">2025-0768</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Forskrift om tilskuddsordning tilknyttet nasjonalt senter for jordobservasjon i Tromsø</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 20. juni 2025 med hjemmel i Stortingets vedtak jf. Innst. 447 S (2023–2024) for kapittel 922 post 75 og lov 10. februar 1967 om behandlingsmåten i forvaltningssaker (forvaltningsloven) § 28 fjerde ledd. Fremmet av Nærings- og fiskeridepartementet.</dd><dt class="refid">RefID</dt><dd class="refid">forskrift/2025-06-20-1136</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskuddsordning tilknyttet nasjonalt senter for jordobservasjon i Tromsø<ul class="tocSubUl"><li>§ 1. Forskriftens virkeområde og formål</li><li>§ 2. Definisjoner</li><li>§ 3. Målgruppe</li><li>§ 4. Vilkår for å motta støtte</li><li>§ 5. Tildelingskriterier for å fastsette størrelsen på tilskuddet</li><li>§ 6. Utlysning av tilskuddsmidler</li><li>§ 7. Krav til søknaden</li><li>§ 8. Rapporteringsplikter</li><li>§ 9. Oppfølging og kontroll</li><li>§ 10. Immaterielle rettigheter (IPR)</li><li>§ 11. Reaksjoner</li><li>§ 12. Administrasjon og klage</li><li>§ 13. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2025-06-20-1136" id="dokument"><h1>Forskrift om tilskuddsordning tilknyttet nasjonalt senter for jordobservasjon i Tromsø</h1><article class="legalArticle" data-lovdata-URL="LTI/forskrift/2025-06-20-1136/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde og formål</span></h2><article class="legalP" id="paragraf-1-ledd-1">Forskriften gjelder Norsk Romsenters forvaltning av en tilskuddsordning for prosjektmidler knyttet til utvikling av et nasjonalt senter for jordobservasjon i Tromsø. Et nasjonalt senter skal gi innovasjon, knoppskyting og nyetableringer innen romrelatert næringsliv i og utenfor regionen, og bidra til å utvikle nye bruksområder for jordobservasjonsdata.</article><article class="legalP" id="paragraf-1-ledd-2">Formålet med tilskuddsordningen er å utvikle nye bruksområder eller tjenester med bruk av jordobservasjon.</article></article><article class="legalArticle" data-lovdata-URL="LTI/forskrift/2025-06-20-1136/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I denne forskriften menes med:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>Jordobservasjon:</i> bilder eller målinger knyttet til jordas overflate eller atmosfære innhentet eksempelvis av satellitter.</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1"><i>Grunnforskning:</i> eksperimentelt eller teoretisk arbeid som fortrinnsvis utføres med sikte på tilegnelse av ny kunnskap om de underliggende årsakene til fenomener og observerbare fakta, uten at det tas sikte på direkte kommersiell anvendelse.</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1"><i>Industriell forskning:</i> planlagt forskning eller kritisk undersøkelse med sikte på tilegnelse av ny kunnskap og nye ferdigheter for å utvikle nye produkter, prosesser eller tjenester, eller med sikte på en betydelig forbedring av eksisterende produkter, prosesser eller tjenester. Dette omfatter utforming av komponenter til sammensatte systemer og kan omfatte utvikling av prototyper i et laboratoriemiljø eller i et miljø med simulerte grensesnitt mot eksisterende systemer samt av pilotprosjekter, når det er nødvendig for den industrielle forskningen og særlig for å validere allmenn teknologi.</article></article></li><li data-li-identifier="d)" data-name="d)"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1"><i>Eksperimentell utvikling:</i> tilegnelse, kombinering, utforming og bruk av eksisterende vitenskapelige, teknologiske, forretningsmessige og andre relevante kunnskaper og ferdigheter med sikte på å utvikle nye eller forbedrede produkter, prosesser eller tjenester. Dette kan også omfatte for eksempel virksomhet som tar sikte på begrepsmessig definisjon, planlegging og dokumentasjon av nye produkter, prosesser og tjenester.</article></article></li><li data-li-identifier="e)" data-name="e)"><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1"><i>Forundersøkelser:</i> evaluering og analyse av et prosjekts potensial med det formål å støtte beslutningsprosessen gjennom en objektiv og rasjonell påvisning av dets sterke og svake sider, muligheter og trusler, identifisere hvilke ressurser som kreves for å gjennomføre det, og til slutt vurdere dets utsikter til å lykkes.</article></article></li></ul></article></article><article class="legalArticle" data-lovdata-URL="LTI/forskrift/2025-06-20-1136/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Målgruppe</span></h2><article class="legalP" id="paragraf-3-ledd-1">Målgruppen for tilskuddet er private og offentlige virksomheter som er tilknyttet eller samarbeider med kunnskapsmiljøene for jordobservasjon i Tromsø.</article></article><article class="legalArticle" data-lovdata-URL="LTI/forskrift/2025-06-20-1136/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Vilkår for å motta støtte</span></h2><article class="legalP" id="paragraf-4-ledd-1">Norsk Romsenter forvalter reglene for hva det kan gis tilskudd til innenfor rammene gitt i denne forskriften.</article><article class="legalP" id="paragraf-4-ledd-2">Tilskudd forutsetter at aktørene har tilknytning til eller samarbeider med kunnskapsmiljøene for jordobservasjon i Tromsø, om konkrete jordobservasjonsprosjekter. Prosjekter som får støtte fra tilskuddsordningen bør ha en grønn innretning og prosjekter som gir økt aktivitet i Nord-Norge eller på Svalbard skal prioriteres. Det oppfordres til samarbeid mellom flere aktører, og hele tilskuddet kan deles ut til ett prosjekt.</article><article class="legalP" id="paragraf-4-ledd-3">For prosjekter der finansiering gjennom ordningen ikke vil kunne regnes som statsstøtte etter EØS-avtalen må det likevel kunne dokumenteres minst 50&#xa0;% egenfinansiering. Eventuell statsstøtte som tildeles må være forenlig med bestemmelsene i det alminnelige gruppeunntaket (GBER) art. 25.</article><article class="legalP" id="paragraf-4-ledd-4">Hvis støtte til et prosjekt klassifiseres som statsstøtte etter EØS-avtalen, kan tilskudd brukes til å dekke følgende prosjektkostnader i henhold til GBER art. 25.3:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-4-punkt-1"><article class="legalP" id="paragraf-4-ledd-4-punkt-1-ledd-1">personalkostnader,</article></article></li><li data-li-identifier="b)" data-name="b)"><article class="listArticle" id="paragraf-4-ledd-4-punkt-2"><article class="legalP" id="paragraf-4-ledd-4-punkt-2-ledd-1">kostnader til utstyr og instrumenter,</article></article></li><li data-li-identifier="c)" data-name="c)"><article class="listArticle" id="paragraf-4-ledd-4-punkt-3"><article class="legalP" id="paragraf-4-ledd-4-punkt-3-ledd-1">kostnader til bygninger og grunn,</article></article></li><li data-li-identifier="d)" data-name="d)"><article class="listArticle" id="paragraf-4-ledd-4-punkt-4"><article class="legalP" id="paragraf-4-ledd-4-punkt-4-ledd-1">kostnader til kontraktsforskning, teknisk kunnskap og patenter,</article></article></li><li data-li-identifier="e)" data-name="e)"><article class="listArticle" id="paragraf-4-ledd-4-punkt-5"><article class="legalP" id="paragraf-4-ledd-4-punkt-5-ledd-1">ytterligere overheadkostnader som er direkte knyttet til prosjektet,</article></article></li><li data-li-identifier="f)" data-name="f)"><article class="listArticle" id="paragraf-4-ledd-4-punkt-6"><article class="legalP" id="paragraf-4-ledd-4-punkt-6-ledd-1">driftskostnader som materialer og forsyninger.</article></article></li></ul></article><article class="legalP" id="paragraf-4-ledd-5">Midler fra ordningen kan også benyttes til å innhente rådgivning, jf. bokstav d). Eventuell finansiering av bred formidling av forskningsresultater regnes ikke som statsstøtte og kan finansieres gjennom ordningen.</article><article class="legalP" id="paragraf-4-ledd-6">Det er en forutsetning at ovennevnte kostnader er direkte knyttet til prosjektet, og at det kun dekkes kostnader som påløper i prosjektperioden. Norsk Romsenter kan i hvert enkelt tilfelle beslutte at visse kostnader ikke vil bli dekket.</article></article><article class="legalArticle" data-lovdata-URL="LTI/forskrift/2025-06-20-1136/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tildelingskriterier for å fastsette størrelsen på tilskuddet</span></h2><article class="legalP" id="paragraf-5-ledd-1">Tilskuddsbeløpets størrelse fastsettes etter Norsk Romsenters frie skjønn med utgangspunkt i Stortingets bevilgning og de tildelingskriteriene som fremgår av de årlige utlysningene av tilskuddsmidlene. Formålet med tilskuddsordningen og de til enhver tid gjeldende nasjonale målsetningene for norsk romvirksomhet er bestemmende for utforming av tildelingskriteriene.</article><article class="legalP" id="paragraf-5-ledd-2">Prosjekter som mottar støtte som klassifiseres som statsstøtte etter EØS-avtalen må oppfylle krav angitt i GBER.</article><article class="legalP" id="paragraf-5-ledd-3">Hvis et prosjekt får offentlig støtte fra flere kilder, må det samlede støttebeløpet til de relevante konkrete støtteberettigede kostnadene ikke overstige maksimal støtteintensitet som fremgår av GBER.</article><article class="legalP" id="paragraf-5-ledd-4">Støtteintensiteten for hver støttemottaker skal ikke overstige:<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-4-punkt-1"><article class="legalP" id="paragraf-5-ledd-4-punkt-1-ledd-1">100&#xa0;% av de støtteberettigede kostnadene for grunnforskning,</article></article></li><li data-li-identifier="b)" data-name="b)"><article class="listArticle" id="paragraf-5-ledd-4-punkt-2"><article class="legalP" id="paragraf-5-ledd-4-punkt-2-ledd-1">50&#xa0;% av de støtteberettigede kostnadene for industriell forskning,</article></article></li><li data-li-identifier="c)" data-name="c)"><article class="listArticle" id="paragraf-5-ledd-4-punkt-3"><article class="legalP" id="paragraf-5-ledd-4-punkt-3-ledd-1">25&#xa0;% av de støtteberettigede kostnadene for eksperimentell utvikling,</article></article></li><li data-li-identifier="d)" data-name="d)"><article class="listArticle" id="paragraf-5-ledd-4-punkt-4"><article class="legalP" id="paragraf-5-ledd-4-punkt-4-ledd-1">50&#xa0;% av de støtteberettigede kostnadene for forundersøkelser.</article></article></li></ul></article><article class="legalP" id="paragraf-5-ledd-5">Støtteintensitetene for industriell forskning og eksperimentell utvikling kan imidlertid økes opp til en høyeste støtteintensitet på 80&#xa0;% av de støtteberettigede kostnadene på følgende måte:<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-5-punkt-1"><article class="legalP" id="paragraf-5-ledd-5-punkt-1-ledd-1">med 10 prosentpoeng for mellomstore bedrifter og med 20 prosentpoeng for små bedrifter,</article></article></li><li data-li-identifier="b)" data-name="b)"><article class="listArticle" id="paragraf-5-ledd-5-punkt-2"><article class="legalP" id="paragraf-5-ledd-5-punkt-2-ledd-1">med 15 prosentpoeng dersom ett av følgende vilkår er oppfylt: <ul class="defaultList"><li data-li-identifier="1" data-name="1"><article class="listArticle" id="paragraf-5-ledd-5-punkt-2-ledd-1-punkt-1"><article class="legalP" id="paragraf-5-ledd-5-punkt-2-ledd-1-punkt-1-ledd-1">prosjektet omfatter et faktisk samarbeid mellom foretak der minst ett er en SMB, eller utføres i minst to medlemsstater eller i en medlemsstat og en stat som er part i EØS-avtalen, og ingen foretak alene står for mer enn 70&#xa0;% av de støtteberettigede kostnadene, eller mellom et foretak og en eller flere organisasjoner for forskning og kunnskapsformidling, der den/de sistnevnte alene står for minst 10&#xa0;% av de støtteberettigede kostnadene og har rett til å offentliggjøre sine egne forskningsresultater,</article></article></li><li data-li-identifier="2" data-name="2"><article class="listArticle" id="paragraf-5-ledd-5-punkt-2-ledd-1-punkt-2"><article class="legalP" id="paragraf-5-ledd-5-punkt-2-ledd-1-punkt-2-ledd-1">resultatene av prosjektet får omfattende spredning gjennom konferanser, publikasjoner, åpne datakilder eller programvare med gratis eller åpen kildekode.</article></article></li></ul></article></article></li></ul></article><article class="legalP" id="paragraf-5-ledd-6">Støtteintensitetene for forundersøkelser kan økes med 10 prosentpoeng for mellomstore bedrifter og med 20 prosentpoeng for små bedrifter, i henhold til GBER art. 4.1(i).</article></article><article class="legalArticle" data-lovdata-URL="LTI/forskrift/2025-06-20-1136/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Utlysning av tilskuddsmidler</span></h2><article class="legalP" id="paragraf-6-ledd-1">Utlysningen skal inneholde:<ul class="defaultList"><li data-li-identifier="a)" data-name="a)"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">formål med tilskuddsordningen og målgruppe,</article></article></li><li data-li-identifier="b)" data-name="b)"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">krav som gjelder for å kunne få innvilget søknaden (tildelingskriterier),</article></article></li><li data-li-identifier="c)" data-name="c)"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">informasjon om maksimal støtte/-sats, og maksimalt støttebeløp</article></article></li><li data-li-identifier="d)" data-name="d)"><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">informasjon om bruk av standardiserte søknadsskjema og krav til original underskrift, ev. krav til elektronisk signatur,</article></article></li><li data-li-identifier="e)" data-name="e)"><article class="listArticle" id="paragraf-6-ledd-1-punkt-5"><article class="legalP" id="paragraf-6-ledd-1-punkt-5-ledd-1">hvilke opplysninger søknaden må inneholde for at det i første fase skal kunne vurderes om søknaden faller inn under ordningen,</article></article></li><li data-li-identifier="f)" data-name="f)"><article class="listArticle" id="paragraf-6-ledd-1-punkt-6"><article class="legalP" id="paragraf-6-ledd-1-punkt-6-ledd-1">vilkår overfor tilskuddsmottaker (inkl. informasjonsplikt i etterhånd og rapporteringsplikter),</article></article></li><li data-li-identifier="g)" data-name="g)"><article class="listArticle" id="paragraf-6-ledd-1-punkt-7"><article class="legalP" id="paragraf-6-ledd-1-punkt-7-ledd-1">informasjon om at Norsk Romsenter kan iverksette tiltak for å kontrollere at tilskuddet brukes i samsvar med formålet,</article></article></li><li data-li-identifier="h)" data-name="h)"><article class="listArticle" id="paragraf-6-ledd-1-punkt-8"><article class="legalP" id="paragraf-6-ledd-1-punkt-8-ledd-1">søknadsfrist.</article></article></li></ul></article></article><article class="legalArticle" data-lovdata-URL="LTI/forskrift/2025-06-20-1136/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Krav til søknaden</span></h2><article class="legalP" id="paragraf-7-ledd-1">Krav til søknaden skal fremgå av de årlige utlysningene av tilskuddsmidler. En søknad skal alltid:<ul class="defaultList"><li data-li-identifier="a)" data-name="a)"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">dokumentere at tilskuddet vil ha utløsende effekt for gjennomføring av prosjektet. Dette innebærer som minimum at søknad må være sendt før arbeid med prosjektet starter opp,</article></article></li><li data-li-identifier="b)" data-name="b)"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">angi all annen offentlig støtte gitt til samme prosjekt,</article></article></li><li data-li-identifier="c)" data-name="c)"><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">angi annen finansiering som er med å finansiere prosjektet,</article></article></li><li data-li-identifier="d)" data-name="d)"><article class="listArticle" id="paragraf-7-ledd-1-punkt-4"><article class="legalP" id="paragraf-7-ledd-1-punkt-4-ledd-1">angi FoU-kategori (grunnforskning, industriell forskning, eksperimentell utvikling eller forundersøkelser), eller om prosjektet faller utenfor statsstøttereglene.</article></article></li></ul></article><article class="legalP" id="paragraf-7-ledd-2">Norsk Romsenter kan kreve at søkeren gir andre opplysninger som er nødvendig for å vurdere søknaden, enn de som fremgår av utlysningen, jf. § 6, og den mottatte søknaden.</article></article><article class="legalArticle" data-lovdata-URL="LTI/forskrift/2025-06-20-1136/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Rapporteringsplikter</span></h2><article class="legalP" id="paragraf-8-ledd-1">Tilskuddsmottaker skal årlig rapportere om utviklingen i prosjektet. Norsk Romsenter kan fastsette ytterligere rapporteringsplikter i tilskuddsbrevet.</article></article><article class="legalArticle" data-lovdata-URL="LTI/forskrift/2025-06-20-1136/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Oppfølging og kontroll</span></h2><article class="legalP" id="paragraf-9-ledd-1">Norsk Romsenter skal følge opp overfor tilskuddsmottaker dersom innrapportert informasjon er ufullstendig eller ikke oversendes til rett tid.</article><article class="legalP" id="paragraf-9-ledd-2">Norsk Romsenter skal gi nødvendig tilbakemelding til tilskuddsmottaker om dennes rapportering og treffe tiltak dersom kontrollen avdekker mistanke om uregelmessigheter.</article><article class="legalP" id="paragraf-9-ledd-3">Norsk Romsenter kan kontrollere at betingelsene for tilskuddet og vilkårene i tilskuddsbrevet er oppfylt gjennom å:<ul class="defaultList"><li data-li-identifier="a)" data-name="a)"><article class="listArticle" id="paragraf-9-ledd-3-punkt-1"><article class="legalP" id="paragraf-9-ledd-3-punkt-1-ledd-1">be om de opplysningene og den dokumentasjonen som er nødvendig for kontrollen,</article></article></li><li data-li-identifier="b)" data-name="b)"><article class="listArticle" id="paragraf-9-ledd-3-punkt-2"><article class="legalP" id="paragraf-9-ledd-3-punkt-2-ledd-1">innhente opplysninger fra andre myndigheter som har adgang til å utlevere opplysningene,</article></article></li><li data-li-identifier="c)" data-name="c)"><article class="listArticle" id="paragraf-9-ledd-3-punkt-3"><article class="legalP" id="paragraf-9-ledd-3-punkt-3-ledd-1">gjennomføre stikkprøvekontroll for prøving av data som ligger til grunn for innrapportert informasjon,</article></article></li><li data-li-identifier="d)" data-name="d)"><article class="listArticle" id="paragraf-9-ledd-3-punkt-4"><article class="legalP" id="paragraf-9-ledd-3-punkt-4-ledd-1">gjennomføre en nærmere regnskapsgjennomgang eller annen kontroll med at midlene har blitt nyttet som forutsatt, jf. Bevilgningsreglementets § 10.</article></article></li></ul></article></article><article class="legalArticle" data-lovdata-URL="LTI/forskrift/2025-06-20-1136/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Immaterielle rettigheter (IPR)</span></h2><article class="legalP" id="paragraf-10-ledd-1">IPR-rettigheter skal fordeles på deltakerne i et samarbeidsprosjekt etter deres bidrag, inkludert bidrag av immateriell art.</article><article class="legalP" id="paragraf-10-ledd-2">Ved konflikt om IPR, skal Norsk Romsenter identifisere og utnevne en uavhengig ekspert som skal foreta en gjennomgang av fordelingen mellom de involverte partene.</article></article><article class="legalArticle" data-lovdata-URL="LTI/forskrift/2025-06-20-1136/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Reaksjoner</span></h2><article class="legalP" id="paragraf-11-ledd-1">Dersom tilskuddsmottaker ikke kan dokumentere at kravene som er satt i tilskuddsbrevet innen utgangen av det andre kalenderåret etter at vedtaket om tilskudd ble gitt, vil vedtaket kunne bli gjort ugyldig eller omgjøres. I slike tilfeller kan utbetalt tilskudd kreves tilbakebetalt helt eller delvis.</article><article class="legalP" id="paragraf-11-ledd-2">Dersom tilskuddsmottaker gir uriktige opplysninger, eller tilskudd ikke benyttes i samsvar med fastsatte betingelser for tildelingen, vil vedtaket kunne bli gjort ugyldig eller omgjøres. I slike tilfeller kan hele eller deler av tilskuddet kreves tilbakebetalt, med renter.</article></article><article class="legalArticle" data-lovdata-URL="LTI/forskrift/2025-06-20-1136/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Administrasjon og klage</span></h2><article class="legalP" id="paragraf-12-ledd-1">Norsk Romsenter fatter vedtak om tilskudd.</article><article class="legalP" id="paragraf-12-ledd-2">Departementet er klageinstans for enkeltvedtak om tilskudd fattet av Norsk Romsenter etter denne forskriften. Retten til klage omfatter ikke den faglige skjønnsutøvelsen til Norsk Romsenter for enkeltvedtak om tilskudd etter denne forskriften.</article></article><article class="legalArticle" data-lovdata-URL="LTI/forskrift/2025-06-20-1136/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Forskriften trer i kraft straks.</article></article></main></body></html>