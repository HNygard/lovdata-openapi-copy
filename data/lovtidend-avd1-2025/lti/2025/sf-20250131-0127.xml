<!DOCTYPE html><html lang="nb"><head><title>Delegering av myndighet til Longyearbyen lokalstyre etter svalbardmiljøloven</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-01-31-127</dd><dt class="dokid">DokumentID</dt><dd class="dokid">LTI/forskrift/2025-01-31-127</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="subunit">Etat</dt><dd class="subunit"><ul><li>Kulturmiljø- og polaravdelingen</li></ul></dd><dt class="dateInForce">I kraft fra</dt><dd class="dateInForce">2025-02-01</dd><dt class="basedOn">Hjemmel</dt><dd class="basedOn"><ul><li>lov/2001-06-15-79/§51</li><li>lov/2001-06-15-79/§65</li><li>lov/2001-06-15-79/§87</li><li>lov/2001-06-15-79/§89</li><li>lov/2001-06-15-79/§90</li><li>lov/2001-06-15-79/§96</li><li>lov/2001-06-15-79/§97</li></ul></dd><dt class="dateOfPublication">Kunngjort</dt><dd class="dateOfPublication">2025-02-05 14:30</dd><dt class="journalNumber">Journalnummer</dt><dd class="journalNumber">2025-0116</dd><dt class="title">Tittel</dt><dd class="title">Delegering av myndighet til Longyearbyen lokalstyre etter svalbardmiljøloven</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Klima- og miljødepartementet 31. januar 2025 med hjemmel i lov 15. juni 2001 nr. 79 om miljøvern på Svalbard (svalbardmiljøloven) § 51, § 65, § 87, § 89, § 90, § 96 og § 97.</dd><dt class="refid">RefID</dt><dd class="refid">forskrift/2025-01-31-127</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Delegering av myndighet til Longyearbyen lokalstyre etter svalbardmiljøloven<ul class="tocSubUl"><li>1. Bakgrunn</li><li>2. Vurdering av hvilken myndighet Longyearbyen lokalstyre bør få delegert<ul class="tocSubUl"><li>2.1 Myndighet til å ta gebyr for private planforslag</li><li>2.2 Myndighet til å følge opp krav til innholdet i påslipp av avløpsvann til fellesanlegg</li><li>2.3 Myndighet til å følge opp krav i forskrift 1. mars 2023 nr. 435 om avfallshåndtering og avfall- og avløpsgebyrer i Longyearbyen planområde og krav fastsatt i lokal forskrift med hjemmel i denne</li></ul></li><li>Delegering til Longyearbyen lokalstyre etter svalbardmiljøloven</li></ul></li></ul></dd></dl></header><main class="documentBody" data-lovdata-URL="LTI/forskrift/2025-01-31-127" id="dokument"><h1>Delegering av myndighet til Longyearbyen lokalstyre etter svalbardmiljøloven</h1><article class="legalP" id="ledd-1">Longyearbyen lokalstyre delegeres myndighet etter svalbardmiljøloven til å fastsette forskrifter om gebyr for behandling av private planforslag. Longyearbyen lokalstyre delegeres også myndighet til å følge opp krav til avløps- og avfallshåndtering fastsatt i eller i medhold av forskrift om forurensning og avfall på Svalbard.</article><section class="section" data-name="kap1" id="kapittel-1" data-lovdata-URL="LTI/forskrift/2025-01-31-127/KAPITTEL_1"><h2>1. Bakgrunn</h2><article class="legalP" id="kapittel-1-ledd-1">Longyearbyen lokalstyre har tidligere fått delegert myndighet etter lov om miljøvern på Svalbard (svalbardmiljøloven) og forskrifter til loven i flere omganger. Miljøverndepartementet delegerte i brev 9. juli 2002 myndighet etter svalbardmiljøloven § 69 og § 72 til å fastsette lokal forskrift om gebyrer for avløpstjenester og avfallshåndtering, og til å kreve tilknytning til avløpsanlegget.</article><article class="legalP" id="kapittel-1-ledd-2">I brev 19. desember 2016 delegerte Klima- og miljøverndepartementet (KLD) myndighet til Longyearbyen lokalstyre etter forskrift 24. juni 2002 nr. 724 om miljøgifter, avfall og gebyrer for avløp og avfall. Denne delegeringen ble i brev 22. desember 2020 endret ved at det ble henvist til bestemmelser i ny forskrift om forurensing og avfall på Svalbard. I tillegg ble det i denne delegeringen gjort noen endringer i Lokalstyrets myndighet for å tilpasse myndigheten til deres oppgaver og plikter etter forskrift om forurensning og avfall på Svalbard. Lokalstyret har ikke fått delegert myndighet etter svalbardmiljøloven for å følge opp de saksområder de er delegert, da det ikke har vært hjemmel i loven for en slik delegering.</article><article class="legalP" id="kapittel-1-ledd-3">Longyearbyen lokalstyre vedtok i henhold til delegert myndighet 1. mars 2023 ny lokal forskrift om avfallshåndtering og avfalls- og avløpsgebyrer i Longyearbyen planområde, jf. forskrift 3. juli 2020 nr. 1517 om forurensning og avfall på Svalbard og delegeringsvedtak 22. desember 2020 nr. 3401.</article><article class="legalP" id="kapittel-1-ledd-4">7. juni 2024 ble svalbardmiljøloven endret. Endringene innebærer blant annet av det ble gitt hjemmel i loven til å kunne delegere oppfølgingshjemler til Longyearbyen lokalstyre og til å gi forskrifter om gebyr for behandling av private planforslag. Endringene trer i kraft 1. januar 2025.</article></section><section class="section" data-name="kap2" id="kapittel-2" data-lovdata-URL="LTI/forskrift/2025-01-31-127/KAPITTEL_2"><h2>2. Vurdering av hvilken myndighet Longyearbyen lokalstyre bør få delegert</h2><section class="section" data-name="kap2.1" id="kapittel-2-kapittel-1" data-lovdata-URL="LTI/forskrift/2025-01-31-127/KAPITTEL_2-1"><h3>2.1 Myndighet til å ta gebyr for private planforslag</h3><article class="legalP" id="kapittel-2-kapittel-1-ledd-1">Gjennom å være planansvarlig i Longyearbyen, skal Lokalstyret behandle private planforslag som gjelder Longyearbyen planområde, jf. svalbardmiljøloven § 51. Lokalstyret er derfor nærmest til å vurdere hva som er selvkost for behandling av private planforslag.</article><article class="legalP" id="kapittel-2-kapittel-1-ledd-2">Departementet mener derfor det er hensiktsmessig at Lokalstyret får delegert myndighet etter svalbardmiljøloven § 51 andre ledd til å fastsette forskrifter om gebyr for behandling av private planforslag.</article></section><section class="section" data-name="kap2.2" id="kapittel-2-kapittel-2" data-lovdata-URL="LTI/forskrift/2025-01-31-127/KAPITTEL_2-2"><h3>2.2 Myndighet til å følge opp krav til innholdet i påslipp av avløpsvann til fellesanlegg</h3><article class="legalP" id="kapittel-2-kapittel-2-ledd-1">KLD delegerte i brev 22. desember 2022 myndighet til Lokalstyret til å stille krav til innholdet i påslipp av avløpsvann til fellesanlegg, jf. forskrift om forurensing og avfall på Svalbard § 4-6. I Longyearbyen er det mange ulike virksomheter med påslipp til avløpsanlegget, som Lokalstyret eier og drifter. Bestemmelsen i § 4-6 er gitt blant annet for å beskytte infrastrukturen og for å sikre at utslippet overholder rensekrav som er stilt i tillatelsen til avløpsanlegget. Selv om Lokalstyret har fått delegert myndighet til å regulere påslippet, har det ikke vært hjemmel i svalbardmiljøloven til å delegere myndighet til å følge opp brudd på krav fastsatt i medhold av § 4-6.</article><article class="legalP" id="kapittel-2-kapittel-2-ledd-2">I dag er det Sysselmesteren som har myndighet etter svalbardmiljøloven til å følge opp disse kravene gjennom tilsyn, pålegg om undersøkelser og opplysninger, pålegg om tiltak, vedtak om tvangsmulkt og myndighet til å foreta direkte gjennomføring. Departementet mener at Lokalstyret bør delegeres myndighet til selv å følge opp kravene gitt i medhold av § 4-6, slik kommunene har på fastlandet.</article></section><section class="section" data-name="kap2.3" id="kapittel-2-kapittel-3" data-lovdata-URL="LTI/forskrift/2025-01-31-127/KAPITTEL_2-3"><h3>2.3 Myndighet til å følge opp krav i forskrift 1. mars 2023 nr. 435 om avfallshåndtering og avfall- og avløpsgebyrer i Longyearbyen planområde og krav fastsatt i lokal forskrift med hjemmel i denne</h3><article class="legalP" id="kapittel-2-kapittel-3-ledd-1">KLD delegerte i brev 22. desember 2022 myndighet etter forskrift 3. juli 2020 nr. 1517 om forurensning og avfall §§ 7-1 tredje ledd, 7-4 andre ledd, 7-5 tredje ledd, 10-1 første ledd og 10-2 tredje ledd til Longyearbyen lokalstyre. Lokalstyret har etter bestemmelsene myndighet til å fastsette lokal forskrift eller enkeltvedtak.</article><article class="legalP" id="kapittel-2-kapittel-3-ledd-2">Også på dette området er myndighet til å følge opp kravene lagt til Sysselmesteren. Departementet mener det er hensiktsmessig at Longyearbyen lokalstyre selv kan følge opp krav fastsatt av lokalstyret i enkeltvedtak eller forskrift gitt med hjemmel i bestemmelsene nevnt over.</article></section></section><section class="section" id="kapittel-3" data-lovdata-URL="LTI/forskrift/2025-01-31-127/KAPITTEL_3"><h2>Delegering til Longyearbyen lokalstyre etter svalbardmiljøloven</h2><article class="legalP" id="kapittel-3-ledd-1">Klima- og miljødirektoratet delegerer med dette følgende myndighet til Longyearbyen lokalstyre:<ul class="defaultList"><li data-li-identifier="-" data-name="-"><article class="listArticle" id="kapittel-3-ledd-1-punkt-1"><article class="legalP" id="kapittel-3-ledd-1-punkt-1-ledd-1">Myndighet etter § 51 andre ledd til å fastsette forskrift om gebyr for behandling av private planforslag.</article></article></li><li data-li-identifier="-" data-name="-"><article class="listArticle" id="kapittel-3-ledd-1-punkt-2"><article class="legalP" id="kapittel-3-ledd-1-punkt-2-ledd-1">På de saksområdene som er nevnt ovenfor i pkt. 2.2 og 2.3 delegeres Longyearbyen lokalstyre myndighet til i det enkelte tilfelle å utøve myndighet etter følgende bestemmelser i svalbardmiljøloven innenfor Longyearbyen planområde: <ul class="defaultList"><li data-li-identifier="•" data-name="•"><article class="listArticle" id="kapittel-3-ledd-1-punkt-2-ledd-1-punkt-1"><article class="legalP" id="kapittel-3-ledd-1-punkt-2-ledd-1-punkt-1-ledd-1">§ 65 annet ledd: pålegge tiltak ved fare for forurensning</article></article></li><li data-li-identifier="•" data-name="•"><article class="listArticle" id="kapittel-3-ledd-1-punkt-2-ledd-1-punkt-2"><article class="legalP" id="kapittel-3-ledd-1-punkt-2-ledd-1-punkt-2-ledd-1">§ 87: føre tilsyn</article></article></li><li data-li-identifier="•" data-name="•"><article class="listArticle" id="kapittel-3-ledd-1-punkt-2-ledd-1-punkt-3"><article class="legalP" id="kapittel-3-ledd-1-punkt-2-ledd-1-punkt-3-ledd-1">§ 89: innhente opplysninger</article></article></li><li data-li-identifier="•" data-name="•"><article class="listArticle" id="kapittel-3-ledd-1-punkt-2-ledd-1-punkt-4"><article class="legalP" id="kapittel-3-ledd-1-punkt-2-ledd-1-punkt-4-ledd-1">§ 90: pålegge undersøkelser</article></article></li><li data-li-identifier="•" data-name="•"><article class="listArticle" id="kapittel-3-ledd-1-punkt-2-ledd-1-punkt-5"><article class="legalP" id="kapittel-3-ledd-1-punkt-2-ledd-1-punkt-5-ledd-1">§ 96 første ledd: fastsette tvangsmulkt</article></article></li><li data-li-identifier="•" data-name="•"><article class="listArticle" id="kapittel-3-ledd-1-punkt-2-ledd-1-punkt-6"><article class="legalP" id="kapittel-3-ledd-1-punkt-2-ledd-1-punkt-6-ledd-1">§ 97: foreta direkte gjennomføring.</article></article></li></ul></article></article></li></ul></article><article class="legalP" id="kapittel-3-ledd-2">Delegeringen trer i kraft 1. februar 2025.</article><article class="legalP" id="kapittel-3-ledd-3">Sysselmesteren er klageinstans for klager på enkeltvedtak fattet av Longyearbyen lokalstyre i medhold av denne delegeringen.</article><article class="legalP" id="kapittel-3-ledd-4">Sysselmesteren gir opplæring og veiledning i bruk av de delegerte bestemmelsene i svalbardmiljøloven.</article></section></main></body></html>