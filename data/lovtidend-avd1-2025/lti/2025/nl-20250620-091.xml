<!DOCTYPE html><html lang="nb"><head><title>Lov om endringer i klimakvoteloven (utvidet virkeområde – nytt klimakvotesystem m.m.)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2025-06-20-91</dd><dt class="dokid">DokumentID</dt><dd class="dokid">LTI/lov/2025-06-20-91</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="dateInForce">I kraft fra</dt><dd class="dateInForce">2025-06-20</dd><dt class="changesToDocuments">Endrer</dt><dd class="changesToDocuments"><ul><li>lov/2004-12-17-99</li></ul></dd><dt class="legalArea">Rettsområde</dt><dd class="legalArea"><ul><li>EU/EØS-rett &gt; Miljø og klima</li> <li>Forurensninger, klima og utslipp &gt; Klimakvoter</li> <li>Internasjonal rett &gt; Konvensjoner. Overenskomster</li> <li>Miljøvern, natur og friluftsliv &gt; Naturmangfold/naturfredning</li></ul></dd><dt class="dateOfPublication">Kunngjort</dt><dd class="dateOfPublication">2025-06-20 12:45</dd><dt class="journalNumber">Journalnummer</dt><dd class="journalNumber">2025-0659</dd><dt class="titleShort">Korttittel</dt><dd class="titleShort">Endringslov til klimakvoteloven</dd><dt class="title">Tittel</dt><dd class="title">Lov om endringer i klimakvoteloven (utvidet virkeområde – nytt klimakvotesystem m.m.)</dd><dt class="miscInformation">Annet om dokumentet</dt><dd class="miscInformation">Prop. 104 L (2024–2025), Innst. 527 L (2024–2025), Lovvedtak 122 (2024–2025). Stortingets første og andre gangs behandling hhv. 11. og 16. juni 2025. Fremmet av Klima- og miljødepartementet.</dd><dt class="refid">RefID</dt><dd class="refid">lov/2025-06-20-91</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i klimakvoteloven (utvidet virkeområde – nytt klimakvotesystem m.m.)<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/lov/2025-06-20-91" id="dokument"><h1>Lov om endringer i klimakvoteloven (utvidet virkeområde – nytt klimakvotesystem m.m.)</h1><article class="defaultP" data-text-size="small">Endringer i følgende lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 17. desember 2004 nr. 99 om kvoteplikt og handel med kvoter for utslipp av klimagasser (klimakvoteloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2025-06-20-91/KAPITTEL_1"><h2 data-text-align="center">I</h2><article class="document-change" data-document="lov/2004-12-17-99" id="kapittel-1-dokumentendring-1"><article class="defaultP">I lov 17. desember 2004 nr. 99 om kvoteplikt og handel med kvoter for utslipp av klimagasser gjøres følgende endringer:</article> <article class="change" data-change-part="lov/2004-12-17-99/§1/ledd/1" id="kapittel-1-dokumentendring-1-endring-1"><article class="defaultP">§ 1 første ledd skal lyde:</article><article class="legalP" id="kapittel-1-dokumentendring-1-endring-1-ledd-1">Formålet med denne loven er å begrense utslipp av gasser og andre partikler som kan påvirke klimaet, på en kostnadseffektiv måte gjennom å overvåke og rapportere utslipp og å delta i internasjonale systemer for utslippsreduksjoner.</article></article> <article class="change" data-change-part="lov/2004-12-17-99/§2a" id="kapittel-1-dokumentendring-1-endring-2"><article class="defaultP">§ 2 a skal lyde:</article><article class="futureLegalArticle" data-name="§2a" id="kapittel-1-dokumentendring-1-endring-2-foreslåttparagraf-1"><span class="futureLegalArticleHeader"><span class="legalArticleValue">§ 2 a</span>. <span class="legalArticleTitle">(definisjoner)</span></span><article class="legalP" id="kapittel-1-dokumentendring-1-endring-2-foreslåttparagraf-1-ledd-1">Med anleggsoperatør menes den som drifter eller kontrollerer et anlegg med aktiviteter som omfattes av § 3, eller den som etter norsk rett har avgjørende økonomisk innflytelse på den tekniske driften av anlegget.</article><article class="legalP" id="kapittel-1-dokumentendring-1-endring-2-foreslåttparagraf-1-ledd-2">Med luftfartøysoperatør menes den som drifter et luftfartøy hvor det utføres luftfartsaktiviteter som omfattes av §§ 3 eller 3 a, eller eieren av luftfartøyet hvis den som drifter fartøyet, er ukjent eller ikke identifisert av eieren.</article><article class="legalP" id="kapittel-1-dokumentendring-1-endring-2-foreslåttparagraf-1-ledd-3">Med skipsoperatør menes eier av skip med aktivitet som omfattes av §§ 3 eller 3 a, eller enhver annen organisasjon eller person som har overtatt ansvaret for den tekniske driften av skipet fra eieren, og som er opplyst å være driftsansvarlig i skipets sikkerhetsstyringssertifikat, jf. skipssikkerhetsloven § 7 tredje ledd bokstav b.</article><article class="legalP" id="kapittel-1-dokumentendring-1-endring-2-foreslåttparagraf-1-ledd-4">Med brenselsoperatør menes enhver fysisk eller juridisk person som utfører aktiviteten tilgjengeliggjøring av brensel for forbruk som omfattes av § 3.</article><article class="legalP" id="kapittel-1-dokumentendring-1-endring-2-foreslåttparagraf-1-ledd-5">Med operatør menes anleggsoperatør, luftfartøysoperatør, skipsoperatør og brenselsoperatør.</article></article></article> <article class="change" data-add-new-part="lov/2004-12-17-99/§3/ledd/2" data-change-part="lov/2004-12-17-99/§3/ledd/1" id="kapittel-1-dokumentendring-1-endring-3"><article class="defaultP">§ 3 første og andre ledd skal lyde:</article><article class="legalP" id="kapittel-1-dokumentendring-1-endring-3-ledd-1">Loven gjelder følgende aktiviteter som er omfattet av EUs klimakvotesystem:<ul class="defaultList"><li data-li-identifier="a." data-name="a."><article class="listArticle" id="kapittel-1-dokumentendring-1-endring-3-ledd-1-punkt-1"><article class="legalP" id="kapittel-1-dokumentendring-1-endring-3-ledd-1-punkt-1-ledd-1">aktiviteter i anlegg, luftfart og maritim transport</article></article></li><li data-li-identifier="b." data-name="b."><article class="listArticle" id="kapittel-1-dokumentendring-1-endring-3-ledd-1-punkt-2"><article class="legalP" id="kapittel-1-dokumentendring-1-endring-3-ledd-1-punkt-2-ledd-1">tilgjengeliggjøring av brensel for forbruk.</article></article></li></ul></article><article class="legalP" id="kapittel-1-dokumentendring-1-endring-3-ledd-2">Kongen kan gi forskrift om hvilke aktiviteter, aktører og utslipp av gasser og partikler som kan påvirke klimaet, som helt eller delvis er omfattet av loven.</article></article> <article class="change" data-move-part="lov/2004-12-17-99/§3/ledd/2;;lov/2004-12-17-99/§3/ledd/3" id="kapittel-1-dokumentendring-1-endring-4"><article class="defaultP">§ 3 nåværende andre ledd blir tredje ledd.</article></article> <article class="change" data-change-part="lov/2004-12-17-99/§3/ledd/4" data-move-part="lov/2004-12-17-99/§3/ledd/3;;lov/2004-12-17-99/§3/ledd/4" id="kapittel-1-dokumentendring-1-endring-5"><article class="defaultP">§ 3 nåværende tredje ledd blir nytt fjerde ledd og skal lyde:</article><article class="legalP" id="kapittel-1-dokumentendring-1-endring-5-ledd-1">Kongen kan gi forskrift om hvilke luftfartøysoperatører og skipsoperatører som skal forholde seg til norske administrerende myndigheter.</article></article> <article class="change" data-change-part="lov/2004-12-17-99/§4a" id="kapittel-1-dokumentendring-1-endring-6"><article class="defaultP">§ 4 a skal lyde:</article><article class="futureLegalArticle" data-name="§4a" id="kapittel-1-dokumentendring-1-endring-6-foreslåttparagraf-1"><span class="futureLegalArticleHeader"><span class="legalArticleValue">§ 4 a</span>. <span class="legalArticleTitle">(tillatelse og krav til godkjent overvåkingsplan)</span></span><article class="legalP" id="kapittel-1-dokumentendring-1-endring-6-foreslåttparagraf-1-ledd-1">For anlegg som omfattes av forurensningsloven, og for brenselsoperatører, kreves tillatelse etter forurensningsloven § 11. For luftfartøysoperatører og skipsoperatører som har kvotepliktige utslipp, kreves en plan for overvåking av utslipps- og aktivitetsdata som er godkjent av klimakvotemyndigheten.</article></article></article> <article class="change" data-change-part="lov/2004-12-17-99/§11/ledd/2 lov/1981-03-13-6/§11/ledd/3" id="kapittel-1-dokumentendring-1-endring-7"><article class="defaultP">§ 11 andre og tredje ledd skal lyde:</article><article class="legalP" id="kapittel-1-dokumentendring-1-endring-7-ledd-1">Kongen utpeker en ansvarlig myndighet for opprettelse og drift av klimakvoteregisteret. Kongen kan gi forskrift om utformingen og driften av klimakvoteregisteret. Dette omfatter bestemmelser som innskrenker adgangen til å overføre kvoter, dersom dette er nødvendig i henhold til Norges folkerettslige forpliktelser.</article><article class="legalP" id="kapittel-1-dokumentendring-1-endring-7-ledd-2">Offentlige myndigheter har rett til å få tilgang til opplysninger fra klimakvoteregisteret i den utstrekning dette er nødvendig for å fremme deres oppgaver i eller i medhold av lov.</article></article> <article class="change" data-change-part="lov/2004-12-17-99/§12/ledd/1" id="kapittel-1-dokumentendring-1-endring-8"><article class="defaultP">§ 12 første ledd skal lyde:</article><article class="legalP" id="kapittel-1-dokumentendring-1-endring-8-ledd-1">En operatør med ansvar for kvotepliktige utslipp skal hvert år overføre et antall kvoter som svarer til kvoteplikten etter § 4, til en nærmere angitt oppgjørskonto i klimakvoteregisteret. For anleggs-, luftfartøys- og skipsoperatører er den årlige oppgjørsfristen 30. september. For brenselsoperatører er den årlige oppgjørsfristen 31. mai.</article></article> <article class="change" data-change-part="lov/2004-12-17-99/§12/ledd/3/setning/1" id="kapittel-1-dokumentendring-1-endring-9"><article class="defaultP">§ 12 tredje ledd første punktum skal lyde:</article><article class="legalP" id="kapittel-1-dokumentendring-1-endring-9-ledd-1">Dersom den kvotepliktige ikke innen fristen etter første ledd har satt inn et tilstrekkelig antall kvoter på oppgjørskontoen, skal anleggs-, luftfartøys- og skipsoperatører innen 1. oktober og brenselsoperatører innen 1. juni året etter at oppgjøret skulle ha funnet sted, plassere kvoter på den angitte oppgjørskontoen svarende til underskuddet fra det tidligere året.</article></article> <article class="change" data-change-part="lov/2004-12-17-99/§14" id="kapittel-1-dokumentendring-1-endring-10"><article class="defaultP">§ 14 skal lyde:</article><article class="futureLegalArticle" data-name="§14" id="kapittel-1-dokumentendring-1-endring-10-foreslåttparagraf-1"><span class="futureLegalArticleHeader"><span class="legalArticleValue">§ 14</span>. <span class="legalArticleTitle">(overvåking og rapportering)</span></span><article class="legalP" id="kapittel-1-dokumentendring-1-endring-10-foreslåttparagraf-1-ledd-1">Operatøren skal hvert år innen en frist fastsatt av klimakvotemyndigheten rapportere foregående års utslipp til klimakvotemyndigheten.</article><article class="legalP" id="kapittel-1-dokumentendring-1-endring-10-foreslåttparagraf-1-ledd-2">Kongen kan gi forskrift eller treffe enkeltvedtak om overvåking og rapportering, blant annet om hva som skal rapporteres, hvordan utslippene skal beregnes eller måles og om overvåking og rapportering av effektene på klimaet fra utslipp av gasser og andre partikler som kan påvirke klimaet.</article></article></article> <article class="change" data-change-part="lov/2004-12-17-99/§15/ledd/1/setning/1" id="kapittel-1-dokumentendring-1-endring-11"><article class="defaultP">§ 15 første ledd første punktum skal lyde:</article><article class="legalP" id="kapittel-1-dokumentendring-1-endring-11-ledd-1">Klimakvotemyndigheten skal kontrollere rapportering etter § 14.</article></article> <article class="change" data-change-part="lov/2004-12-17-99/§17" id="kapittel-1-dokumentendring-1-endring-12"><article class="defaultP">§ 17 skal lyde:</article><article class="futureLegalArticle" data-name="§17" id="kapittel-1-dokumentendring-1-endring-12-foreslåttparagraf-1"><span class="futureLegalArticleHeader"><span class="legalArticleValue">§ 17</span>. <span class="legalArticleTitle">(suspensjon av retten til å overføre kvoter)</span></span><article class="legalP" id="kapittel-1-dokumentendring-1-endring-12-foreslåttparagraf-1-ledd-1">Dersom en anleggs-, luftfartøys- eller skipsoperatør ikke innen 31. mars, eller en brenselsoperatør ikke innen 30. april, det enkelte år har rapportert sine utslipp i henhold til bestemmelsene gitt i eller i medhold av § 14, skal klimakvotemyndigheten suspendere vedkommende fra retten til å overføre kvoter i klimakvoteregisteret fram til tilfredsstillende rapportering foreligger.</article></article></article></article></section><section class="section" data-name="kapII" id="kapittel-2" data-lovdata-URL="LTI/lov/2025-06-20-91/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Loven trer i kraft straks.</article></section></main></body></html>