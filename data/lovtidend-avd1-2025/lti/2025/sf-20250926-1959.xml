<!DOCTYPE html><html lang="nb"><head><title>Forskrift om endring i forskrift om advokater og andre som yter rettslig bistand</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-09-26-1959</dd><dt class="dokid">DokumentID</dt><dd class="dokid">LTI/forskrift/2025-09-26-1959</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Sivilavdelingen</li></ul></dd><dt class="dateInForce">I kraft fra</dt><dd class="dateInForce">2025-09-26</dd><dt class="changesToDocuments">Endrer</dt><dd class="changesToDocuments"><ul><li>forskrift/2024-10-22-2546</li></ul></dd><dt class="basedOn">Hjemmel</dt><dd class="basedOn"><ul><li>lov/2022-05-12-28/§37</li></ul></dd><dt class="dateOfPublication">Kunngjort</dt><dd class="dateOfPublication">2025-09-30 14:45</dd><dt class="journalNumber">Journalnummer</dt><dd class="journalNumber">2025-1242</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="titleShort">Korttittel</dt><dd class="titleShort">Endr. i advokatforskriften</dd><dt class="title">Tittel</dt><dd class="title">Forskrift om endring i forskrift om advokater og andre som yter rettslig bistand</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og beredskapsdepartementet 26. september 2025 med hjemmel i lov 12. mai 2022 nr. 28 om advokater og andre som yter rettslig bistand (advokatloven) § 37.</dd><dt class="refid">RefID</dt><dd class="refid">forskrift/2025-09-26-1959</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om advokater og andre som yter rettslig bistand<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2025-09-26-1959" id="dokument"><h1>Forskrift om endring i forskrift om advokater og andre som yter rettslig bistand</h1><section class="section" data-name="kapI" id="kapittel-1" data-lovdata-URL="LTI/forskrift/2025-09-26-1959/KAPITTEL_1"><h2 data-text-align="center">I</h2><article class="defaultP">I forskrift 22. oktober 2024 nr. 2546 om advokater og andre som yter rettslig bistand (advokatforskriften) gjøres følgende endringer i vedlegg 1 – Regler for God Advokatskikk:</article> <article class="defaultP" margin-top="true">Punkt 1.2 skal lyde:</article><article class="marginIdArticle" id="kapittel-1-punkt-1"><span class="data-marginOriginalId">1.2</span><article class="legalP" id="kapittel-1-punkt-1-ledd-1">Advokatens oppgave</article><article class="legalP" id="kapittel-1-punkt-1-ledd-2">En advokats oppgave er å fremme rett og hindre urett.</article><article class="legalP" id="kapittel-1-punkt-1-ledd-3">Advokaten plikter innenfor lovens ramme og etter beste evne å ivareta sine klienters interesser. Det skal skje uten tanke på personlig fordel eller risiko, politisk oppfatning, etnisitet, religion eller utenforliggende hensyn.</article><article class="legalP" id="kapittel-1-punkt-1-ledd-4">En advokat bør ikke identifisere seg med sin klient og har krav på ikke å bli identifisert med de standpunkter advokaten forfekter for sin klient og de interesser klienten har.</article><article class="legalP" id="kapittel-1-punkt-1-ledd-5">Advokaten plikter både å være rådgiver og talsperson for sin klient.</article><article class="legalP" id="kapittel-1-punkt-1-ledd-6">Advokaten avgjør selv om han eller hun vil påta seg et oppdrag.</article></article> <article class="defaultP" margin-top="true">Punkt 1.3 skal lyde:</article><article class="marginIdArticle" id="kapittel-1-punkt-2"><span class="data-marginOriginalId">1.3</span><article class="legalP" id="kapittel-1-punkt-2-ledd-1">Advokatens opptreden</article><article class="legalP" id="kapittel-1-punkt-2-ledd-2">En advokat skal i sitt virke opptre saklig og korrekt. Advokaten må unngå en opptreden som er egnet til å skade profesjonens og yrkets anseelse.</article></article> <article class="defaultP" margin-top="true">Punkt 2.1 skal lyde:</article><article class="marginIdArticle" id="kapittel-1-punkt-3"><span class="data-marginOriginalId">2.1</span><article class="legalP" id="kapittel-1-punkt-3-ledd-1">Uavhengighet</article></article><article class="marginIdArticle" id="kapittel-1-punkt-4"><span class="data-marginOriginalId">2.1.1</span><article class="legalP" id="kapittel-1-punkt-4-ledd-1">For å leve opp til forpliktelsene som en advokat påtar seg, er det nødvendig at advokaten er uavhengig slik at hans eller hennes råd og handlinger ikke påvirkes av uvedkommende hensyn. Særlig er det påkrevet at advokaten ikke lar seg påvirke av egne personlige interesser eller press utenfra. Advokaten må unngå at egen uavhengighet svekkes og må ikke gå på akkord med sin profesjonelle standard for å tekkes sin klient, retten eller tredjepart.</article></article><article class="marginIdArticle" id="kapittel-1-punkt-5"><span class="data-marginOriginalId">2.1.2</span><article class="legalP" id="kapittel-1-punkt-5-ledd-1">En advokat må ikke påta seg oppdrag hvor advokatens personlige økonomiske interesser kan komme i konflikt med klientens interesser eller ha innflytelse på hans eller hennes frie og uavhengige stilling som advokat.</article><article class="legalP" id="kapittel-1-punkt-5-ledd-2">En advokat må ikke gjøre seg økonomisk interessert i utfallet av et oppdrag ved at klientens krav eller en del av dette overtas av advokaten. Advokaten må ikke påta seg kausjon for klienten. En advokat som representerer egne økonomiske interesser helt eller delvis – plikter å gjøre sine medkontrahenter og andre interesserte oppmerksom på dette.</article></article><article class="marginIdArticle" id="kapittel-1-punkt-6"><span class="data-marginOriginalId">2.1.3</span><article class="legalP" id="kapittel-1-punkt-6-ledd-1">En advokat må ikke organisere sin virksomhet på en måte som medfører at advokaten ikke fritt og uavhengig kan rådgi og bistå sine klienter eller slik at egen uavhengighet på annen måte blir svekket.</article></article> <article class="defaultP" margin-top="true">Punkt 2.3 skal lyde:</article><article class="marginIdArticle" id="kapittel-1-punkt-7"><span class="data-marginOriginalId">2.3</span><article class="legalP" id="kapittel-1-punkt-7-ledd-1">Fortrolighet</article></article><article class="marginIdArticle" id="kapittel-1-punkt-8"><span class="data-marginOriginalId">2.3.1</span><article class="legalP" id="kapittel-1-punkt-8-ledd-1">Det er av sentral betydning for advokatens virke at klienter og andre kan gi advokaten opplysninger som advokaten er forpliktet til ikke å meddele videre. Advokatens plikt til å behandle opplysningene fortrolig er en nødvendig forutsetning for tillit og er derfor en grunnleggende og overordnet rett og plikt for advokaten.</article><article class="legalP" id="kapittel-1-punkt-8-ledd-2">Advokatens plikt til å bevare taushet om opplysninger han eller hun mottar, fremmer rettspleien så vel som klientens interesser og har derfor krav på en særlig beskyttelse fra statens side.</article></article><article class="marginIdArticle" id="kapittel-1-punkt-9"><span class="data-marginOriginalId">2.3.2</span><article class="legalP" id="kapittel-1-punkt-9-ledd-1">En advokat skal overholde den taushetsplikt som advokaten er pålagt gjennom lovgivningen.</article><article class="legalP" id="kapittel-1-punkt-9-ledd-2">Opplysninger advokaten blir kjent med i sitt virke som advokat, må behandles fortrolig også når opplysningene ikke omfattes av den lovbestemte taushetsplikten. Plikten til fortrolighet er ikke tidsbegrenset.</article></article><article class="marginIdArticle" id="kapittel-1-punkt-10"><span class="data-marginOriginalId">2.3.3</span><article class="legalP" id="kapittel-1-punkt-10-ledd-1">Advokaten skal kreve at advokatfullmektiger, personale og enhver person som engasjeres i forbindelse med advokatvirksomheten, overholder den samme taushets- og fortrolighetsplikt.</article></article> <article class="defaultP" margin-top="true">Punkt 2.4 skal lyde:</article><article class="marginIdArticle" id="kapittel-1-punkt-11"><span class="data-marginOriginalId">2.4</span><article class="legalP" id="kapittel-1-punkt-11-ledd-1">Advokatens reklame og forhold til media</article></article><article class="marginIdArticle" id="kapittel-1-punkt-12"><span class="data-marginOriginalId">2.4.1</span><article class="legalP" id="kapittel-1-punkt-12-ledd-1">En advokats reklame skal i form og innhold være saklig og korrekt og følgelig ikke inneholde noe som er uriktig, misvisende eller villedende.</article><article class="legalP" id="kapittel-1-punkt-12-ledd-2">Det er tillatt å fremheve ett eller flere fagfelt innenfor advokatvirksomheten under forutsetning av at advokaten har særskilt innsikt og erfaring innen vedkommende felt.</article><article class="legalP" id="kapittel-1-punkt-12-ledd-3">Advokaten bør medvirke til å fremme objektiv informasjon om sitt yrke på en slik måte at dette kommer advokatprofesjonen og det rettssøkende publikum til gode.</article></article><article class="marginIdArticle" id="kapittel-1-punkt-13"><span class="data-marginOriginalId">2.4.2</span><article class="legalP" id="kapittel-1-punkt-13-ledd-1">En advokat plikter ved enhver omtale av rettssaker å ta tilbørlig hensyn til partenes interesser og domstolens verdighet, herunder hindre faren for påvirkning av dommere, meddommere og vitner. Advokaten skal vise særskilt tilbakeholdenhet når det gjelder medieomtale av forestående eller verserende rettssaker der advokaten selv er eller har vært engasjert.</article><article class="legalP" id="kapittel-1-punkt-13-ledd-2">I ethvert tilfelle der en advokat uttaler seg i en sak der vedkommende har eller har hatt oppdrag, må det gjøres uttrykkelig oppmerksom på dette.</article></article> <article class="defaultP" margin-top="true">Punkt 3.1 skal lyde:</article><article class="marginIdArticle" id="kapittel-1-punkt-14"><span class="data-marginOriginalId">3.1</span><article class="legalP" id="kapittel-1-punkt-14-ledd-1">Aksept, gjennomføring og avslutning av oppdrag</article></article><article class="marginIdArticle" id="kapittel-1-punkt-15"><span class="data-marginOriginalId">3.1.1</span><article class="legalP" id="kapittel-1-punkt-15-ledd-1">En advokat må ikke påta seg oppdrag uten etter anmodning direkte fra klienten, fra en annen advokat på en klients vegne eller fra et kompetent organ.</article><article class="legalP" id="kapittel-1-punkt-15-ledd-2">Påtar en advokat seg et oppdrag i tilknytning til en økonomisk transaksjon skal advokaten undersøke identiteten til klienten eller medhjelper som advokaten påtar seg oppdrag for.</article></article><article class="marginIdArticle" id="kapittel-1-punkt-16"><span class="data-marginOriginalId">3.1.2</span><article class="legalP" id="kapittel-1-punkt-16-ledd-1">En advokat skal gi råd til klienten og ivareta klientens interesser raskt, samvittighetsfullt og påpasselig. Advokaten er personlig ansvarlig for å utføre de oppgaver han eller hun påtar seg. Advokaten skal holde klienten underrettet om sakens gang.</article></article><article class="marginIdArticle" id="kapittel-1-punkt-17"><span class="data-marginOriginalId">3.1.3</span><article class="legalP" id="kapittel-1-punkt-17-ledd-1">En advokat skal søke å oppnå minnelige ordninger i den utstrekning klientens interesser tilsier det.</article></article><article class="marginIdArticle" id="kapittel-1-punkt-18"><span class="data-marginOriginalId">3.1.4</span><article class="legalP" id="kapittel-1-punkt-18-ledd-1">En advokat skal ikke påta seg et oppdrag når advokaten vet eller bør vite at han eller hun mangler den nødvendige kompetanse. Dette gjelder likevel ikke hvis advokaten innen rimelig tid sørger for å skaffe seg den kunnskap eller innhente den kompetanse som er nødvendig for en faglig forsvarlig utførelse av oppdraget.</article><article class="legalP" id="kapittel-1-punkt-18-ledd-2">En advokat bør ikke påta seg nye saker dersom øvrig arbeidsbelastning gjør at sakene ikke kan bli behandlet med rimelig hurtighet.</article></article><article class="marginIdArticle" id="kapittel-1-punkt-19"><span class="data-marginOriginalId">3.1.5</span><article class="legalP" id="kapittel-1-punkt-19-ledd-1">Hvis omkostningene i forbindelse med et oppdrag må antas å bli uforholdsmessig høye i forhold til klientens økonomiske stilling eller de interesser saksforholdet gjelder, skal advokaten i tide gjøre klienten oppmerksom på dette. Før en advokat engasjerer en annen advokat, sakkyndig eller andre i anledning av et oppdrag bør klientens samtykke innhentes.</article></article><article class="marginIdArticle" id="kapittel-1-punkt-20"><span class="data-marginOriginalId">3.1.6</span><article class="legalP" id="kapittel-1-punkt-20-ledd-1">En advokat som har påtatt seg et oppdrag, plikter å fullføre det hvis klienten ønsker dette, med mindre det viser seg:<ul class="defaultList"><li data-li-identifier="-" data-name="-"><article class="listArticle" id="kapittel-1-punkt-20-ledd-1-punkt-1"><article class="legalP" id="kapittel-1-punkt-20-ledd-1-punkt-1-ledd-1">at advokaten har fått feilaktige eller ufullstendige opplysninger</article></article></li><li data-li-identifier="-" data-name="-"><article class="listArticle" id="kapittel-1-punkt-20-ledd-1-punkt-2"><article class="legalP" id="kapittel-1-punkt-20-ledd-1-punkt-2-ledd-1">at klienten ikke vil følge advokatens råd i saken</article></article></li><li data-li-identifier="-" data-name="-"><article class="listArticle" id="kapittel-1-punkt-20-ledd-1-punkt-3"><article class="legalP" id="kapittel-1-punkt-20-ledd-1-punkt-3-ledd-1">at klienten ikke på anmodning betaler forskudd eller stiller sikkerhet for salær og omkostninger</article></article></li><li data-li-identifier="-" data-name="-"><article class="listArticle" id="kapittel-1-punkt-20-ledd-1-punkt-4"><article class="legalP" id="kapittel-1-punkt-20-ledd-1-punkt-4-ledd-1">at klienten ikke på anmodning betaler a konto-regning for utført arbeid og/eller påløpte omkostninger</article></article></li><li data-li-identifier="-" data-name="-"><article class="listArticle" id="kapittel-1-punkt-20-ledd-1-punkt-5"><article class="legalP" id="kapittel-1-punkt-20-ledd-1-punkt-5-ledd-1">at klienten forårsaker eller medvirker til offentliggjøring i strid med advokatens anmodning om å avstå fra slik offentliggjøring, eller</article></article></li><li data-li-identifier="-" data-name="-"><article class="listArticle" id="kapittel-1-punkt-20-ledd-1-punkt-6"><article class="legalP" id="kapittel-1-punkt-20-ledd-1-punkt-6-ledd-1">at det inntreffer slike omstendigheter at det ikke med rimelighet kan forlanges at advokaten fortsetter oppdraget.</article></article></li></ul></article><article class="legalP" id="kapittel-1-punkt-20-ledd-2">Før advokaten frasier seg et oppdrag, plikter han eller hun å utføre det som ikke kan utstå uten at klienten utsettes for rettstap.</article></article><article class="marginIdArticle" id="kapittel-1-punkt-21"><span class="data-marginOriginalId">3.1.7</span><article class="legalP" id="kapittel-1-punkt-21-ledd-1">En advokat har rett til å nekte å utlevere dokumenter som advokaten har fått i sin besittelse i forbindelse med et oppdrag, så lenge klienten ikke har dekket advokatens utestående krav for utlegg og salær i vedkommende sak. Det gjelder likevel ikke når og så langt som tilbakeholdelsen vil medføre rettstap. Er kravet omtvistet kan Advokatnemndas leder eller den leder oppnevner, bestemme hvor stor del av kravet som skal dekkes, og at resten kan deponeres eller sikres på de betingelser vedkommende fastsetter.</article></article><article class="marginIdArticle" id="kapittel-1-punkt-22"><span class="data-marginOriginalId">3.1.8</span><article class="legalP" id="kapittel-1-punkt-22-ledd-1">En advokat skal frasi seg et oppdrag hvis advokaten får mistanke om at det omfatter en transaksjon som vil medføre hvitvasking av penger og klienten ikke er villig til å avstå fra å gjennomføre transaksjonen.</article></article> <article class="defaultP" margin-top="true">Punkt 3.2.5 skal lyde:</article><article class="marginIdArticle" id="kapittel-1-punkt-23"><span class="data-marginOriginalId">3.2.5</span><article class="legalP" id="kapittel-1-punkt-23-ledd-1">(Betydningen av klientens samtykke)</article><article class="legalP" id="kapittel-1-punkt-23-ledd-2">Dersom en advokat ellers er avskåret fra å foreta handlinger eller aktiviteter for en eller flere klienter i henhold til dette punkt 3.2, skal dette bare gjelde i den utstrekning klienten eller klientene ikke har samtykket i at handlingen eller aktiviteten kan foretas.</article><article class="legalP" id="kapittel-1-punkt-23-ledd-3">Selv om klientene gir samtykke, er advokaten likevel avskåret fra å handle dersom advokatens plikt til lojalitet eller fortrolighet overfor en klient eller advokatens plikt til uavhengighet derved blir brutt.</article><article class="legalP" id="kapittel-1-punkt-23-ledd-4">Et samtykke fra klienten er bare gyldig dersom det er gitt på grunnlag av en henvendelse fra advokaten som gir klienten fullstendig og oppriktig opplysning om hva interessekonfliktproblemet består i.</article><article class="legalP" id="kapittel-1-punkt-23-ledd-5">En advokat som med klientenes uttrykkelige samtykke opptrer som mekler eller voldgiftsdommer mellom to eller flere klienter med motstridende interesser, skal ikke anses for å overtre reglene i punkt 3.2. Dersom meklingen ikke fører til en løsning av tvisten, kan advokaten ved tvistens videre behandling ikke representere noen av partene.</article></article> <article class="defaultP" margin-top="true">Punkt 3.2.6 skal lyde:</article><article class="marginIdArticle" id="kapittel-1-punkt-24"><span class="data-marginOriginalId">3.2.6</span><article class="legalP" id="kapittel-1-punkt-24-ledd-1">(Reglenes anvendelse på fellesskap)</article><article class="legalP" id="kapittel-1-punkt-24-ledd-2">Driver en advokat virksomhet i selskap, kontorfellesskap eller lignende fellesskap, gjelder reglene i 3.2.1–3.2.5 om interessekonflikter for fellesskapet og alle dets deltakere.</article></article> <article class="defaultP" margin-top="true">Punkt 3.3.2 skal lyde:</article><article class="marginIdArticle" id="kapittel-1-punkt-25"><span class="data-marginOriginalId">3.3.2</span><article class="legalP" id="kapittel-1-punkt-25-ledd-1">En advokat må ikke inngå avtale med klienter eller andre om at advokaten skal motta salær beregnet som prosent eller andel av sakens resultat eller gjenstand, enten dette gjelder et pengebeløp eller annen form for vederlag.</article><article class="legalP" id="kapittel-1-punkt-25-ledd-2">Unntak fra denne regel kan bare finne sted i de tilfeller der lovgivningen eller offentlige forskrifter hjemler slik adgang.</article></article> <article class="defaultP" margin-top="true">Punkt 3.3.3 skal lyde:</article><article class="marginIdArticle" id="kapittel-1-punkt-26"><span class="data-marginOriginalId">3.3.3</span><article class="legalP" id="kapittel-1-punkt-26-ledd-1">En advokat må ikke inngå avtale med klienter eller andre om at advokaten skal motta salær i form av aksjer eller andre eierandeler i selskap hvor aksjenes eller andelenes verdi vil bli påvirket av resultatet i saken. Heller ikke i andre tilfeller må det inngås avtale om en slik oppgjørsform hvis dette vil kunne påvirke advokatens frie og uavhengige stilling under utførelsen av oppdraget.</article></article> <article class="defaultP" margin-top="true">Punkt 3.6 skal lyde:</article><article class="marginIdArticle" id="kapittel-1-punkt-27"><span class="data-marginOriginalId">3.6</span><article class="legalP" id="kapittel-1-punkt-27-ledd-1">Ansvarsforsikring for advokaten</article><article class="legalP" id="kapittel-1-punkt-27-ledd-2">Advokaten skal til enhver tid være ansvarsforsikret mot erstatningskrav som retter seg mot hans eller hennes yrkesutøvelse under hensyn til virksomhetens art og omfang.</article></article> <article class="defaultP" margin-top="true">Punkt 4.1 skal lyde:</article><article class="marginIdArticle" id="kapittel-1-punkt-28"><span class="data-marginOriginalId">4.1</span><article class="legalP" id="kapittel-1-punkt-28-ledd-1">Opptreden overfor retten</article><article class="legalP" id="kapittel-1-punkt-28-ledd-2">En advokat skal opptre korrekt i henhold til prosesslovgivningen. Advokaten skal vise retten respekt og høflighet, men samtidig forsvare sin klients interesser ærlig, uten frykt og uten hensyn til egne interesser eller konsekvenser for seg eller andre. Advokaten har både rett og plikt til å utøve kritikk av retten i en sømmelig form.</article></article> <article class="defaultP" margin-top="true">Punkt 4.3 skal lyde:</article><article class="marginIdArticle" id="kapittel-1-punkt-29"><span class="data-marginOriginalId">4.3</span><article class="legalP" id="kapittel-1-punkt-29-ledd-1">Aktiv innsats</article><article class="legalP" id="kapittel-1-punkt-29-ledd-2">En advokat plikter å sette seg ordentlig inn i saken og drive denne med den omsorg og det tempo som god prosesskikk tilsier. Forespørsler, anmodninger og pålegg fra retten skal besvares uten unødig opphold.</article></article> <article class="defaultP" margin-top="true">Punkt 4.4 skal lyde:</article><article class="marginIdArticle" id="kapittel-1-punkt-30"><span class="data-marginOriginalId">4.4</span><article class="legalP" id="kapittel-1-punkt-30-ledd-1">Forsvarlig oppdragsmengde</article><article class="legalP" id="kapittel-1-punkt-30-ledd-2">En advokat bør påse at oppdragsmengden ikke utvikler seg slik at det hindrer advokaten i å oppfylle et rimelig krav til tempo under saksforberedelse, eller til å kunne ta berammelse av rettsmøter i løpende saker.</article></article> <article class="defaultP" margin-top="true">Punkt 4.5 skal lyde:</article><article class="marginIdArticle" id="kapittel-1-punkt-31"><span class="data-marginOriginalId">4.5</span><article class="legalP" id="kapittel-1-punkt-31-ledd-1">Forlikstilbud</article><article class="legalP" id="kapittel-1-punkt-31-ledd-2">En advokat må i en prosess ikke uten motpartens samtykke påberope seg forlikstilbud som er fremsatt av motparten eller dennes advokat, eller nevne at disse har sagt seg villig til å forlike saken. Dette gjelder enten motparten eller dennes advokat har tatt slikt forbehold eller ikke.</article><article class="legalP" id="kapittel-1-punkt-31-ledd-3">En advokat har alltid adgang til å påberope seg forlikstilbud som advokaten selv har fremsatt, hvis det ikke er sluttet avtale om noe annet. Forutsetningen er likevel at egne forlikstilbud fremsettes i en slik form at eventuelle forlikstilbud fra motparten eller dennes advokat ikke røpes.</article></article> <article class="defaultP" margin-top="true">Punkt 4.6 skal lyde:</article><article class="marginIdArticle" id="kapittel-1-punkt-32"><span class="data-marginOriginalId">4.6</span><article class="legalP" id="kapittel-1-punkt-32-ledd-1">Forhold til vitner og sakkyndige mv.</article><article class="legalP" id="kapittel-1-punkt-32-ledd-2">En advokat har adgang til å henvende seg til enhver som kan tenkes å ha opplysninger å gi av betydning for en sak, uansett om vedkommende allerede er oppgitt av motparten som vitne. Gjelder det vitner som har særlig tilknytning til motparten, bør henvendelse ikke skje uten at motpartens advokat er varslet på forhånd.</article><article class="legalP" id="kapittel-1-punkt-32-ledd-3">I sivil tvist bør henvendelse til oppnevnt sakkyndig skje gjennom retten. Direkte henvendelse kan likevel skje hvis det etter forholdene er ubetenkelig og en henvendelse gjennom retten byr på vanskeligheter. Retten og motparten må i så fall samtidig underrettes om henvendelsen og må også meddeles svaret.</article></article> <article class="defaultP" margin-top="true">Punkt 4.7 skal lyde:</article><article class="marginIdArticle" id="kapittel-1-punkt-33"><span class="data-marginOriginalId">4.7</span><article class="legalP" id="kapittel-1-punkt-33-ledd-1">Saker hvor advokaten kan bli ført som vitne</article><article class="legalP" id="kapittel-1-punkt-33-ledd-2">En advokat bør vise varsomhet med å motta verv som prosessfullmektig i en sak hvor det på forhånd må anses sannsynlig at advokaten vil kunne bli ført som vitne i saken.</article></article> <article class="defaultP" margin-top="true">Punkt 4.8 skal lyde:</article><article class="marginIdArticle" id="kapittel-1-punkt-34"><span class="data-marginOriginalId">4.8</span><article class="legalP" id="kapittel-1-punkt-34-ledd-1">Voldgiftsrett og andre konfliktløsende organer</article><article class="legalP" id="kapittel-1-punkt-34-ledd-2">Reglene om advokatenes forhold til domstolene i 4.1 til 4.6 gjelder tilsvarende så langt de passer i sak for voldgiftsrett og andre konfliktløsende organer.</article></article> <article class="defaultP" margin-top="true">Punkt 5.3 skal lyde:</article><article class="marginIdArticle" id="kapittel-1-punkt-35"><span class="data-marginOriginalId">5.3</span><article class="legalP" id="kapittel-1-punkt-35-ledd-1">Henvendelser til motpart</article><article class="legalP" id="kapittel-1-punkt-35-ledd-2">En advokat skal ikke henvende seg direkte til motparten når denne er representert ved advokat i den sak henvendelsen gjelder, uten at sterke grunner taler for det og det ikke har vært mulig å få kontakt med advokaten. Motpartens advokat skal snarest orienteres om henvendelsen og grunnen til den.</article></article> <article class="defaultP" margin-top="true">Punkt 5.4 skal lyde:</article><article class="marginIdArticle" id="kapittel-1-punkt-36"><span class="data-marginOriginalId">5.4</span><article class="legalP" id="kapittel-1-punkt-36-ledd-1">Tvist mellom advokater</article><article class="legalP" id="kapittel-1-punkt-36-ledd-2">Hvis en advokat finner at en kollega har handlet i strid med regler for god advokatskikk, skal advokaten gjøre kollegaen oppmerksom på dette. Kritikk av kollegers arbeid må være saklig og korrekt. Tvister mellom advokater av yrkesmessig karakter bør søkes løst i minnelighet. Rettssak om forhold som nevnt ovenfor mot utenlandsk kollega bør ikke innledes før de respektive advokatorganisasjonene er blitt orientert og har hatt mulighet for å bidra til en løsning av tvisten.</article></article> <article class="defaultP" margin-top="true">Punkt 5.5 skal lyde:</article><article class="marginIdArticle" id="kapittel-1-punkt-37"><span class="data-marginOriginalId">5.5</span><article class="legalP" id="kapittel-1-punkt-37-ledd-1">Utilbørlig påvirkning</article><article class="legalP" id="kapittel-1-punkt-37-ledd-2">En advokat må ikke reise spørsmål om ansvar for en kollega, for derved å søke å påvirke kollegaens forsvarlige ivaretakelse av klientens interesser.</article></article> <article class="defaultP" margin-top="true">Punkt 5.6 skal lyde:</article><article class="marginIdArticle" id="kapittel-1-punkt-38"><span class="data-marginOriginalId">5.6</span><article class="legalP" id="kapittel-1-punkt-38-ledd-1">Opplæring</article><article class="legalP" id="kapittel-1-punkt-38-ledd-2">For å opprettholde og styrke advokatprofesjonens faglige og etiske standard plikter en advokat å sørge for at advokatens ansatte får nødvendig opplæring og utviklingsmuligheter.</article></article> <article class="defaultP" margin-top="true">Punkt 5.7 skal lyde:</article><article class="marginIdArticle" id="kapittel-1-punkt-39"><span class="data-marginOriginalId">5.7</span><article class="legalP" id="kapittel-1-punkt-39-ledd-1">Advokatfullmektig</article><article class="legalP" id="kapittel-1-punkt-39-ledd-2">Mellom advokat og advokatfullmektig skal det være et reelt ansettelsesforhold. Advokatfullmektigen skal arbeide på prinsipalens kontor. Det skal foreligge et skriftlig kontraktsforhold hvor advokatfullmektigen blant annet sikres en fast rimelig avlønning. Prinsipalen må føre tilsyn med advokatfullmektigens virksomhet, og sørge for at vedkommende får forsvarlig veiledning i sitt arbeid.</article></article> <article class="defaultP" margin-top="true">Punkt 5.9 skal lyde:</article><article class="marginIdArticle" id="kapittel-1-punkt-40"><span class="data-marginOriginalId">5.9</span><article class="legalP" id="kapittel-1-punkt-40-ledd-1">Ansvar for honorar til utenlandsk advokat</article><article class="legalP" id="kapittel-1-punkt-40-ledd-2">Når en advokat selv engasjerer en utenlandsk advokat til en bestemt sak eller søker dennes råd, blir advokaten personlig forpliktet, selv om klienten er insolvent, til å betale den utenlandske advokats honorar og utlegg. Advokatene kan imidlertid ved engasjementets begynnelse avtale særordninger i slike saker. Dessuten kan den advokat som har engasjert en annen, til enhver tid begrense sitt personlige ansvar til størrelsen av det honorar og utlegg som er påløpt frem til det tidspunkt advokaten meddeler den andre advokat at han eller hun ikke lenger påtar seg ansvar. Et slikt ansvar gjelder ikke i de tilfeller advokaten begrenser seg til å anbefale en annen advokat eller til å introdusere advokaten for klienten.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2025-09-26-1959/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft straks.</article></section></main></body></html>