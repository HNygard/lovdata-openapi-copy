<!DOCTYPE html><html lang="nb"><head><title>Midlertidig forskrift om gjennomføring av vertsstatsavtale og Memorandum of Understanding mellom Norge og De forente nasjoner om arrangementet Internet Governance Forum 2025</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-06-10-964</dd><dt class="dokid">DokumentID</dt><dd class="dokid">LTI/forskrift/2025-06-10-964</dd><dt class="ministry">Departement</dt><dd class="ministry"><ul><li>Utenriksdepartementet</li></ul></dd><dt class="subunit">Etat</dt><dd class="subunit"><ul><li>Rettsavdelingen</li></ul></dd><dt class="dateInForce">I kraft fra</dt><dd class="dateInForce">2025-06-21 – 2025-06-28</dd><dt class="basedOn">Hjemmel</dt><dd class="basedOn"><ul><li>lov/1947-06-19-5/§2</li></ul></dd><dt class="dateOfPublication">Kunngjort</dt><dd class="dateOfPublication">2025-06-10 14:40</dd><dt class="journalNumber">Journalnummer</dt><dd class="journalNumber">2025-0589</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Midlertidig forskrift om gjennomføring av vertsstatsavtale og Memorandum of Understanding mellom Norge og De forente nasjoner om arrangementet Internet Governance Forum 2025</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 10. juni 2025 med hjemmel i lov 19. juni 1947 nr. 5 om immunitet og privilegier for internasjonale organisasjoner m.v. § 2 første og andre ledd. Fremmet av Utenriksdepartementet.</dd><dt class="refid">RefID</dt><dd class="refid">forskrift/2025-06-10-964</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig forskrift om gjennomføring av vertsstatsavtale og Memorandum of Understanding mellom Norge og De forente nasjoner om arrangementet Internet Governance Forum 2025<ul class="tocSubUl"><li>§ 1. Definisjoner</li><li>§ 2. Området som FN eksklusivt skal disponere</li><li>§ 3. Ansvaret for sikkerheten på arrangementsområdet</li><li>§ 4. Ansvaret for sikkerheten utenfor arrangementsområdet</li><li>§ 5. Tillatelse til å inneha, innføre og utføre skytevåpen</li><li>§ 6. Håndheving av sikkerheten på arrangementsområdet</li><li>§ 7. Kameraovervåkning</li><li>§ 8. Immunitet og privilegier</li><li>§ 9. Ikrafttredelse og opphevelse</li></ul></li></ul></dd></dl></header><main class="documentBody" data-lovdata-URL="LTI/forskrift/2025-06-10-964" id="dokument"><h1>Midlertidig forskrift om gjennomføring av vertsstatsavtale og Memorandum of Understanding mellom Norge og De forente nasjoner om arrangementet Internet Governance Forum 2025</h1><article class="legalArticle" data-lovdata-URL="LTI/forskrift/2025-06-10-964/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Definisjoner</span></h2><ul class="defaultList"><li data-li-identifier="a." data-name="a."><article class="listArticle" id="paragraf-1-punkt-1"><article class="legalP" id="paragraf-1-punkt-1-ledd-1">Med «arrangementet» menes Internet Governance Forum 2025.</article></article></li><li data-li-identifier="b." data-name="b."><article class="listArticle" id="paragraf-1-punkt-2"><article class="legalP" id="paragraf-1-punkt-2-ledd-1">Med «arrangementsområdet» menes de deler av NOVA Spektrum Lillestrøm som er gitt status som blå sone i sikkerhetsavtale med tilhørende vedlegg inngått mellom nasjonal sikkerhetskoordinator og FNs sikkerhetskoordinator.</article></article></li><li data-li-identifier="c." data-name="c."><article class="listArticle" id="paragraf-1-punkt-3"><article class="legalP" id="paragraf-1-punkt-3-ledd-1">Med «tilstøtende område» menes de deler av NOVA Spektrum Lillestrøm og områder fra ytterveggen fra NOVA Spektrum frem til sikkerhetsgjerder som er gitt status som rød sone i sikkerhetsavtale med tilhørende vedlegg inngått mellom nasjonal sikkerhetskoordinator og FNs sikkerhetskoordinator.</article></article></li><li data-li-identifier="d." data-name="d."><article class="listArticle" id="paragraf-1-punkt-4"><article class="legalP" id="paragraf-1-punkt-4-ledd-1">Med «FNs sikkerhetspersonell» menes personer som er ansatt i The Department for Safety and Security i FN og som har vaktoppdrag i arrangementsområdet under arrangementet.</article></article></li><li data-li-identifier="e." data-name="e."><article class="listArticle" id="paragraf-1-punkt-5"><article class="legalP" id="paragraf-1-punkt-5-ledd-1">Med «FNs sikkerhetskoordinator» menes personen utpekt av FN til å være United Nations Event Security Coordinator i henhold til MOU paragraf 1 nr. 9 bokstav a.</article></article></li><li data-li-identifier="f." data-name="f."><article class="listArticle" id="paragraf-1-punkt-6"><article class="legalP" id="paragraf-1-punkt-6-ledd-1">Med «nasjonal sikkerhetskoordinator» menes personen utpekt av Øst politidistrikt til å være innsatsleder, og som fungerer som norsk National Security Official i henhold til MOU paragraf 1 nr. 9 bokstav a.</article></article></li></ul></article><article class="legalArticle" data-lovdata-URL="LTI/forskrift/2025-06-10-964/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Området som FN eksklusivt skal disponere</span></h2><article class="legalP" id="paragraf-2-ledd-1">FN skal eksklusivt disponere arrangementsområdet fra 22. juni 2025 kl. 12.00 til 27. juni 2025 kl. 17.00.</article><article class="legalP" id="paragraf-2-ledd-2">Arrangementsområdet skal være ukrenkelig i henhold til De forente Nasjoners Pakt av 1945 artikkel 105 nr. 1 og Overenskomst om De Forente Nasjoners privilegier og immunitet av 1946 artikkel 2 nr. 3. FNs sikkerhetspersonell kan nekte enhver person adgang til arrangementsområdet.</article><article class="legalP" id="paragraf-2-ledd-3">Offentlige myndigheter, herunder nødetatene, har bare adgang til arrangementsområdet etter samtykke fra FNs sikkerhetspersonell. Norske tjenestepersoner skal umiddelbart forlate arrangementsområdet dersom samtykket trekkes tilbake. Dersom norske tjenestepersoner har tjenstlig behov for å gå inn i arrangementsområdet, skal nasjonal sikkerhetskoordinator videreformidle forespørselen til FNs sikkerhetskoordinator.</article></article><article class="legalArticle" data-lovdata-URL="LTI/forskrift/2025-06-10-964/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Ansvaret for sikkerheten på arrangementsområdet</span></h2><article class="legalP" id="paragraf-3-ledd-1">FNs sikkerhetspersonell skal i henhold til sikkerhetsplan inngått mellom FNs sikkerhetskoordinator og nasjonal sikkerhetskoordinator, ivareta sikkerheten på arrangementsområdet.</article><article class="legalP" id="paragraf-3-ledd-2">FNs sikkerhetspersonell skal umiddelbart be om assistanse fra norske myndigheter og legge til rette for deres adgang til arrangementsområdet dersom det oppstår en hendelse som etter sin art eller omfang ikke forsvarlig kan håndteres uten slik assistanse.</article><article class="legalP" id="paragraf-3-ledd-3">Dersom det oppstår en hendelse som utløser brann- og evakueringsplanen for arrangementsområdet, skal brannvesenet overta ansvaret for rednings- og slokkearbeidet.</article><article class="legalP" id="paragraf-3-ledd-4">Oppgaver som utføres av norske tjenestepersoner i arrangementsområdet, skal utføres i henhold til norsk rett og følge ordinære ansvarslinjer.</article></article><article class="legalArticle" data-lovdata-URL="LTI/forskrift/2025-06-10-964/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Ansvaret for sikkerheten utenfor arrangementsområdet</span></h2><article class="legalP" id="paragraf-4-ledd-1">Norsk politi og brannvesen skal ivareta sikkerheten utenfor arrangementsområdet, herunder i tilstøtende område. Nasjonal sikkerhetskoordinator skal samarbeide med FNs sikkerhetskoordinator i henhold til inngått sikkerhetsplan.</article></article><article class="legalArticle" data-lovdata-URL="LTI/forskrift/2025-06-10-964/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tillatelse til å inneha, innføre og utføre skytevåpen</span></h2><article class="legalP" id="paragraf-5-ledd-1">Politidirektoratet skal utstede løyver for at FNs sikkerhetspersonell kan inneha skytevåpen, våpen, våpendeler og ammunisjon under arrangementet for å ivareta sikkerheten på arrangementet.</article><article class="legalP" id="paragraf-5-ledd-2">Politidirektoratet skal gi samtykke til at FN kan innføre og utføre skytevåpen, våpen, våpendeler og ammunisjon til arrangementet for FNs sikkerhetspersonell.</article></article><article class="legalArticle" data-lovdata-URL="LTI/forskrift/2025-06-10-964/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Håndheving av sikkerheten på arrangementsområdet</span></h2><article class="legalP" id="paragraf-6-ledd-1">FNs sikkerhetspersonell kan gi generelle pålegg for å opprettholde ro og orden på arrangementsområdet.</article><article class="legalP" id="paragraf-6-ledd-2">FNs sikkerhetspersonell kan, i den utstrekning det er nødvendig og forholdsmessig for å ivareta sikkerheten under arrangementet:<ul class="defaultList"><li data-li-identifier="a." data-name="a."><article class="listArticle" id="paragraf-6-ledd-2-punkt-1"><article class="legalP" id="paragraf-6-ledd-2-punkt-1-ledd-1">visitere personer, inkludert deres klær og bagasje, og kjøretøy</article></article></li><li data-li-identifier="b." data-name="b."><article class="listArticle" id="paragraf-6-ledd-2-punkt-2"><article class="legalP" id="paragraf-6-ledd-2-punkt-2-ledd-1">ta gjenstander i midlertidig forvaring eller uskadeliggjøre dem</article></article></li><li data-li-identifier="c." data-name="c."><article class="listArticle" id="paragraf-6-ledd-2-punkt-3"><article class="legalP" id="paragraf-6-ledd-2-punkt-3-ledd-1">bortvise og eskortere personer ut fra arrangementsområdet</article></article></li><li data-li-identifier="d." data-name="d."><article class="listArticle" id="paragraf-6-ledd-2-punkt-4"><article class="legalP" id="paragraf-6-ledd-2-punkt-4-ledd-1">midlertidig holde personer tilbake i arrangementsområdet.</article></article></li></ul></article><article class="legalP" id="paragraf-6-ledd-3">FNs sikkerhetspersonell kan bare benytte fysisk makt i den utstrekning det er strengt nødvendig og forholdsmessig for å håndtere en umiddelbar sikkerhetstrussel.</article><article class="legalP" id="paragraf-6-ledd-4">FNs sikkerhetspersonell kan bære skytevåpen under tjeneste i arrangementsområdet. Skytevåpen kan bare brukes når det er tvingende nødvendig for å hindre tap av menneskeliv eller alvorlig personskade og hvor lempeligere midler forgjeves har vært forsøkt eller åpenbart ikke vil føre frem.</article><article class="legalP" id="paragraf-6-ledd-5">Dersom FNs sikkerhetspersonell holder personer tilbake etter andre ledd bokstav d, skal nasjonal sikkerhetskoordinator umiddelbart kontaktes og informeres om hendelsen. Personen som holdes tilbake, skal straks overleveres til norsk politi eller løslates. Overlevering kan skje i eller i umiddelbar tilknytning til arrangementsområdet.</article></article><article class="legalArticle" data-lovdata-URL="LTI/forskrift/2025-06-10-964/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Kameraovervåkning</span></h2><article class="legalP" id="paragraf-7-ledd-1">FNs sikkerhetspersonell kan benytte kameraovervåkning i arrangementsområdet. Kameraovervåkning kan innebære vedvarende eller regelmessig personovervåking ved hjelp av fjernbetjent eller automatisk virkende overvåkingskamera eller annet lignende utstyr som er fastmontert, med eller uten mulighet for opptak av lyd- og bildemateriale.</article></article><article class="legalArticle" data-lovdata-URL="LTI/forskrift/2025-06-10-964/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Immunitet og privilegier</span></h2><article class="legalP" id="paragraf-8-ledd-1">Med forbehold om immunitet og privilegier som er fastsatt å skulle gjelde, plikter enhver person som har immunitet og privilegier i henhold til denne bestemmelsen, å respektere norske lover og bestemmelser.</article><article class="legalP" id="paragraf-8-ledd-2">Representanter fra FNs medlemsstater og fra observatørstater som er deltakere på arrangementet, skal ha immunitet og privilegier som angitt i Overenskomst om De Forente Nasjoners privilegier og immunitet av 13. februar 1946 (generalavtalen) artikkel IV.</article><article class="legalP" id="paragraf-8-ledd-3">FNs tjenestepersoner som deltar i eller utfører funksjoner i tilknytning til arrangementet, skal ha immunitet og privilegier som angitt i generalavtalen artikkel V og VII.</article><article class="legalP" id="paragraf-8-ledd-4">Eksperter fra FN som er utsendt til arrangementet, skal ha immunitet og privilegier som angitt i generalavtalen artikkel VI og VII.</article><article class="legalP" id="paragraf-8-ledd-5">Representanter fra særorganisasjonene og relaterte FN-organisasjoner, skal ha immunitet og privilegier som angitt i overenskomst om privilegier og immunitet for særorganisasjonene av 21. november 1947 eller den avtalen som gjelder for FN-organisasjonen.</article><article class="legalP" id="paragraf-8-ledd-6">Arrangementsdeltakere, som definert i vertsstatsavtalen artikkel III nr. 1, personer engasjert av Norge i henhold til versstatsavtalen artikkel IX og vedlegg VII, og personer som utøver funksjoner i forbindelse med arrangementet som vist til i vertsstasavtalen artikkel XIII nr. 5, skal ha immunitet mot rettslige skritt knyttet til muntlige og skriftlige ytringer fremsatt i deres offisielle egenskap i forbindelse med deres deltakelse på arrangementet. Tilsvarende gjelder for handlinger som de har utført i kraft av sine offisielle plikter i tilknytning til arrangementet. Arrangementsdeltakere og personer som utøver funksjoner i forbindelse med arrangementet, skal også ha slike privilegier og immunitet som er nødvendig for at de uavhengig kan utøve sine funksjoner i forbindelse med arrangementet.</article><article class="legalP" id="paragraf-8-ledd-7">Norge skal gi toll- og avgiftsfritak på alt utstyr, materiell og varer som FN importerer til arrangementet. Norge skal uten forsinkelse gi nødvendige import- og eksporttillatelser. FN skal ha samme skatte- og avgiftsprivilegier som andre internasjonale organisasjoner i Norge har. Merverdiavgift skal tilbakebetales.</article></article><article class="legalArticle" data-lovdata-URL="LTI/forskrift/2025-06-10-964/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse og opphevelse</span></h2><article class="legalP" id="paragraf-9-ledd-1">Forskriften trer i kraft 21. juni 2025 og oppheves 28. juni 2025.</article></article></main></body></html>