<!DOCTYPE html><html lang="nb"><head><title>Stortingsvedtak om endringer i Stortingets forretningsorden</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-06-19-2009</dd><dt class="dokid">DokumentID</dt><dd class="dokid">LTI/forskrift/2025-06-19-2009</dd><dt class="ministry">Departement</dt><dd class="ministry"><ul><li>Stortinget</li></ul></dd><dt class="dateInForce">I kraft fra</dt><dd class="dateInForce">2025-06-19, 2025-10-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2012-06-07-518</li></ul></dd><dt class="dateOfPublication">Kunngjort</dt><dd class="dateOfPublication">2025-10-09 14:20</dd><dt class="journalNumber">Journalnummer</dt><dd class="journalNumber">2025-1292</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Stortingsvedtak om endringer i Stortingets forretningsorden</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Vedtatt av Stortinget 19. juni 2025, jf. Innst. 473 S (2024–2025), jf. Dokument 18 (2024–2025).</dd><dt class="refid">RefID</dt><dd class="refid">forskrift/2025-06-19-2009</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Stortingsvedtak om endringer i Stortingets forretningsorden<ul class="tocSubUl"><li>I<ul class="tocSubUl"><li>§ 27. Beslutning om komitéhøring</li><li>§ 27a. Gjennomføring av komitéhøringer</li><li>§ 27b. Oppfølging av samiske interesser</li><li>§ 65. Ekspedering av avgjorte saker</li><li>§ 66. Underskrift av vedtak</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2025-06-19-2009" id="dokument"><h1>Stortingsvedtak om endringer i Stortingets forretningsorden</h1><section class="section" data-name="kapI" id="kapittel-1" data-lovdata-URL="LTI/forskrift/2025-06-19-2009/KAPITTEL_1"><h2 data-text-align="center">I</h2><article class="defaultP">I Stortingets forretningsorden 7. juni 2012 nr. 518 gjøres følgende endringer:</article> <article class="defaultP" margin-top="true">§ 1 tredje ledd nytt femte punktum skal lyde:</article><article class="legalP" id="kapittel-1-ledd-1">Hvis klagebehandlingen i riksvalgstyret ikke er avsluttet når Stortinget avgjør om valget er gyldig, kan stortingsrepresentantenes fullmakter bare godkjennes midlertidig.</article> <article class="defaultP" margin-top="true">§ 1 sjette ledd skal lyde:</article><article class="legalP" id="kapittel-1-ledd-2">Ved omvalg og nye valgoppgjør som riksvalgstyret, Stortinget eller Høyesterett påbyr etter valgloven § 17-1, jf. §§ 16-11 og 15-1 eller § 16-12, skal fullmaktene prøves så snart som mulig. Hvis det skal holdes omvalg, skal de nyvalgte representantene bli sittende i vervet inntil omvalget er endelig godkjent.</article> <article class="defaultP" margin-top="true">§ 3 andre ledd andre punktum skal lyde:</article><article class="legalP" id="kapittel-1-ledd-3">Den skal så langt det er nødvendig gjennomgå og gjøre rede for innholdet av de dokumentene som i henhold til valgloven er innkommet til Stortinget, i den grad de angår fullmaktsavgjørelsene.</article> <article class="defaultP" margin-top="true">§ 3 nytt sjette ledd skal lyde:</article><article class="legalP" id="kapittel-1-ledd-4">Den forberedende fullmaktskomité kan avgi innstilling om forlenget eller utsatt valgting eller omvalg ved ekstraordinære hendelser, jf. valgloven § 18-1.</article> <article class="defaultP" margin-top="true">§ 13 fjerde ledd skal lyde:</article><article class="legalP" id="kapittel-1-ledd-5">Valgkomiteen gir Stortinget melding om oppnevnelsene.</article> <article class="defaultP" margin-top="true">§ 14 nr. 1 skal lyde:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-5-punkt-1"><article class="legalP" id="kapittel-1-ledd-5-punkt-1-ledd-1">Arbeids- og sosialkomiteen: Saker om arbeidsmarked og arbeidsmiljø, arbeidsrettete ytelser, pensjoner, sosiale stønader og politikk for personer med funksjonsnedsettelse.</article></article></li></ul></article> <article class="defaultP" margin-top="true">§ 14 nr. 3 skal lyde:<ul class="defaultList"><li data-li-identifier="3." data-name="3."><article class="listArticle" id="kapittel-1-ledd-5-punkt-2"><article class="legalP" id="kapittel-1-ledd-5-punkt-2-ledd-1">Familie- og kulturkomiteen: Saker om familie, barn og ungdom, likestilling, forbrukersaker, herunder saker om gjeldsordning, kirke, tros- og livssynssamfunn, kultur og kulturminner.</article></article></li></ul></article> <article class="defaultP" margin-top="true">§ 14 nr. 7 skal lyde:<ul class="defaultList"><li data-li-identifier="7." data-name="7."><article class="listArticle" id="kapittel-1-ledd-5-punkt-3"><article class="legalP" id="kapittel-1-ledd-5-punkt-3-ledd-1">Kommunal- og forvaltningskomiteen: Saker om kommunal forvaltning, regional- og distriktspolitikk, rammetilskudd til kommuner og fylkeskommuner, innvandringspolitikk, boligforhold, bygningssaker, regional planlegging, nasjonale minoriteter, samiske spørsmål unntatt reglene om valg til Sametinget. Generelle saker om elektronisk kommunikasjon, digitalisering og kunstig intelligens. Saker om organisering og virkeområde for statlig forvaltning, statens fellesadministrasjon, statlig personalpolitikk, herunder lønnsforhold, bevilgninger til Det kongelige hus og partistøtte.</article></article></li></ul></article> <article class="defaultP" margin-top="true">§ 14 nr. 9 skal lyde:<ul class="defaultList"><li data-li-identifier="9." data-name="9."><article class="listArticle" id="kapittel-1-ledd-5-punkt-4"><article class="legalP" id="kapittel-1-ledd-5-punkt-4-ledd-1">Næringskomiteen: Saker om nærings-, industri- og handelsvirksomhet, romvirksomhet, skipsfart, statlig eierskapspolitikk, statsgaranti ved eksport mv., konkurranse- og prispolitikk, landbruk, jordbruksavtalen, matpolitikk, fiskeri, fangst, reindriftsavtalen, akvakultur og laksefiske.</article></article></li></ul></article> <article class="defaultP" margin-top="true">§ 14 nr. 10 skal lyde:<ul class="defaultList"><li data-li-identifier="10." data-name="10."><article class="listArticle" id="kapittel-1-ledd-5-punkt-5"><article class="legalP" id="kapittel-1-ledd-5-punkt-5-ledd-1">Transport- og kommunikasjonskomiteen: Saker om innenlands transport, post, fritidsbåter og oppgaver under Kystverket.</article></article></li></ul></article> <article class="defaultP" margin-top="true">§ 16 første ledd nytt andre punktum skal lyde:</article><article class="legalP" id="kapittel-1-ledd-6">Utenriks- og forsvarskomiteens valgte leder, jf. § 20 første ledd, er den utvidete utenriks- og forsvarskomiteens leder.</article> <article class="defaultP" margin-top="true">Nåværende andre punktum blir nytt tredje punktum.</article> <article class="defaultP" margin-top="true">§ 25 fjerde ledd tredje punktum skal lyde:</article><article class="legalP" id="kapittel-1-ledd-7">Bestemmelsene i første til tredje ledd gjelder tilsvarende for slike møter, herunder at digital deltakelse må skje uten at utenforstående får tilgang til eller kan følge med på møtet.</article> <article class="defaultP" margin-top="true">§ 26 andre ledd skal lyde:</article><article class="legalP" id="kapittel-1-ledd-8">Komitévedtak fattes ved alminnelig flertall. Dersom en avstemning viser like mange stemmer for og imot, er komitélederens stemme utslagsgivende. Andre punktum gjelder ikke ved personvalg, herunder av saksordfører. I komitélederens fravær er fungerende komitéleders stemme utslagsgivende.</article> <article class="defaultP" margin-top="true">§ 27 skal lyde:</article><article class="futureLegalArticle" data-name="§27" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 27</span>. <span class="legalArticleTitle">Beslutning om komitéhøring</span></span><article class="legalP" id="kapittel-1-foreslåttparagraf-1-ledd-1">Komiteen kan avholde muntlige eller skriftlige høringer. Med muntlig høring menes et møte i komiteen der den mottar muntlige forklaringer fra personer som den selv anmoder om å komme, eller som søker om å få legge frem opplysninger for komiteen. Med skriftlig høring menes at komiteen inviterer til skriftlige høringsinnspill i en sak den har til behandling.</article><article class="legalP" id="kapittel-1-foreslåttparagraf-1-ledd-2">En tredjedel av medlemmene i komiteen kan kreve at det skal avholdes høring i en sak komiteen har til behandling og beslutte hvem som skal anmodes om å møte til muntlig høring eller om det skal inviteres til skriftlig høring. Skriftlig høring kan tre i stedet for eller komme i tillegg til en muntlig høring.</article><article class="legalP" id="kapittel-1-foreslåttparagraf-1-ledd-3">En beslutning om å avholde høring som bare er støttet av et mindretall av komitémedlemmene, kan ved beslutning i samme møte av et mindretall på minst en tredjedel av komiteens medlemmer bringes inn for presidentskapet til avgjørelse.</article><article class="legalP" id="kapittel-1-foreslåttparagraf-1-ledd-4">Spørsmålet om å avholde høring skal oppføres som en egen sak i innkallingen til et komitémøte. Bare saker som er til behandling i komiteen, og der det er valgt saksordfører, kan være gjenstand for høring.</article><article class="legalP" id="kapittel-1-foreslåttparagraf-1-ledd-5">Det er ikke adgang til å avholde muntlig høring under behandlingen av grunnlovsforslag i Stortinget. Det er ikke adgang til å holde kontrollhøring når det er møte i Stortinget, bortsett fra under den ordinære spørretimen. For øvrig bør høringer holdes på tidspunkter som ikke sammenfaller med møter i Stortinget.</article></article> <article class="defaultP" margin-top="true">§ 27a skal lyde:</article><article class="futureLegalArticle" data-name="§27a" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 27a</span>. <span class="legalArticleTitle">Gjennomføring av komitéhøringer</span></span><article class="legalP" id="kapittel-1-foreslåttparagraf-2-ledd-1">De som anmodes om å møte til muntlig høring møter frivillig og avgjør selv om de vil besvare komiteens spørsmål. Komiteen kan etter søknad få presidentskapets samtykke til å dekke nødvendige utgifter for personer som deltar i en muntlig høring etter anmodning fra komiteen.</article><article class="legalP" id="kapittel-1-foreslåttparagraf-2-ledd-2">Komiteens muntlige høringer foregår for åpne dører. Komiteen kan likevel med vanlig flertall beslutte at høringen helt eller delvis skal foregå for lukkete dører. Et medlem av komiteen kan kreve at en åpen høring avbrytes for at komiteen skal behandle den videre fremdriften, herunder forslag om at høringen skal avsluttes eller fortsette for lukkete dører. Komiteen kan bare motta taushetsbelagte opplysninger for lukkete dører. Under åpen høring må komiteens medlemmer ikke gjengi eller vise til opplysninger underlagt lov- eller instruksfestet taushetsplikt.</article><article class="legalP" id="kapittel-1-foreslåttparagraf-2-ledd-3">Meningsutveksling mellom komitémedlemmene skal ikke finne sted under en åpen høring.</article><article class="legalP" id="kapittel-1-foreslåttparagraf-2-ledd-4">Åpne høringer skal kunngjøres senest 24 timer før høringen. I ekstraordinære tilfeller kan høring kunngjøres med kortere varsel. Under en åpen høring skal det finnes plasser for tilhørere. Antall tilhørere kan begrenses av plasshensyn. Tilhørere som opptrer forstyrrende, kan bortvises.</article><article class="legalP" id="kapittel-1-foreslåttparagraf-2-ledd-5">Komiteen kan beslutte at det skal tas stenografisk referat fra en kontrollhøring, jf. reglement for kontrollhøringer. Beslutning om stenografisk referat fra andre høringer krever samtykke av presidentskapet. For øvrig kan komiteen beslutte at høringen skal tas opp på lydbånd. Komiteen kan beslutte at det ikke kan tas lyd- eller bildeopptak i en høring som for øvrig er åpen.</article><article class="legalP" id="kapittel-1-foreslåttparagraf-2-ledd-6">Komiteen fastsetter selv den nærmere prosedyren for sine muntlige høringer, herunder fordeling av taletid, rekkefølge og antall hoved- og oppfølgingsspørsmål.</article><article class="legalP" id="kapittel-1-foreslåttparagraf-2-ledd-7">Komiteen kan ved alminnelig flertall beslutte at muntlig høring kan gjennomføres helt eller delvis ved fjernmøteteknologi. Bestemmelsene i paragrafen her gjelder så langt de passer.</article><article class="legalP" id="kapittel-1-foreslåttparagraf-2-ledd-8">Kontrollhøringer skal foregå etter reglement for kontrollhøringer, vedtatt av Stortinget.</article><article class="legalP" id="kapittel-1-foreslåttparagraf-2-ledd-9">Invitasjon til skriftlig høring skal kunngjøres med en nærmere fastsatt frist. Mottatte skriftlige høringsinnspill vil som hovedregel bli publisert.</article></article> <article class="defaultP" margin-top="true">Ny § 27b skal lyde:</article><article class="futureLegalArticle" data-name="§27b" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 27b</span>. <span class="legalArticleTitle">Oppfølging av samiske interesser</span></span><article class="legalP" id="kapittel-1-foreslåttparagraf-3-ledd-1">Hvis komiteen overveier tilråding til Stortinget om vedtak som vil kunne påvirke samiske interesser direkte, og forslaget ikke har vært gjenstand for konsultasjoner i samsvar med sameloven kapittel 4, kan komiteen:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-3-ledd-1-punkt-1"><article class="legalP" id="kapittel-1-foreslåttparagraf-3-ledd-1-punkt-1-ledd-1">invitere Sametinget eller andre representanter for berørte samiske interesser til dialog, eller</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-3-ledd-1-punkt-2"><article class="legalP" id="kapittel-1-foreslåttparagraf-3-ledd-1-punkt-2-ledd-1">gi innstilling om at regjeringen bes gjennomføre nødvendige konsultasjoner og komme tilbake til Stortinget.</article></article></li></ul></article></article> <article class="defaultP" margin-top="true">§ 30 første ledd andre punktum skal lyde:</article><article class="legalP" id="kapittel-1-ledd-9">For øvrig kan en tredjedel av komiteens medlemmer kreve at det sendes anmodning om statsrådens uttalelse om et representantforslag.</article> <article class="defaultP" margin-top="true">§ 31 sjette ledd første og andre punktum skal lyde:</article><article class="legalP" id="kapittel-1-ledd-10">En innstilling kan inneholde utkast til lovvedtak i tilråding eller forslag når et lovforslag er grunnlag for innstillingen. Det samme gjelder der et utkast til lovvedtak er mottatt av Stortinget og referert og sendt til behandling i en komité eller i presidentskapet, eller der presidentskapet avgir innstilling i tråd med initiativretten i § 7 fjerde ledd.</article> <article class="defaultP" margin-top="true">Nåværende andre og tredje punktum blir syvende ledd. Nåværende syvende ledd blir nytt åttende ledd.</article> <article class="defaultP" margin-top="true">§ 38 tredje ledd skal lyde:</article><article class="legalP" id="kapittel-1-ledd-11">Grunnlovsforslag og representantforslag, sammen med eventuell begrunnelse, skal snarest gjøres tilgjengelig for representantene.</article> <article class="defaultP" margin-top="true">§ 43 tredje ledd første punktum skal lyde:</article><article class="legalP" id="kapittel-1-ledd-12">Senest 30. november skal finanskomiteen avgi innstilling om nasjonalbudsjettet og statsbudsjettet, med forslag til rammevedtak for bevilgninger i samsvar med inndelingen i rammeområder fastsatt av Stortinget.</article> <article class="defaultP" margin-top="true">§ 43 tredje ledd nytt tredje og fjerde punktum skal lyde:</article><article class="legalP" id="kapittel-1-ledd-13">Forslag til rammevedtak må begrunnes i innstillingen og kan ikke fremsettes ved behandlingen av den etter § 40, med mindre forslaget er ment å rette opp en klar feil i den avgitte innstillingen. En representant som ikke er medlem av en partigruppe, kan uansett fremsette forslag til rammevedtak ved behandlingen av innstillingen.</article> <article class="defaultP" margin-top="true">Nåværende tredje punktum blir nytt femte punktum.</article> <article class="defaultP" margin-top="true">§ 43 sjette ledd skal lyde:</article><article class="legalP" id="kapittel-1-ledd-14">Fagkomiteenes budsjettinnstillinger skal behandles av Stortinget senest siste møtedag i desember. Hvis fristen etter fjerde ledd utsettes eller oversittes, utvides denne fristen med samme antall dager, men ikke lenger enn til 31. desember. De budsjettvedtakene Stortinget gjør ved behandlingen av disse innstillingene, er endelige.</article> <article class="defaultP" margin-top="true">§ 46 første punktum skal lyde:</article><article class="legalP" id="kapittel-1-ledd-15">Når en innstilling er avgitt av en komité, skal den snarest gjøres tilgjengelig for representantene.</article> <article class="defaultP" margin-top="true">§ 47 tredje ledd første punktum skal lyde:</article><article class="legalP" id="kapittel-1-ledd-16">For at kongelige proposisjoner og meldinger skal kunne påregnes å bli behandlet av Stortinget før Stortinget avbryter sine forhandlinger i juni, må de fremlegges senest 31. mars.</article> <article class="defaultP" margin-top="true">§ 51 andre ledd nytt andre punktum skal lyde:</article><article class="legalP" id="kapittel-1-ledd-17">Ved debatt i saker om representantforslag kan én av forslagsstillerne få ordet etter saksordfører.</article> <article class="defaultP" margin-top="true">Nåværende andre til femte punktum blir tredje til nytt sjette punktum.</article> <article class="defaultP" margin-top="true">§ 51 tredje ledd bokstav a skal lyde:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-17-punkt-1"><article class="legalP" id="kapittel-1-ledd-17-punkt-1-ledd-1">Begrensningen gjelder ikke for saksordførere og den statsråd saken hører under. I alminnelige politiske debatter, herunder finansdebatt og redegjørelser etter § 45 første ledd bokstav a, gjelder begrensningen ikke for statsministeren og lederne i partigruppene.</article></article></li></ul></article> <article class="defaultP" margin-top="true">§ 65 skal lyde:</article><article class="futureLegalArticle" data-name="§65" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 65</span>. <span class="legalArticleTitle">Ekspedering av avgjorte saker</span></span><article class="legalP" id="kapittel-1-foreslåttparagraf-4-ledd-1">Når en sak er avgjort, forbereder Stortingets administrasjon nødvendige meddelelser. Etter presidentens godkjennelse blir meddelelsen ekspedert. Gjelder det adresser fra Stortinget til Kongen eller fremstillinger som ved særlige anledninger skal gi uttrykk for Stortingets ønsker og meninger, skal utkast til slike meddelelser leses opp for Stortinget.</article></article> <article class="defaultP" margin-top="true">§ 66 skal lyde:</article><article class="futureLegalArticle" data-name="§66" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 66</span>. <span class="legalArticleTitle">Underskrift av vedtak</span></span><article class="legalP" id="kapittel-1-foreslåttparagraf-5-ledd-1">Presidenten underskriver lovvedtak som sendes Kongen til sanksjon. Vedtak om endringer i eller tillegg til Grunnloven skal underskrives av Stortingets president og sekretær.</article></article> <article class="defaultP" margin-top="true">§ 68 tredje ledd første punktum skal lyde:</article><article class="legalP" id="kapittel-1-ledd-18">Interpellasjonen skal besvares i Stortinget så snart som mulig og senest én måned etter at den ble sendt til regjeringen, med mindre presidentskapet samtykker i at den blir besvart på et senere tidspunkt.</article> <article class="defaultP" margin-top="true">§ 70 første ledd andre punktum skal lyde:</article><article class="legalP" id="kapittel-1-ledd-19">Spørsmålet skal være kort, men kan i tillegg utdypes med inntil 2500 tegn.</article> <article class="defaultP" margin-top="true">§ 70 fjerde ledd andre punktum skal lyde:</article><article class="legalP" id="kapittel-1-ledd-20">Svaret bør i alminnelighet ikke være lenger enn 5000 tegn.</article> <article class="defaultP" margin-top="true">§ 73 tredje ledd første punktum skal lyde:</article><article class="legalP" id="kapittel-1-ledd-21">De spørsmålene som skal behandles i spørretimen, gjøres tilgjengelige for representantene før spørretimen begynner.</article> <article class="defaultP" margin-top="true">§ 74 første ledd andre punktum skal lyde:</article><article class="legalP" id="kapittel-1-ledd-22">Presidenten oversender anmodningen til det ansvarlige regjeringsmedlemmet, som snarest og senest innen tre arbeidsdager enten skal utlevere dokumentet eller meddele skriftlig hvorfor det ikke er utlevert innen fristen, og i tilfelle når det vil bli utlevert eller hvorfor det ikke vil bli utlevert.</article></section><section class="section" data-name="kapII" id="kapittel-2" data-lovdata-URL="LTI/forskrift/2025-06-19-2009/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. oktober 2025, med unntak av endringene i § 3 andre ledd andre punktum og § 3 nytt sjette ledd, som trer i kraft straks.</article></section></main></body></html>