<!DOCTYPE html><html lang="nb"><head><title>Forskrift om strømstønad</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-09-08-1791</dd><dt class="dokid">DokumentID</dt><dd class="dokid">LTI/forskrift/2025-09-08-1791</dd><dt class="ministry">Departement</dt><dd class="ministry"><ul><li>Energidepartementet</li></ul></dd><dt class="subunit">Etat</dt><dd class="subunit"><ul><li>Energi- og vannressursavdelingen</li></ul></dd><dt class="dateInForce">I kraft fra</dt><dd class="dateInForce">2025-09-15 – 2029-12-31</dd><dt class="changesToDocuments">Endrer</dt><dd class="changesToDocuments"><ul><li>forskrift/2022-01-21-103</li></ul></dd><dt class="basedOn">Hjemmel</dt><dd class="basedOn"><ul><li>lov/2025-06-20-44/§27</li><li>lov/2025-06-20-44/§3</li><li>lov/2025-06-20-44/§5</li><li>lov/2025-06-20-44/§6</li><li>lov/2025-06-20-44/§24</li><li>lov/2025-06-20-44/§25</li></ul></dd><dt class="dateOfPublication">Kunngjort</dt><dd class="dateOfPublication">2025-09-09 14:30</dd><dt class="journalNumber">Journalnummer</dt><dd class="journalNumber">2025-1159</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Forskrift om strømstønad</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Energidepartementet 8. september 2025 med hjemmel i lov 20. juni 2025 nr. 44 om Norgespris og strømstønad til husholdninger § 27 og § 3 femte ledd, § 5 andre og tredje ledd, § 6 fjerde og femte ledd, § 24 tredje ledd og § 25 første og femte ledd.</dd><dt class="refid">RefID</dt><dd class="refid">forskrift/2025-09-08-1791</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om strømstønad<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Rett til stønad</li><li>§ 5. Beregning av strømstønad</li><li>§ 6. Beregning av stønad for nettkunder uten timesmåling</li></ul></li><li>Kapittel 2. Husholdninger i boligselskap<ul class="tocSubUl"><li>§ 7. Husholdninger i boligselskap</li><li>§ 8. Innrapportering av annet forbruk enn husholdningsforbruk</li><li>§ 9. Innrapportering av overskridelse av forbrukstak</li><li>§ 10. Korrigering av stønadsbeløp</li></ul></li><li>Kapittel 3. Husholdninger med fritidsbolig som fast bosted<ul class="tocSubUl"><li>§ 11. Husholdning med fritidsbolig som fast bolig</li></ul></li><li>Kapittel 4. Husholdning tilknyttet gårds- og grendeverk<ul class="tocSubUl"><li>§ 12. Husholdning tilknyttet gårds- og grendeverk</li><li>§ 13. Opplysninger om gårds- og grendeverk og tilknyttede husholdninger</li></ul></li><li>Kapittel 5. Forvaltning og kontroll<ul class="tocSubUl"><li>§ 14. Pålegg</li><li>§ 15. Korrigering og tilbakebetaling av uriktig utbetalt stønad</li><li>§ 16. Fakturering og fakturainformasjon</li><li>§ 17. Korrigering</li><li>§ 18. Rapportering for kontroll</li><li>§ 19. Opplysninger for forkontroll av fakturert beløp</li></ul></li><li>Kapittel 6. Øvrige bestemmelser<ul class="tocSubUl"><li>§ 20. Behandling av personopplysninger</li><li>§ 21. Dispensasjon</li><li>§ 22. Ikraftsetting og varighet</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2025-09-08-1791" id="dokument"><h1>Forskrift om strømstønad</h1><section class="section" data-name="kap1" id="kapittel-1" data-lovdata-URL="LTI/forskrift/2025-09-08-1791/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2025-09-08-1791/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med forskriften er å sikre økonomisk stønad til husholdningers strømforbruk.</article></article><article class="legalArticle" data-lovdata-URL="LTI/forskrift/2025-09-08-1791/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder strømforbruk fra og med 15. september 2025 til og med 31. desember 2029, med mindre annet følger særskilt av forskriften.</article></article><article class="legalArticle" data-lovdata-URL="LTI/forskrift/2025-09-08-1791/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I denne forskrift menes med:<ul class="defaultList"><li data-li-identifier="a." data-name="a."><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>annet forbruk:</i> alt annet strømforbruk enn husholdningsforbruk, herunder næringsforbruk og fritidsboligforbruk</article></article></li><li data-li-identifier="b." data-name="b."><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>boligselskap:</i> eierseksjonssameier, borettslag, boligaksjeselskaper og ikke-seksjonerte boligsameier</article></article></li><li data-li-identifier="c." data-name="c."><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1"><i>fellesarealer:</i> arealer eid av boligselskapet som husholdningene benytter i det daglige, f.eks. vaskekjeller, trappeoppgang, boder og garasjer</article></article></li><li data-li-identifier="d." data-name="d."><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1"><i>gårds- og grendeverk:</i> et fordelingsnett med spenning under 1&#xa0;000 volt vekselstrøm eller 1&#xa0;500 volt likestrøm som er bygget for å levere kraft fra lokal produksjon til uttakskunder hvor samlet hovedsikringskapasitet ikke overstiger 200 A ved 3 faser og 230 V</article></article></li><li data-li-identifier="e." data-name="e."><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1"><i>husholdningsforbruk:</i> husholdningers strømforbruk i boliger. Med husholdningsforbruk menes også strømforbruk i fellesarealer og boenheter i boligselskap. Husholdningsforbruk knyttet til gårds- og grendeverk er også omfattet</article></article></li><li data-li-identifier="f." data-name="f."><article class="listArticle" id="kapittel-1-paragraf-3-ledd-1-punkt-6"><article class="legalP" id="kapittel-1-paragraf-3-ledd-1-punkt-6-ledd-1"><i>husholdningskunde:</i> nettkunde på målepunkt som er rettmessig registrert som husholdningskunde hos nettselskapet</article></article></li><li data-li-identifier="g." data-name="g."><article class="listArticle" id="kapittel-1-paragraf-3-ledd-1-punkt-7"><article class="legalP" id="kapittel-1-paragraf-3-ledd-1-punkt-7-ledd-1"><i>nettkunde:</i> kunde med målepunkt registrert i Elhub, tilknyttet nettselskap</article></article></li><li data-li-identifier="h." data-name="h."><article class="listArticle" id="kapittel-1-paragraf-3-ledd-1-punkt-8"><article class="legalP" id="kapittel-1-paragraf-3-ledd-1-punkt-8-ledd-1"><i>stønadsgrad:</i> andelen av elspotpris over fastsatt terskelverdi som det gis støtte for</article></article></li><li data-li-identifier="i." data-name="i."><article class="listArticle" id="kapittel-1-paragraf-3-ledd-1-punkt-9"><article class="legalP" id="kapittel-1-paragraf-3-ledd-1-punkt-9-ledd-1"><i>terskelverdi:</i> nivået på elspotpris i budområdet i øre per kWh eksklusiv merverdiavgift hvor stønaden slår inn. Det gis kun støtte for delen av elspotpris over terskelverdien.</article></article></li></ul></article></article><article class="legalArticle" data-lovdata-URL="LTI/forskrift/2025-09-08-1791/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Rett til stønad</span></h3><article class="legalP" id="kapittel-1-paragraf-4-ledd-1">Følgende har rett på strømstønad:<ul class="defaultList"><li data-li-identifier="a." data-name="a."><article class="listArticle" id="kapittel-1-paragraf-4-ledd-1-punkt-1"><article class="legalP" id="kapittel-1-paragraf-4-ledd-1-punkt-1-ledd-1">husholdningskunder, jf. lov om Norgespris og strømstønad til husholdninger § 5 første ledd</article></article></li><li data-li-identifier="b." data-name="b."><article class="listArticle" id="kapittel-1-paragraf-4-ledd-1-punkt-2"><article class="legalP" id="kapittel-1-paragraf-4-ledd-1-punkt-2-ledd-1">boligselskap med felles husholdningsforbruk, jf. denne forskrift § 7</article></article></li><li data-li-identifier="c." data-name="c."><article class="listArticle" id="kapittel-1-paragraf-4-ledd-1-punkt-3"><article class="legalP" id="kapittel-1-paragraf-4-ledd-1-punkt-3-ledd-1">gårds- og grendeverk med husholdningsforbruk, jf. denne forskrift § 12</article></article></li><li data-li-identifier="d." data-name="d."><article class="listArticle" id="kapittel-1-paragraf-4-ledd-1-punkt-4"><article class="legalP" id="kapittel-1-paragraf-4-ledd-1-punkt-4-ledd-1">husholdningskunder som bor fast i fritidsbolig, jf. denne forskrift § 11.</article></article></li></ul></article><article class="legalP" id="kapittel-1-paragraf-4-ledd-2">Ved uenighet mellom nettselskap og nettkunde om rett til å bli omfattet av ordningen, kan nettkunden bringe saken inn for avgjørelse hos Reguleringsmyndigheten for energi. Reguleringsmyndigheten for energi avgjør saken ved enkeltvedtak. Vedtaket kan påklages til Energiklagenemnda.</article></article><article class="legalArticle" data-lovdata-URL="LTI/forskrift/2025-09-08-1791/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Beregning av strømstønad</span></h3><article class="legalP" id="kapittel-1-paragraf-5-ledd-1">Stønad skal beregnes etter lov om Norgespris og strømstønad til husholdninger § 6 første til fjerde ledd.</article><article class="legalP" id="kapittel-1-paragraf-5-ledd-2">For forbruk fra og med 15. september 2025 til og med 31. desember 2025 er terskelverdien 75 øre per kWh eksklusiv merverdiavgift, og stønadsgrad 90 prosent. Det skal beregnes strømstønad for de første 5&#xa0;000 kWh per måned per målepunkt.</article></article><article class="legalArticle" data-lovdata-URL="LTI/forskrift/2025-09-08-1791/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Beregning av stønad for nettkunder uten timesmåling</span></h3><article class="legalP" id="kapittel-1-paragraf-6-ledd-1">For nettkunder uten timesmåling skal nettselskapene ved beregning av stønad etter lov om Norgespris og strømstønad til husholdninger § 6 bruke forbruksprofil fastsatt av Elhub.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2025-09-08-1791/KAPITTEL_2"><h2>Kapittel 2. Husholdninger i boligselskap</h2><article class="legalArticle" data-lovdata-URL="LTI/forskrift/2025-09-08-1791/§7" data-name="§7" id="kapittel-2-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Husholdninger i boligselskap</span></h3><article class="legalP" id="kapittel-2-paragraf-1-ledd-1">Boligselskap hvor strømforbruk for husholdninger måles og avregnes per felles inntaksledning, har rett på strømstønad. Det samme gjelder boligselskap med målepunkt som forsyner boligselskapets fellesarealer, samt felles oppvarmings- og ventilasjonssystemer.</article><article class="legalP" id="kapittel-2-paragraf-1-ledd-2">Boligselskapet skal sørge for at stønaden fordeles på husholdningene.</article><article class="legalP" id="kapittel-2-paragraf-1-ledd-3">Forbruk over 5&#xa0;000 kWh per måned per boenhet i boligselskapet er ikke stønadsberettiget.</article></article><article class="legalArticle" data-lovdata-URL="LTI/forskrift/2025-09-08-1791/§8" data-name="§8" id="kapittel-2-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Innrapportering av annet forbruk enn husholdningsforbruk</span></h3><article class="legalP" id="kapittel-2-paragraf-2-ledd-1">Boligselskap med felles oppvarmings- eller ventilasjonssystem, skal rapportere til nettselskapet hvis mer enn 20 prosent av oppvarmet areal benyttes av andre enn boligselskapets husholdninger. Rapporteringen skal angi hvor stor andel av oppvarmet areal som benyttes av andre enn boligselskapets husholdninger. Rapportering til nettselskapet skal skje uten ugrunnet opphold.</article></article><article class="legalArticle" data-lovdata-URL="LTI/forskrift/2025-09-08-1791/§9" data-name="§9" id="kapittel-2-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Innrapportering av overskridelse av forbrukstak</span></h3><article class="legalP" id="kapittel-2-paragraf-3-ledd-1">Dersom fellesmålt husholdningsforbruk i et boligselskap samlet overstiger 5&#xa0;000 kWh per boenhet i boligselskapet per måned, skal boligselskapet innrapportere antall boenheter i boligselskapet til nettselskapet uten ugrunnet opphold.</article></article><article class="legalArticle" data-lovdata-URL="LTI/forskrift/2025-09-08-1791/§10" data-name="§10" id="kapittel-2-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Korrigering av stønadsbeløp</span></h3><article class="legalP" id="kapittel-2-paragraf-4-ledd-1">Nettselskap som får informasjon etter § 8 skal gjøre en forholdsmessig justering av stønadsbeløpet.</article><article class="legalP" id="kapittel-2-paragraf-4-ledd-2">Nettselskap som får informasjon etter § 9 skal justere stønadsbeløpet slik at det ikke gis stønad for forbruk over 5&#xa0;000 kWh per boenhet i boligselskapet per måned.</article><article class="legalP" id="kapittel-2-paragraf-4-ledd-3">Korrigering av stønad skal gjøres på første mulige faktura.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2025-09-08-1791/KAPITTEL_3"><h2>Kapittel 3. Husholdninger med fritidsbolig som fast bosted</h2><article class="legalArticle" data-lovdata-URL="LTI/forskrift/2025-09-08-1791/§11" data-name="§11" id="kapittel-3-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Husholdning med fritidsbolig som fast bolig</span></h3><article class="legalP" id="kapittel-3-paragraf-1-ledd-1">Nettkunde som bor fast i fritidsbolig, og som har egen strømmåler registrert hos et nettselskap, har rett til stønad dersom:<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">nettkunden har fremlagt for nettselskapet gyldig vedtak fra kommunen om varig eller midlertidig bruksendringstillatelse til boligformål, eller</article></article></li><li data-li-identifier="b." data-name="b."><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">det fremgår av Folkeregisteret at nettkunden er og har vært bostedsregistrert på nåværende adresse senest 9. juni 2025.</article></article></li></ul></article><article class="legalP" id="kapittel-3-paragraf-1-ledd-2">Stønad beregnes etter lov om Norgespris og strømstønad til husholdninger § 6 første til fjerde ledd. Nettkunde som nevnt i bokstav a og som fortsatt har et kundeforhold, har rett til stønad fra og med tidspunktet for vedtaket fra kommunen. Nettkunde som nevnt i bokstav b og som fortsatt har et kundeforhold, har rett til stønad for strømforbruk fra og med 15. september 2025.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2025-09-08-1791/KAPITTEL_4"><h2>Kapittel 4. Husholdning tilknyttet gårds- og grendeverk</h2><article class="legalArticle" data-lovdata-URL="LTI/forskrift/2025-09-08-1791/§12" data-name="§12" id="kapittel-4-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Husholdning tilknyttet gårds- og grendeverk</span></h3><article class="legalP" id="kapittel-4-paragraf-1-ledd-1">Husholdninger som er tilknyttet gårds- og grendeverk har rett til strømstønad. Dette gjelder ikke husholdninger som får strømstønad for husholdningsforbruk dekket gjennom andre stønadsordninger.</article><article class="legalP" id="kapittel-4-paragraf-1-ledd-2">For å ha rett til stønad etter første ledd, må nettkunde i tilknytningspunktet rapportere opplysninger om gårds- og grendeverk og tilknyttede husholdninger til nettselskapet, jf. § 13.</article><article class="legalP" id="kapittel-4-paragraf-1-ledd-3">Stønad beregnes etter lov om Norgespris og strømstønad til husholdninger § 6 første til fjerde ledd. Målt og avregnet uttak i tilknytningspunktet mellom gårds- og grendeverket og nettselskapet er stønadsberettiget. Det gis ikke stønad for forbruk som samlet overstiger 5&#xa0;000 kWh per måned per husholdning tilknyttet gårds- og grendeverket, jf. § 13 første ledd bokstav a.</article><article class="legalP" id="kapittel-4-paragraf-1-ledd-4">Stønaden skal utbetales av nettselskapet til nettkunde i tilknytningspunktet. Nettkunde i tilknytningspunktet skal sørge for at stønaden i sin helhet fordeles på de stønadsberettigede husholdningene tilknyttet gårds- og grendeverket basert på husholdningenes forbruk.</article></article><article class="legalArticle" data-lovdata-URL="LTI/forskrift/2025-09-08-1791/§13" data-name="§13" id="kapittel-4-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Opplysninger om gårds- og grendeverk og tilknyttede husholdninger</span></h3><article class="legalP" id="kapittel-4-paragraf-2-ledd-1">Nettkunde i tilknytningspunktet skal opplyse nettselskapet om følgende informasjon:<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-2-ledd-1-punkt-1"><article class="legalP" id="kapittel-4-paragraf-2-ledd-1-punkt-1-ledd-1">antall husholdninger bak målepunktet til gårds- og grendeverket som ikke får strømstønad for husholdningsforbruk gjennom andre stønadsordninger</article></article></li><li data-li-identifier="b." data-name="b."><article class="listArticle" id="kapittel-4-paragraf-2-ledd-1-punkt-2"><article class="legalP" id="kapittel-4-paragraf-2-ledd-1-punkt-2-ledd-1">adresse til hver husholdning</article></article></li><li data-li-identifier="c." data-name="c."><article class="listArticle" id="kapittel-4-paragraf-2-ledd-1-punkt-3"><article class="legalP" id="kapittel-4-paragraf-2-ledd-1-punkt-3-ledd-1">samlet hovedsikringskapasitet i gårds- og grendeverket.</article></article></li></ul></article><article class="legalP" id="kapittel-4-paragraf-2-ledd-2">Nettkunde i tilknytningspunktet plikter å opplyse nettselskapet om endringer uten ugrunnet opphold.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2025-09-08-1791/KAPITTEL_5"><h2>Kapittel 5. Forvaltning og kontroll</h2><article class="legalArticle" data-lovdata-URL="LTI/forskrift/2025-09-08-1791/§14" data-name="§14" id="kapittel-5-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Pålegg</span></h3><article class="legalP" id="kapittel-5-paragraf-1-ledd-1">Reguleringsmyndigheten for energi kan gi de pålegg som er nødvendige for gjennomføringen av bestemmelsene i denne forskriften.</article></article><article class="legalArticle" data-lovdata-URL="LTI/forskrift/2025-09-08-1791/§15" data-name="§15" id="kapittel-5-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Korrigering og tilbakebetaling av uriktig utbetalt stønad</span></h3><article class="legalP" id="kapittel-5-paragraf-2-ledd-1">Nettselskapet skal korrigere uriktig utbetalt stønad på første mulige faktura. Nettselskapet kan kreve tilbakebetaling av uriktig utbetalt stønad fra nettkunde inntil seks måneder fra utbetalingen ble foretatt, uten vedtak fra Reguleringsmyndigheten for energi.</article><article class="legalP" id="kapittel-5-paragraf-2-ledd-2">Reguleringsmyndigheten for energi kan treffe vedtak om stans i videre utbetaling eller tilbakebetaling av urettmessig stønad. Dette gjelder også utbetaling av uriktig stønad.</article><article class="legalP" id="kapittel-5-paragraf-2-ledd-3">Reguleringsmyndigheten for energi kan treffe vedtak om stans i videre utbetaling eller tilbakebetaling av stønad, dersom pålegg etter § 14 ikke etterfølges.</article><article class="legalP" id="kapittel-5-paragraf-2-ledd-4">Reguleringsmyndigheten for energi kan treffe vedtak om stans i videre utbetaling og tilbakebetaling av uriktig utbetalt stønad, dersom stønaden har tilfalt andre enn rettmessige mottakere etter § 12.</article><article class="legalP" id="kapittel-5-paragraf-2-ledd-5">Vedtak etter denne bestemmelsen kan påklages til Energiklagenemnda.</article></article><article class="legalArticle" data-lovdata-URL="LTI/forskrift/2025-09-08-1791/§16" data-name="§16" id="kapittel-5-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Fakturering og fakturainformasjon</span></h3><article class="legalP" id="kapittel-5-paragraf-3-ledd-1">Stønaden skal komme til fradrag i fakturert nettleie fra nettselskapet. Dersom nettleien faktureres separat og stønaden overstiger nettleien, skal det overskytende beløpet utbetales til kunden senest ved fakturaforfall.</article><article class="legalP" id="kapittel-5-paragraf-3-ledd-2">Ved gjennomfakturering skal kraftleverandør sørge for at utbetaling til sluttkunden skjer gjennom fradrag på faktura. Dersom stønadsbeløpet overstiger nettleien, skal nettselskapet overføre overskytende beløp til kraftleverandøren.</article><article class="legalP" id="kapittel-5-paragraf-3-ledd-3">Dersom nettkunden mottar strømstønad, skal dette tydelig fremkomme av kundens faktura.</article><article class="legalP" id="kapittel-5-paragraf-3-ledd-4">Informasjon om forbruk og stønadsbeløp skal fremgå av fakturaen fra nettselskapet eller kraftleverandøren som utfører gjennomfakturering. Det skal gis informasjon til nettkunden om at stønadssatser time for time offentliggjøres av Reguleringsmyndigheten for energi.</article><article class="legalP" id="kapittel-5-paragraf-3-ledd-5">For nettselskap med leveringsplikt etter energiloven § 3-3 gjelder første, tredje og fjerde ledd tilsvarende.</article></article><article class="legalArticle" data-lovdata-URL="LTI/forskrift/2025-09-08-1791/§17" data-name="§17" id="kapittel-5-paragraf-4"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Korrigering</span></h3><article class="legalP" id="kapittel-5-paragraf-4-ledd-1">Dersom en nettkunde har stønad til gode og nettselskapet ikke har klart å betale ut pengene på konto, kan nettselskapet korrigere stønadsbeløp til gode mot fremtidig nettleie.</article><article class="legalP" id="kapittel-5-paragraf-4-ledd-2">Det kan ikke korrigeres mot tidligere ubetalte krav på nettleie.</article></article><article class="legalArticle" data-lovdata-URL="LTI/forskrift/2025-09-08-1791/§18" data-name="§18" id="kapittel-5-paragraf-5"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Rapportering for kontroll</span></h3><article class="legalP" id="kapittel-5-paragraf-5-ledd-1">Nettselskapene skal hver måned oversende Reguleringsmyndigheten for energi dokumentasjon av stønadsbeløpene som er utbetalt til nettkundene.</article><article class="legalP" id="kapittel-5-paragraf-5-ledd-2">Reguleringsmyndigheten for energi kan fastsette format på dokumentasjon.</article><article class="legalP" id="kapittel-5-paragraf-5-ledd-3">Dokumentasjonen skal inneholde følgende informasjon:<ul class="defaultList"><li data-li-identifier="a." data-name="a."><article class="listArticle" id="kapittel-5-paragraf-5-ledd-3-punkt-1"><article class="legalP" id="kapittel-5-paragraf-5-ledd-3-punkt-1-ledd-1">målepunkt-id</article></article></li><li data-li-identifier="b." data-name="b."><article class="listArticle" id="kapittel-5-paragraf-5-ledd-3-punkt-2"><article class="legalP" id="kapittel-5-paragraf-5-ledd-3-punkt-2-ledd-1">startdato og sluttdato for den aktuelle utbetalingen</article></article></li><li data-li-identifier="c." data-name="c."><article class="listArticle" id="kapittel-5-paragraf-5-ledd-3-punkt-3"><article class="legalP" id="kapittel-5-paragraf-5-ledd-3-punkt-3-ledd-1">sluttbrukergruppe</article></article></li><li data-li-identifier="d." data-name="d."><article class="listArticle" id="kapittel-5-paragraf-5-ledd-3-punkt-4"><article class="legalP" id="kapittel-5-paragraf-5-ledd-3-punkt-4-ledd-1">næringskode</article></article></li><li data-li-identifier="e." data-name="e."><article class="listArticle" id="kapittel-5-paragraf-5-ledd-3-punkt-5"><article class="legalP" id="kapittel-5-paragraf-5-ledd-3-punkt-5-ledd-1">totalt forbruk i kWh</article></article></li><li data-li-identifier="f." data-name="f."><article class="listArticle" id="kapittel-5-paragraf-5-ledd-3-punkt-6"><article class="legalP" id="kapittel-5-paragraf-5-ledd-3-punkt-6-ledd-1">kompensert forbruk i kWh</article></article></li><li data-li-identifier="g." data-name="g."><article class="listArticle" id="kapittel-5-paragraf-5-ledd-3-punkt-7"><article class="legalP" id="kapittel-5-paragraf-5-ledd-3-punkt-7-ledd-1">mottatt stønad i kroner</article></article></li><li data-li-identifier="h." data-name="h."><article class="listArticle" id="kapittel-5-paragraf-5-ledd-3-punkt-8"><article class="legalP" id="kapittel-5-paragraf-5-ledd-3-punkt-8-ledd-1">indikator for om målepunktet er en husholdning, et boligselskap, eller et gårds- og grendeverk (priskode).</article></article></li></ul></article><article class="legalP" id="kapittel-5-paragraf-5-ledd-4">Reguleringsmyndigheten for energi kan be om ytterligere relevant informasjon.</article><article class="legalP" id="kapittel-5-paragraf-5-ledd-5">Oversendelse av informasjon må skje samtidig med fakturering. Ved utelatt informasjon kan Reguleringsmyndigheten for energi holde tilbake utbetaling av stønadsbeløp til nettselskapet.</article></article><article class="legalArticle" data-lovdata-URL="LTI/forskrift/2025-09-08-1791/§19" data-name="§19" id="kapittel-5-paragraf-6"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Opplysninger for forkontroll av fakturert beløp</span></h3><article class="legalP" id="kapittel-5-paragraf-6-ledd-1">Avregningsansvarlig skal hver måned sende Reguleringsmyndigheten for energi informasjon om antall målepunkter som er omfattet av ordningen og anslått utbetalt strømstønad per nettselskap. f</article></article></section><section class="section" data-name="kap6" id="kapittel-6" data-lovdata-URL="LTI/forskrift/2025-09-08-1791/KAPITTEL_6"><h2>Kapittel 6. Øvrige bestemmelser</h2><article class="legalArticle" data-lovdata-URL="LTI/forskrift/2025-09-08-1791/§20" data-name="§20" id="kapittel-6-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Behandling av personopplysninger</span></h3><article class="legalP" id="kapittel-6-paragraf-1-ledd-1">Reguleringsmyndigheten for energi har rett til å behandle personopplysninger knyttet til forbruk, faktura og kundeinformasjon for å utføre sine oppgaver etter lov om Norgespris og strømstønad til husholdninger og denne forskriften.</article><article class="legalP" id="kapittel-6-paragraf-1-ledd-2">Nettselskapene, kraftleverandører, avregningsansvarlig, Energiklagenemnda og andre med samtykke fra kunden, har rett til å behandle personopplysninger knyttet til nettkundens forbruk, faktura og annen kundeinformasjon for å utføre sine oppgaver etter lov om Norgespris og strømstønad til husholdninger og denne forskriften.</article></article><article class="legalArticle" data-lovdata-URL="LTI/forskrift/2025-09-08-1791/§21" data-name="§21" id="kapittel-6-paragraf-2"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Dispensasjon</span></h3><article class="legalP" id="kapittel-6-paragraf-2-ledd-1">Reguleringsmyndigheten for energi kan i særskilte tilfeller gi dispensasjon fra bestemmelser i denne forskriften.</article></article><article class="legalArticle" data-lovdata-URL="LTI/forskrift/2025-09-08-1791/§22" data-name="§22" id="kapittel-6-paragraf-3"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Ikraftsetting og varighet</span></h3><article class="legalP" id="kapittel-6-paragraf-3-ledd-1">Forskriften trer i kraft 15. september 2025 og oppheves 31. desember 2029. Fra samme tidspunkt oppheves midlertidig forskrift 21. januar 2022 nr. 103 om strømstønad.</article></article></section></main></body></html>