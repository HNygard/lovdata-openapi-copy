<!DOCTYPE html><html lang="nb"><head><title>Forskrift om endring i forskrift for graden philosophiae doctor (ph.d.) i kunstnerisk utviklingsarbeid ved Høgskolen i Innlandet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-04-25-1015</dd><dt class="dokid">DokumentID</dt><dd class="dokid">LTI/forskrift/2025-04-25-1015</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Universitetet i Innlandet</li></ul></dd><dt class="dateInForce">I kraft fra</dt><dd class="dateInForce">2025-04-25</dd><dt class="changesToDocuments">Endrer</dt><dd class="changesToDocuments"><ul><li>forskrift/2022-08-29-1598</li></ul></dd><dt class="basedOn">Hjemmel</dt><dd class="basedOn"><ul><li>lov/2024-03-08-9/§17-3</li></ul></dd><dt class="dateOfPublication">Kunngjort</dt><dd class="dateOfPublication">2025-06-16 14:25</dd><dt class="lastupdated">Rettet</dt><dd class="lastupdated">2025-06-17 (se nederst).</dd><dt class="journalNumber">Journalnummer</dt><dd class="journalNumber">2025-0633</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Forskrift om endring i forskrift for graden philosophiae doctor (ph.d.) i kunstnerisk utviklingsarbeid ved Høgskolen i Innlandet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av rektor ved Universitetet i Innlandet 25. april 2025 med hjemmel i lov 8. mars 2024 nr. 9 om universiteter og høyskoler (universitets- og høyskoleloven) § 17-3.</dd><dt class="refid">RefID</dt><dd class="refid">forskrift/2025-04-25-1015</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift for graden philosophiae doctor (ph.d.) i kunstnerisk utviklingsarbeid ved Høgskolen i Innlandet<ul class="tocSubUl"><li>I</li><li>II</li><li>Rettelser</li></ul></li></ul></dd></dl></header><main class="documentBody" data-lovdata-URL="LTI/forskrift/2025-04-25-1015" id="dokument"><h1>Forskrift om endring i forskrift for graden philosophiae doctor (ph.d.) i kunstnerisk utviklingsarbeid ved Høgskolen i Innlandet</h1><section class="section" data-name="kapI" id="kapittel-1" data-lovdata-URL="LTI/forskrift/2025-04-25-1015/KAPITTEL_1"><h2 data-text-align="center">I</h2><article class="defaultP">I forskrift 29. august 2022 nr. 1598 for graden philosophiae doctor (ph.d.) i kunstnerisk utviklingsarbeid ved Høgskolen i Innlandet gjøres følgende endringer:</article> <article class="defaultP" margin-top="true">Alle forekomster av «Høgskolen i Innlandet», «høgskolen», «høgskole», «høgskolens» og «høgskolestyret» erstattes med hhv. «Universitetet i Innlandet», «universitetet», «universitet», «universitetets» og «universitetsstyret».</article> <article class="defaultP" margin-top="true">Det er i tillegg strukturert noe i tekstlig innhold, men ikke slik at meningsinnholdet er endret.</article> <article class="defaultP" margin-top="true">§ 1 første ledd skal lyde</article><article class="legalP" id="kapittel-1-ledd-1">Denne forskriften gjelder all utdanning som fører frem til graden philosophiae doctor (ph.d.) i kunstnerisk utviklingsarbeid ved Universitetet i Innlandet. Forskriften gir regler om opptak til og gjennomføring og avslutning av utdanningen, herunder fellesgrader og cotutelle.</article> <article class="defaultP" margin-top="true">§ 1 andre ledd fjernes da hjemmel allerede er nevnt innledningsvis.</article> <article class="defaultP" margin-top="true">§ 2 første ledd skal lyde:</article><article class="legalP" id="kapittel-1-ledd-2">Ph.d. i kunstnerisk utviklingsarbeid omtales heretter også som doktorgraden.</article> <article class="defaultP" margin-top="true">§ 2 andre ledd skal lyde:</article><article class="legalP" id="kapittel-1-ledd-3">Doktorgradsprosjektet betegner arbeidet som gjøres innenfor avtalt periode mellom oppstart og avslutning, opplæringsdelen er ikke medregnet.</article> <article class="defaultP" margin-top="true">§ 2 tredje ledd skal lyde:</article><article class="legalP" id="kapittel-1-ledd-4">Det kunstneriske doktorgradsresultatet betegner resultatet av doktorgradsprosjektet slik det leveres til bedømmelse jf. § 11-1. Kunstutøvelsen skal stå i sentrum for doktorgradsresultatet. Samtidig skal kunstutøvelsen følges av en eksplisitt refleksjon som ved presentasjon av prosjektet gjør det mulig for andre å ta del i den arbeidsmåten og innsikten som det kunstneriske utviklingsarbeidet genererer.</article> <article class="defaultP" margin-top="true">§ 3-1 andre ledd skal lyde:</article><article class="legalP" id="kapittel-1-ledd-5">Doktorgradsutdanningen skal gi kandidaten kunnskap, ferdigheter og kompetanse i tråd med nivå 8 i det nasjonale kvalifikasjonsrammeverket.</article> <article class="defaultP" margin-top="true">§ 5 første ledd skal lyde:</article><article class="legalP" id="kapittel-1-ledd-6">Doktorgradsutdanningen omfattes av Universitetet i Innlandets kvalitetssystem for utdanningsvirksomheten.</article> <article class="defaultP" margin-top="true">§ 6-1 første ledd skal lyde:</article><article class="legalP" id="kapittel-1-ledd-7">For opptak til doktorgradsutdanningen må søkeren normalt ha en femårig mastergrad i aktuelt fagområde, jamfør beskrivelsene i kvalifikasjonsrammeverkets andre syklus. For opptak til ph.d. i kunstnerisk utviklingsarbeid skal mastergraden være i utøvende eller skapende kunst.</article> <article class="defaultP" margin-top="true">§ 6-1 tredje ledd skal lyde:</article><article class="legalP" id="kapittel-1-ledd-8">Fakultetet kan stille ytterligere krav til kvalifikasjoner etter kriterier som er åpent tilgjengelige og i tråd med Universitetet i Innlandet sin rekrutteringspolitikk og faglige profil.</article> <article class="defaultP" margin-top="true">§ 6-1 fjerde ledd skal lyde:</article><article class="legalP" id="kapittel-1-ledd-9">Søknaden skal inneholde:<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-9-punkt-1"><article class="legalP" id="kapittel-1-ledd-9-punkt-1-ledd-1">Dokumentasjon av den utdanning og de kvalifikasjoner som skal ligge til grunn for opptaket.</article></article></li><li data-li-identifier="-" data-name="-"><article class="listArticle" id="kapittel-1-ledd-9-punkt-2"><article class="legalP" id="kapittel-1-ledd-9-punkt-2-ledd-1">Prosjektbeskrivelse som omfatter:</article></article></li><li data-li-identifier="-" data-name="-"><article class="listArticle" id="kapittel-1-ledd-9-punkt-3"><article class="legalP" id="kapittel-1-ledd-9-punkt-3-ledd-1">faglig redegjørelse for prosjektet,</article></article></li><li data-li-identifier="-" data-name="-"><article class="listArticle" id="kapittel-1-ledd-9-punkt-4"><article class="legalP" id="kapittel-1-ledd-9-punkt-4-ledd-1">fremdriftsplan,</article></article></li><li data-li-identifier="-" data-name="-"><article class="listArticle" id="kapittel-1-ledd-9-punkt-5"><article class="legalP" id="kapittel-1-ledd-9-punkt-5-ledd-1">finansieringsplan og redegjørelse for infrastrukturbehov for gjennomføring av det kunstneriske forskningsprosjektet, jf. § 6-2,</article></article></li><li data-li-identifier="-" data-name="-"><article class="listArticle" id="kapittel-1-ledd-9-punkt-6"><article class="legalP" id="kapittel-1-ledd-9-punkt-6-ledd-1">dokumentasjon av spesielle behov for faglige og materielle ressurser, jf. § 6-2,</article></article></li><li data-li-identifier="-" data-name="-"><article class="listArticle" id="kapittel-1-ledd-9-punkt-7"><article class="legalP" id="kapittel-1-ledd-9-punkt-7-ledd-1">eventuelle planer for opphold ved annen institusjon,</article></article></li><li data-li-identifier="-" data-name="-"><article class="listArticle" id="kapittel-1-ledd-9-punkt-8"><article class="legalP" id="kapittel-1-ledd-9-punkt-8-ledd-1">plan for formidling av resultater,</article></article></li><li data-li-identifier="-" data-name="-"><article class="listArticle" id="kapittel-1-ledd-9-punkt-9"><article class="legalP" id="kapittel-1-ledd-9-punkt-9-ledd-1">opplysninger om eventuelle immaterialrettslige restriksjoner for å beskytte andres rettigheter.</article></article></li><li data-li-identifier="-" data-name="-"><article class="listArticle" id="kapittel-1-ledd-9-punkt-10"><article class="legalP" id="kapittel-1-ledd-9-punkt-10-ledd-1">Plan for opplæringsdelen, herunder opplæring som er rettet mot generell kompetanse i samsvar med kvalifikasjonsrammeverket.</article></article></li><li data-li-identifier="-" data-name="-"><article class="listArticle" id="kapittel-1-ledd-9-punkt-11"><article class="legalP" id="kapittel-1-ledd-9-punkt-11-ledd-1">Forslag på minst én veileder, samt angivelse av tilknytning til aktivt fagmiljø for kunstnerisk utviklingsarbeid.</article></article></li><li data-li-identifier="-" data-name="-"><article class="listArticle" id="kapittel-1-ledd-9-punkt-12"><article class="legalP" id="kapittel-1-ledd-9-punkt-12-ledd-1">Redegjørelse for eventuelle rettslige og etiske problemstillinger som prosjektet reiser, og hvordan disse kan avklares. Det skal fremgå av søknaden om prosjektet er avhengig av tillatelse fra forskningsetiske komiteer eller andre myndigheter eller fra private (informanter, pasienter, foreldre etc.). Slike tillatelser bør om mulig legges ved søknaden.</article></article></li></ul></article> <article class="defaultP" margin-top="true">§ 6-1 sjette ledd skal lyde:</article><article class="legalP" id="kapittel-1-ledd-10">Kandidaten har normalt residensplikt ved Universitetet i Innlandet, annen arbeidsplass for kortere eller lengre tid kan avtales. Informasjon om residensplikt skal være lett tilgjengelig for søkere.</article> <article class="defaultP" margin-top="true">§ 6-1 syvende ledd siste setning, slettes.</article> <article class="defaultP" margin-top="true">§ 6-2 første ledd skal lyde:</article><article class="legalP" id="kapittel-1-ledd-11">Kandidaten skal ha til disposisjon nødvendig infrastruktur for gjennomføring av doktorgradsprosjektet. Avgjørelsen av hva som anses som nødvendig infrastruktur tas av ph.d.-utvalget i samarbeid med vertsfakultetet, og dette skal avklares som ledd i opptaksprosessen, jf. § 6-1. For kandidater med ekstern finansiering eller arbeidsplass inngås det avtale mellom Universitetet i Innlandet og ekstern part i forbindelse med det enkelte prosjekt. Slik avtale skal som hovedregel foreligge på det tidspunkt opptaksvedtaket for den aktuelle kandidaten fattes, eller like etterpå.</article> <article class="defaultP" margin-top="true">§ 6-3 tredje ledd skal lyde:</article><article class="legalP" id="kapittel-1-ledd-12">Opptak skal normalt avslås om:<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-12-punkt-1"><article class="legalP" id="kapittel-1-ledd-12-punkt-1-ledd-1">avtaler med ekstern tredjepart er til hinder for offentliggjøring og offentlig forsvar av det kunstneriske doktorgradsresultatet,</article></article></li><li data-li-identifier="-" data-name="-"><article class="listArticle" id="kapittel-1-ledd-12-punkt-2"><article class="legalP" id="kapittel-1-ledd-12-punkt-2-ledd-1">de immaterialrettslige avtaler som er inngått er så urimelige at Universitetet i Innlandet ikke bør medvirke i prosjektet,</article></article></li><li data-li-identifier="-" data-name="-"><article class="listArticle" id="kapittel-1-ledd-12-punkt-3"><article class="legalP" id="kapittel-1-ledd-12-punkt-3-ledd-1">søkeren ikke vil kunne oppfylle kravet om at minimum ett år av prosjektet skal gjennomføres etter at vedkommende er tatt opp i programmet, jf. § 6-1.</article></article></li></ul></article> <article class="defaultP" margin-top="true">§ 7-1 tredje ledd skal lyde:</article><article class="legalP" id="kapittel-1-ledd-13">I tilfeller hvor kandidaten skal ha tilknytning til utenlandske institusjoner, må Universitetet i Innlandet sine retningslinjer for slikt samarbeid følges. Egen avtale inngås på fastsatt skjema. Avtalen skal normalt foreligge sammen med opptaksavtalen.</article> <article class="defaultP" margin-top="true">§ 7-2 sjette ledd skal lyde:</article><article class="legalP" id="kapittel-1-ledd-14">Etter avtaleperiodens utløp opphører partenes rettigheter og plikter i henhold til avtalen, slik at kandidaten kan miste sin rett til veiledning, kursdeltakelse og tilgang til Universitetet i Innlandets infrastruktur. Kandidaten kan likevel søke om å bli bedømt for doktorgraden.</article> <article class="defaultP" margin-top="true">§ 7-5 første ledd skal lyde:</article><article class="legalP" id="kapittel-1-ledd-15">Ved fusk på eksamener eller prøver underveis i utdanningen, kan universitetet vedta annullering, jf. UH-loven § 12-4. Dersom forholdet er så alvorlig at det er å anse som uredelighet, jf. samme lov § 12-4 og forskningsetikkloven § 8, kan universitetet vedta tvungen avslutning, jf. § 7-6 nedenfor.</article> <article class="defaultP" margin-top="true">§ 7-5 annet ledd skal lyde:</article><article class="legalP" id="kapittel-1-ledd-16">Vedtak etter paragrafen her fattes av Universitetet i Innlandets nemnd for studentsaker. Klager behandles av Felles klagenemnd for studentsaker, jf. UH-loven § 14-1 og forskrift til denne.</article> <article class="defaultP" margin-top="true">§ 7-6 første ledd skal lyde:</article><article class="legalP" id="kapittel-1-ledd-17">Dersom en kandidat har opptrådt uredelig, jf. UH-loven § 13-2 og forskningsetikkloven § 8, kan universitetet vedta tvungen avslutning.</article> <article class="defaultP" margin-top="true">§ 7-6 annet ledd skal lyde:</article><article class="legalP" id="kapittel-1-ledd-18">Vedtak om tvungen avslutning på grunn av uredelighet fattes av Universitetet i Innlandet. Klage over slikt vedtak behandles av departementet eller særskilt klagenemnd oppnevnt av departementet.</article> <article class="defaultP" margin-top="true">§ 8-1 annet ledd skal lyde:</article><article class="legalP" id="kapittel-1-ledd-19"><i>Hovedveilederen</i> har hovedansvaret for oppfølging av kandidatens faglige utvikling og gjennomføring i samsvar med fremdriftsplanen. Hovedveilederen skal normalt være ansatt ved Universitetet i Innlandet. Dersom ph.d.-utvalget oppnevner ekstern hovedveileder, skal det oppnevnes en medveileder fra fakultetet.</article> <article class="defaultP" margin-top="true">§ 8-2 tredje ledd skal lyde:</article><article class="legalP" id="kapittel-1-ledd-20">Veiledere skal gi råd om avgrensing av tema og problemstillinger og vurdere metoder, prosess, gjennomføring og resultater, herunder dokumentasjons- og fremstillingsformer, og bidra til orientering i aktuelle faglige diskurser. Videre skal veilederne gi kandidaten veiledning i forskningsetiske spørsmål knyttet til doktorgradsprosjektet.</article> <article class="defaultP" margin-top="true">§ 9-1 andre ledd skal lyde:</article><article class="legalP" id="kapittel-1-ledd-21">Universitetet har ansvar for at opplæringsdelen og arbeidet med doktorgradsprosjektet til sammen gir utdanning på høyt faglig nivå i henhold til internasjonal standard. Trening i formidling av resultater og innføring i etikk, teori og metode inngår som del av dette. Opplæringen skal sammen med doktorgradsprosjektet bidra til oppnåelse av forventet læringsutbytte i henhold til det nasjonale kvalifikasjonsrammeverket.</article> <article class="defaultP" margin-top="true">§ 9-1 tredje ledd skal lyde:</article><article class="legalP" id="kapittel-1-ledd-22">Universitetet bør tilby kandidaten veiledning om fremtidige yrkesmuligheter i og utenfor akademia, herunder bevisstgjøring om den kompetansen som kandidaten har oppnådd gjennom doktorgradsarbeidet.</article> <article class="defaultP" margin-top="true">§ 9-1 fjerde ledd skal lyde:</article><article class="legalP" id="kapittel-1-ledd-23">Dersom Universitetet i Innlandet ikke selv arrangerer hele opplæringsdelen, skal forholdene legges til rette for at kandidaten får tilsvarende opplæring ved andre institusjoner.</article> <article class="defaultP" margin-top="true">§ 9-1 sjette ledd skal lyde:</article><article class="legalP" id="kapittel-1-ledd-24">Kurs på doktorgradsnivå ved annen institusjon skal godkjennes i samsvar med reglene i lov om universiteter og høyskoler kapittel 9.</article> <article class="defaultP" margin-top="true">§ 9-3 skal lyde:</article><article class="legalP" id="kapittel-1-ledd-25">Ph.d.-kandidater som har foreldrepermisjon fra doktorgradsutdanningen, kan likevel følge undervisning og avlegge eksamener i emner som skal inngå i opplæringsdelen, jf. UH-lovens § 10-6 andre ledd.</article> <article class="defaultP" margin-top="true">§ 11-1 sjette ledd skal lyde:</article><article class="legalP" id="kapittel-1-ledd-26">Doktorgradsresultatet skal dokumenteres i et varig format. Der språk inngår i doktorgradsresultatet skal materialet være tilgjengelig på norsk, svensk, dansk eller engelsk.</article> <article class="defaultP" margin-top="true">§ 11-3 første ledd skal lyde:</article><article class="legalP" id="kapittel-1-ledd-27">Arbeider eller deler av et arbeid som har vært godtatt som grunnlag for tidligere avlagte eksamener eller grader, kan ikke antas til bedømmelse med mindre de inngår som mindre deler av det kunstneriske doktorgradsresultatet. Data, analyser eller metoder fra tidligere grader kan likevel benyttes som grunnlag for arbeid med prosjektet.</article> <article class="defaultP" margin-top="true">§ 12 første ledd skal lyde:</article><article class="legalP" id="kapittel-1-ledd-28">Regulering av rettigheter mellom samarbeidende institusjoner eller mellom Universitetet i Innlandet og andre aktører må være fastsatt i skriftlig avtale.</article> <article class="defaultP" margin-top="true">§ 12 andre ledd skal lyde:</article><article class="legalP" id="kapittel-1-ledd-29">Universitetet i Innlandets til enhver tid gjeldende regelverk skal danne utgangspunkt for hvilken meldeplikt kandidater med tilsetting ved universitetet har for arbeidsresultater med næringsmessig potensial som gjøres i arbeidsforholdet.</article> <article class="defaultP" margin-top="true">§ 12 tredje ledd skal lyde:</article><article class="legalP" id="kapittel-1-ledd-30">For kandidater med ekstern arbeidsgiver skal tilsvarende meldeplikt nedfelles i avtale mellom universitetet, kandidaten og den eksterne arbeidsgiveren.</article> <article class="defaultP" margin-top="true">§ 13-2 første ledd, første strekpunkt skal lyde:</article><article class="legalP" id="kapittel-1-ledd-31">Som vedlegg til søknaden skal følge:<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-31-punkt-1"><article class="legalP" id="kapittel-1-ledd-31-punkt-1-ledd-1">Redegjørelse for hva som skal danne grunnlaget for bedømmelsen, herunder plan for hvor, når og på hvilken måte det kunstneriske doktorgradsresultatet skal presenteres offentlig, samt valg av medium, språk og form.</article></article></li></ul></article> <article class="defaultP" margin-top="true">13-2 første ledd, fjerde strekpunkt skal lyde:<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-31-punkt-2"><article class="legalP" id="kapittel-1-ledd-31-punkt-2-ledd-1">Plan for godkjent dokumentasjon og arkivering i varig format av hele det kunstneriske doktorgradsresultatet</article></article></li></ul></article> <article class="defaultP" margin-top="true">§ 13-3 første ledd skal lyde:</article><article class="legalP" id="kapittel-1-ledd-32">Ph.d.-utvalget behandler søknad om å få det kunstneriske doktorgradsresultatet bedømt. Søknad som ikke fyller kravene i § 13-2, skal avvises. Ph.d.-utvalget kan på selvstendig grunnlag avvise søknad om å få det kunstneriske doktorgradsresultatet bedømt dersom det er åpenbart at det ikke holder høy nok kvalitet og vil bli underkjent av bedømmelseskomiteen.</article> <article class="defaultP" margin-top="true">§ 14 annet ledd, første til og med sjette strekpunkt skal lyde:</article><article class="legalP" id="kapittel-1-ledd-33">Bedømmelseskomiteen skal normalt settes sammen slik at:<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-33-punkt-1"><article class="legalP" id="kapittel-1-ledd-33-punkt-1-ledd-1">minst to kjønn er representert,</article></article></li><li data-li-identifier="-" data-name="-"><article class="listArticle" id="kapittel-1-ledd-33-punkt-2"><article class="legalP" id="kapittel-1-ledd-33-punkt-2-ledd-1">minst to av medlemmene er uten tilknytning til Universitetet i Innlandet,</article></article></li><li data-li-identifier="-" data-name="-"><article class="listArticle" id="kapittel-1-ledd-33-punkt-3"><article class="legalP" id="kapittel-1-ledd-33-punkt-3-ledd-1">minst ett av medlemmene har hovedstilling ved en utenlandsk institusjon eller har sitt hovedvirke utenfor Norge,</article></article></li><li data-li-identifier="-" data-name="-"><article class="listArticle" id="kapittel-1-ledd-33-punkt-4"><article class="legalP" id="kapittel-1-ledd-33-punkt-4-ledd-1">ett av medlemmene er ansatt ved Universitetet i Innlandet,</article></article></li><li data-li-identifier="-" data-name="-"><article class="listArticle" id="kapittel-1-ledd-33-punkt-5"><article class="legalP" id="kapittel-1-ledd-33-punkt-5-ledd-1">alle medlemmene har doktorgrad eller tilsvarende kompetanse,</article></article></li><li data-li-identifier="-" data-name="-"><article class="listArticle" id="kapittel-1-ledd-33-punkt-6"><article class="legalP" id="kapittel-1-ledd-33-punkt-6-ledd-1">minst to av medlemmene har relevant kunstnerisk kompetanse.</article></article></li></ul></article> <article class="defaultP" margin-top="true">§ 15-1 skal lyde:</article><article class="legalP" id="kapittel-1-ledd-34">Bedømmelseskomiteen skal få tilsendt en redegjørelse for hva som skal danne grunnlaget for bedømmelsen, herunder plan for hvor, når og på hvilken måte det kunstneriske doktorgradsresultatet skal innleveres og presenteres offentlig, jf. § 13-2.</article><article class="legalP" id="kapittel-1-ledd-35">Hvis offentlig kunstnerisk presentasjon i form av konsert, utstilling, forestilling eller annen tids- og stedsbestemt visning inngår som del av det kunstneriske doktorgradsresultatet, skal bedømmelseskomiteen normalt være samlet til stede.</article><article class="legalP" id="kapittel-1-ledd-36">Det er to alternativer for levering av det kunstneriske doktorgradsresultatet:<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-36-punkt-1"><article class="legalP" id="kapittel-1-ledd-36-punkt-1-ledd-1">Dersom kandidaten ønsker at komiteen skal ha innsyn i deler av det kunstneriske doktorgradsresultatet i forkant av eventuell offentlig kunstnerisk presentasjon, skal komiteen ha mottatt dette materialet minst fire uker før.</article></article></li><li data-li-identifier="-" data-name="-"><article class="listArticle" id="kapittel-1-ledd-36-punkt-2"><article class="legalP" id="kapittel-1-ledd-36-punkt-2-ledd-1">Hele det kunstneriske doktorgradsresultatet presenteres for komiteen på samme tid.</article></article></li></ul></article><article class="legalP" id="kapittel-1-ledd-37">Dersom komiteen finner at dyptgripende endringer er nødvendige for at det kunstneriske doktorgradsarbeidet skal kunne anbefales til disputas, skal komiteen underkjenne det.</article><article class="legalP" id="kapittel-1-ledd-38">Det gis ikke anledning til omarbeiding.</article> <article class="defaultP" margin-top="true">§ 15-2 første ledd skal lyde:</article><article class="legalP" id="kapittel-1-ledd-39">Bedømmelseskomiteen avgir en begrunnet innstilling hvorvidt det kunstneriske doktorgradsresultatet er verdig til å forsvares for doktorgraden. Alle deler av det kunstneriske doktorgradsresultatet skal omtales ut fra kriteriene i § 11-1. Innstillingen bør ha en drøftende form og avsluttes med en klar konklusjon om resultatet skal godkjennes eller ikke. Eventuelle dissenser eller individuelle uttalelser skal inngå i innstillingen, og de skal være begrunnet.</article> <article class="defaultP" margin-top="true">§ 15-2 tredje ledd skal lyde:</article><article class="legalP" id="kapittel-1-ledd-40">Komiteens innstilling skal foreligge senest innen tre (3) måneder etter at komiteen har fått alle deler av det kunstneriske doktorgradsresultatet til vurdering.</article> <article class="defaultP" margin-top="true">§ 16 ny overskrift skal lyde:</article><article class="defaultP"><i>Behandling av bedømmelseskomiteens innstilling</i></article> <article class="defaultP" margin-top="true">§ 18-1 annet ledd skal lyde:</article><article class="legalP" id="kapittel-1-ledd-41">Kandidaten skal levere en kortfattet skriftlig oppsummering eller fremstilling av det kunstneriske doktorgradsresultatet på norsk, svensk eller dansk samt på engelsk, eventuelt også på annet språk hvis dette er benyttet i hele eller deler av arbeidet. Fremstillingen skal offentliggjøres.</article> <article class="defaultP" margin-top="true">§ 18-2 første ledd skal lyde:</article><article class="legalP" id="kapittel-1-ledd-42">Det kunstneriske doktorgradsresultatet skal være offentlig tilgjengelig senest to (2) uker før dato for offentlig forsvar. Materialet gjøres tilgjengelig i den form det ble innlevert til bedømmelse, jf. § 15-1.</article> <article class="defaultP" margin-top="true">§ 18-2 andre ledd skal lyde:</article><article class="legalP" id="kapittel-1-ledd-43">Det kunstneriske doktorgradsresultatet skal arkiveres i et varig format.</article> <article class="defaultP" margin-top="true">§ 18-2 tredje ledd skal lyde:</article><article class="legalP" id="kapittel-1-ledd-44">Det kan ikke legges restriksjoner på offentliggjøring av det kunstneriske doktorgradsresultatet med unntak av en på forhånd avtalt utsettelse av datoen for offentliggjøring. Slik utsettelse kan finne sted for at Universitetet i Innlandet og eventuelt ekstern part som helt eller delvis har finansiert doktorgradsutdanningen, skal kunne ta stilling til eventuell patentering eller lignende. Ekstern part kan ikke stille krav om at hele eller deler av det kunstneriske doktorgradsresultatet ikke skal kunne offentliggjøres, jf. § 6.</article> <article class="defaultP" margin-top="true">§ 18-2 fjerde ledd skal lyde:</article><article class="legalP" id="kapittel-1-ledd-45">Ved publisering eller offentliggjøring skal kandidaten følge gjeldende retningslinjer for kreditering av institusjoner. Dette gjelder også for andre arbeider og presentasjoner som holdes på bakgrunn av doktorgradsprosjektet. Hovedregelen er at Universitetet i Innlandet skal krediteres dersom den har gitt et nødvendig og vesentlig bidrag til, eller grunnlag for, det offentliggjorte arbeidet. Også andre institusjoner skal oppgis dersom disse i hvert enkelt tilfelle tilfredsstiller kravet til medvirkning.</article> <article class="defaultP" margin-top="true">§ 19 femte ledd skal lyde:</article><article class="legalP" id="kapittel-1-ledd-46">Disputasen ledes av dekan ved fakultetet eller den dekan bemyndiger. Den som leder disputasen, gjør rede for innlevering og bedømmelse av det kunstneriske doktorgradsresultatet. Deretter redegjør kandidaten for hensikten med og resultatet av det kunstneriske doktorgradsprosjektet. Førsteopponenten innleder opposisjonen og andreopponenten avslutter opposisjonen. Fakultetet kan eventuelt fastsette en annen oppgavefordeling mellom opponentene og mellom doktoranden og førsteopponenten. Etter at begge opponenter har avsluttet sin opposisjon, gis de øvrige tilstedeværende anledning til å kommentere ex auditorio. En av opponentene avrunder opposisjonen, og disputasleder avslutter disputasen.</article> <article class="defaultP" margin-top="true">§ 20 ny overskrift skal lyde:</article><article class="defaultP"><i>Godkjenning av offentlig forsvar (disputas)</i></article> <article class="defaultP" margin-top="true">§ 20 annet ledd skal lyde:</article><article class="legalP" id="kapittel-1-ledd-47">Dersom ph.d.-utvalget ikke godkjenner disputasen, kan kandidaten forsvare det kunstneriske doktorgradsresultatet på nytt én gang. Ny disputas kan tidligst avholdes etter seks måneder og bedømmes så vidt mulig av den samme komiteen som den opprinnelige.</article> <article class="defaultP" margin-top="true">§ 21-1 første ledd skal lyde:</article><article class="legalP" id="kapittel-1-ledd-48">På grunnlag av Universitetet i Innlandet sitt vedtak om at opplæringsdelen, det kunstneriske doktorgradsarbeidet og offentlig forsvar er godkjent, kreeres kandidaten til philosophiae doctor i kunstnerisk utviklingsarbeid.</article> <article class="defaultP" margin-top="true">§ 21-2 første ledd skal lyde:</article><article class="legalP" id="kapittel-1-ledd-49">Vitnemål utstedes av Universitetet i Innlandet. I vitnemålet skal det gis opplysninger om den faglige opplæringen kandidaten har deltatt i. Universitetet i Innlandet fastsetter hvilke ytterligere opplysninger som skal inngå i vitnemålet.</article> <article class="defaultP" margin-top="true">§ 22 første ledd skal lyde:</article><article class="legalP" id="kapittel-1-ledd-50">Universitetet i Innlandet skal utstede vedlegg til vitnemålet i tråd med gjeldende retningslinjer for Diploma Supplement.</article> <article class="defaultP" margin-top="true">§ 23-1 første ledd skal lyde:</article><article class="legalP" id="kapittel-1-ledd-51">Universitetet i Innlandet kan inngå samarbeid med en eller flere norske eller utenlandske institusjoner om samarbeid i form av fellesgrader eller cotutelle-avtaler. Avtalen undertegnes av rektor.</article> <article class="defaultP" margin-top="true">§ 23-1 andre ledd skal lyde:</article><article class="legalP" id="kapittel-1-ledd-52">I avtaler om fellesgradssamarbeid og cotutelle kan rektor dispensere fra forskriften dersom det er nødvendig av hensyn til regelverket ved de samarbeidende institusjonene. Slike unntak skal, både enkeltvis og samlet, fremstå som fullt ut forsvarlige ut fra de faglige kvalitetskravene som stilles til en tilsvarende ph.d.-grad ved Universitetet i Innlandet.</article> <article class="defaultP" margin-top="true">§ 23-2 første og andre ledd skal lyde:</article><article class="legalP" id="kapittel-1-ledd-53">Med fellesgrader menes et samarbeid mellom flere institusjoner der alle i fellesskap har ansvar for opptak, veiledning, gradstildeling og annet som er beskrevet i denne forskriften. Samarbeidet organiseres normalt i et konsortium og reguleres i avtale mellom konsortiedeltakerne. For fullført fellesgrad utstedes felles vitnemål i form av: a) et vitnemålsdokument utstedt av alle konsortie-medlemmene, b) et vitnemål fra hver av konsortiedeltakerne, eller en kombinasjon av a) og b).</article><article class="legalP" id="kapittel-1-ledd-54">Fellesgrader skal normalt bare inngås dersom det fra før er et etablert, stabilt faglig samarbeid mellom Universitetet i Innlandet og minst en av de andre konsortiedeltakerne. Styret vedtar nærmere retningslinjer for fellesgradssamarbeid, herunder mal for samarbeidsavtaler.</article> <article class="defaultP" margin-top="true">§ 24-1 skal lyde:</article><article class="legalP" id="kapittel-1-ledd-55">Avslag på søknad om opptak, vedtak om opphør av studierett og avslag på søknad om godkjenning av elementer i opplæringsdelen kan påklages etter reglene i forvaltningslovens § 28 flg. Grunngitt klage sendes ph.d.-utvalget. Blir avslaget opprettholdt, sendes klagen til universitetets nemnd for studentsaker for endelig avgjørelse.</article> <article class="defaultP" margin-top="true">§ 24-2 skal lyde:</article><article class="legalP" id="kapittel-1-ledd-56">Eksamener som er avlagt under opplæringsdelen, kan påklages etter UH-lovens § 11-9 «Klage på formelle feil ved eksamen», § 11-10 «Klage på karakter» og § 11-11 «Gjennomføring av klagesensur».</article> <article class="defaultP" margin-top="true">§ 24-3 første ledd skal lyde:</article><article class="legalP" id="kapittel-1-ledd-57">Avslag på søknad om å få det kunstneriske doktorgradsresultatet bedømt og vedtak om ikke godkjent kunstnerisk doktorgradsresultat, kan påklages etter reglene i forvaltningslovens § 28 flg.</article> <article class="defaultP" margin-top="true">§ 24-3 andre ledd skal lyde:</article><article class="legalP" id="kapittel-1-ledd-58">Grunngitt klage sendes ph.d.-utvalget. Blir avslaget opprettholdt, sendes klagen til universitetets nemnd for studentsaker for avgjørelse. Dersom ph.d.-utvalget eller nemnden for studentsaker finner grunn til det, kan det oppnevnes enkeltpersoner eller et utvalg til å foreta en vurdering av den foretatte bedømmelsen og de kriteriene denne bygger på, eller til å foreta en ny eller supplerende sakkyndig vurdering.</article> <article class="defaultP" margin-top="true">§ 25 overskrift skal lyde:</article><article class="defaultP"><i>Utfyllende bestemmelser</i></article> <article class="defaultP" margin-top="true">§ 25 skal lyde:</article><article class="legalP" id="kapittel-1-ledd-59">Rektor fastsetter utfyllende bestemmelser til denne forskriften.</article></section><section class="section" data-name="kapII" id="kapittel-2" data-lovdata-URL="LTI/forskrift/2025-04-25-1015/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft straks.</article></section><section class="section" id="kapittel-3" data-lovdata-URL="LTI/forskrift/2025-04-25-1015/KAPITTEL_3"><h2>Rettelser</h2><article class="defaultP" data-text-size="small">Det som er rettet er satt i kursiv.</article> <article class="gazettenote" data-gazette-note-date="2025-06-17" data-gazette-note-type="rettelse"><article class="defaultP">En formatteringsfeil førte til feil struktur. § 6-1 fjerde ledd skal lyde:</article><article class="legalP" id="kapittel-3-ledd-1">Søknaden skal inneholde:<ul class="defaultList"><li data-li-identifier="-" data-name="-"><article class="listArticle" id="kapittel-3-ledd-1-punkt-1"><article class="legalP" id="kapittel-3-ledd-1-punkt-1-ledd-1">Dokumentasjon av den utdanning og de kvalifikasjoner som skal ligge til grunn for opptaket.</article></article></li><li data-li-identifier="-" data-name="-"><article class="listArticle" id="kapittel-3-ledd-1-punkt-2"><article class="legalP" id="kapittel-3-ledd-1-punkt-2-ledd-1">Prosjektbeskrivelse som omfatter: <ul class="defaultList"><li data-li-identifier="-" data-name="-"><article class="listArticle" id="kapittel-3-ledd-1-punkt-2-ledd-1-punkt-1"><span class="miscHeadline"><i>faglig redegjørelse for prosjektet,</i></span></article></li><li data-li-identifier="-" data-name="-"><article class="listArticle" id="kapittel-3-ledd-1-punkt-2-ledd-1-punkt-2"><span class="miscHeadline"><i>fremdriftsplan,</i></span></article></li><li data-li-identifier="-" data-name="-"><article class="listArticle" id="kapittel-3-ledd-1-punkt-2-ledd-1-punkt-3"><span class="miscHeadline"><i>finansieringsplan og redegjørelse for infrastrukturbehov for gjennomføring av det kunstneriske forskningsprosjektet, jf. § 6-2,</i></span></article></li><li data-li-identifier="-" data-name="-"><article class="listArticle" id="kapittel-3-ledd-1-punkt-2-ledd-1-punkt-4"><span class="miscHeadline"><i>dokumentasjon av spesielle behov for faglige og materielle ressurser, jf. § 6-2,</i></span></article></li><li data-li-identifier="-" data-name="-"><article class="listArticle" id="kapittel-3-ledd-1-punkt-2-ledd-1-punkt-5"><span class="miscHeadline"><i>eventuelle planer for opphold ved annen institusjon,</i></span></article></li><li data-li-identifier="-" data-name="-"><article class="listArticle" id="kapittel-3-ledd-1-punkt-2-ledd-1-punkt-6"><span class="miscHeadline"><i>plan for formidling av resultater,</i></span></article></li><li data-li-identifier="-" data-name="-"><article class="listArticle" id="kapittel-3-ledd-1-punkt-2-ledd-1-punkt-7"><span class="miscHeadline"><i>opplysninger om eventuelle immaterialrettslige restriksjoner for å beskytte andres rettigheter.</i></span></article></li></ul></article></article></li><li data-li-identifier="-" data-name="-"><article class="listArticle" id="kapittel-3-ledd-1-punkt-3"><article class="legalP" id="kapittel-3-ledd-1-punkt-3-ledd-1">Plan for opplæringsdelen, herunder opplæring som er rettet mot generell kompetanse i samsvar med kvalifikasjonsrammeverket.</article></article></li><li data-li-identifier="-" data-name="-"><article class="listArticle" id="kapittel-3-ledd-1-punkt-4"><article class="legalP" id="kapittel-3-ledd-1-punkt-4-ledd-1">Forslag på minst én veileder, samt angivelse av tilknytning til aktivt fagmiljø for kunstnerisk utviklingsarbeid.</article></article></li><li data-li-identifier="-" data-name="-"><article class="listArticle" id="kapittel-3-ledd-1-punkt-5"><article class="legalP" id="kapittel-3-ledd-1-punkt-5-ledd-1">Redegjørelse for eventuelle rettslige og etiske problemstillinger som prosjektet reiser, og hvordan disse kan avklares. Det skal fremgå av søknaden om prosjektet er avhengig av tillatelse fra forskningsetiske komiteer eller andre myndigheter eller fra private (informanter, pasienter, foreldre etc.). Slike tillatelser bør om mulig legges ved søknaden.</article></article></li></ul></article></article></section></main></body></html>