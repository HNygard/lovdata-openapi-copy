<!DOCTYPE html><html lang="no"><head><title>Lov om endringer i reindriftsloven og jordskiftelova (distriktsstyring, reintallsreduksjon, erstatning og tilgjengeliggjøring av jordskiftelova på interne forhold i reindriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2025-06-06-28</dd><dt class="dokid">DokumentID</dt><dd class="dokid">LTI/lov/2025-06-06-28</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/2007-06-15-40</li><li>lov/2013-06-21-100</li></ul></dd><dt class="legalArea">Rettsområde</dt><dd class="legalArea"><ul><li>Landbruk, jakt og skogbruk &gt; Reindrift</li> <li>Samerett &gt; Reindrift</li> <li>Landbruk, jakt og skogbruk &gt; Jordskifte</li></ul></dd><dt class="dateOfPublication">Kunngjort</dt><dd class="dateOfPublication">2025-06-06 12:20</dd><dt class="journalNumber">Journalnummer</dt><dd class="journalNumber">2025-0499</dd><dt class="titleShort">Korttittel</dt><dd class="titleShort">Endringslov til reindriftsloven og jordskiftelova</dd><dt class="title">Tittel</dt><dd class="title">Lov om endringer i reindriftsloven og jordskiftelova (distriktsstyring, reintallsreduksjon, erstatning og tilgjengeliggjøring av jordskiftelova på interne forhold i reindriften)</dd><dt class="miscInformation">Annet om dokumentet</dt><dd class="miscInformation">Prop. 63 L (2024–2025), Innst. 256 L (2024–2025), Lovvedtak 57 (2024–2025). Stortingets første og andre gangs behandling hhv. 20. og 26. mai 2025. Fremmet av Landbruks- og matdepartementet.</dd><dt class="refid">RefID</dt><dd class="refid">lov/2025-06-06-28</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i reindriftsloven og jordskiftelova (distriktsstyring, reintallsreduksjon, erstatning og tilgjengeliggjøring av jordskiftelova på interne forhold i reindriften)<ul class="tocSubUl"><li>I</li><li>II</li><li>III</li></ul></li></ul></dd></dl></header><main class="documentBody" data-lovdata-URL="LTI/lov/2025-06-06-28" id="dokument"><h1>Lov om endringer i reindriftsloven og jordskiftelova (distriktsstyring, reintallsreduksjon, erstatning og tilgjengeliggjøring av jordskiftelova på interne forhold i reindriften)</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 15. juni 2007 nr. 40 om reindrift (reindriftsloven).</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 21. juni 2013 nr. 100 om fastsetjing og endring av eigedoms- og rettshøve på fast eigedom m.m. (jordskiftelova).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2025-06-06-28/KAPITTEL_1"><h2 data-text-align="center">I</h2><article class="document-change" data-document="lov/2007-06-15-40" id="kapittel-1-dokumentendring-1"><article class="defaultP">I lov 15. juni 2007 nr. 40 om reindrift gjøres følgende endringer:</article> <article class="change" data-change-part="lov/2007-06-15-40/§8/ledd/3" id="kapittel-1-dokumentendring-1-endring-1"><article class="defaultP">§ 8 tredje ledd skal lyde:</article><article class="legalP" id="kapittel-1-dokumentendring-1-endring-1-ledd-1">Dersom eiere og brukere som rår over den største delen av et fjellområde som er høvelig til tamreindrift, ønsker området disponert til slik virksomhet, men hindres i dette av enkelte grunneiere som ikke vil være med, kan jordskiftelova §§ 3-8 eller 3-9 brukes tilsvarende.</article></article> <article class="change" data-add-new-part="lov/2007-06-15-40/§8a" id="kapittel-1-dokumentendring-1-endring-2"><article class="defaultP">I kapittel 1 skal ny § 8 a lyde:</article><article class="futureLegalArticle" data-name="§8a" id="kapittel-1-dokumentendring-1-endring-2-foreslåttparagraf-1"><span class="futureLegalArticleHeader"><span class="legalArticleValue">§ 8 a</span>. <span class="legalArticleTitle">Forholdet til jordskifteretten</span></span><article class="legalP" id="kapittel-1-dokumentendring-1-endring-2-foreslåttparagraf-1-ledd-1">I saker hvor jordskifteretten settes med to reindriftskyndige meddommere, settes jordskifteretten som reindriftsretten.</article></article></article> <article class="change" data-change-part="lov/2007-06-15-40/§10/ledd/1" id="kapittel-1-dokumentendring-1-endring-3"><article class="defaultP">§ 10 første ledd skal lyde:</article><article class="legalP" id="kapittel-1-dokumentendring-1-endring-3-ledd-1">Med siidaandel forstås en familiegruppe eller enkeltperson som er del av en siida, jf. § 51, og som driver reindrift under ledelse av en person eller av ektefeller eller samboere i fellesskap. Leder av siidaandelen må være bosatt i Norge, og delta aktivt i siidaens reindrift i samsvar med distriktets bruksregler.</article></article> <article class="change" data-change-part="lov/2007-06-15-40/§15" id="kapittel-1-dokumentendring-1-endring-4"><article class="defaultP">§ 15 skal lyde:</article><article class="futureLegalArticle" data-name="§15" id="kapittel-1-dokumentendring-1-endring-4-foreslåttparagraf-1"><span class="futureLegalArticleHeader"><span class="legalArticleValue">§ 15</span>. <span class="legalArticleTitle">Overføring av ansvaret som leder av siidaandel</span></span><article class="legalP" id="kapittel-1-dokumentendring-1-endring-4-foreslåttparagraf-1-ledd-1">Er sideordnet rekrutteringsandel ikke etablert, kan lederen av en siidaandel overføre lederansvaret til sin ektefelle eller samboer, sitt barn, sitt barnebarn, sin forelder, sitt søsken eller barn av sitt søsken. Den nye lederen av siidaandelen må være myndig og ha deltatt i alle sider av arbeidet i reindriften sammen med lederen i minst tre år. Den nye lederen må oppfylle vilkårene i § 9 første ledd for å eie rein i siidaandelen.</article><article class="legalP" id="kapittel-1-dokumentendring-1-endring-4-foreslåttparagraf-1-ledd-2">Lederen av en siidaandel kan overføre lederansvaret til en person som ikke oppfyller kravene i første ledd første og annet punktum, dersom to tredjedeler av siidaandelslederne i siidaen samtykker.</article><article class="legalP" id="kapittel-1-dokumentendring-1-endring-4-foreslåttparagraf-1-ledd-3">Ved overføring av lederansvaret for en siidaandel har tidligere leder fortsatt rett til å eie rein i siidaandelen.</article><article class="legalP" id="kapittel-1-dokumentendring-1-endring-4-foreslåttparagraf-1-ledd-4">Dør lederen av en siidaandel, har lederens barn, barnebarn, forelder, søsken eller et barn av lederens søsken rett til å overta lederansvaret, med mindre gjenlevende ektefelle eller samboer overtar ansvaret etter reglene i § 14. Første ledd annet og tredje punktum gjelder tilsvarende.</article><article class="legalP" id="kapittel-1-dokumentendring-1-endring-4-foreslåttparagraf-1-ledd-5">Ved lederens død kan det søkes statsforvalteren om at siidaandelen stilles i bero inntil personen som ellers har rett til å bli ny leder etter første ledd, er myndig. Statsforvalteren kan i denne forbindelse dispensere fra kravet om at den nye lederen må ha deltatt i alle sider av arbeidet i reindriften sammen med lederen i minst tre år.</article><article class="legalP" id="kapittel-1-dokumentendring-1-endring-4-foreslåttparagraf-1-ledd-6">Den avtroppende lederen skal sende melding om overføring av lederansvaret til statsforvalteren.</article></article></article> <article class="change" data-add-new-part="lov/2007-06-15-40/§16/ledd/4/setning/6" id="kapittel-1-dokumentendring-1-endring-5"><article class="defaultP">§ 16 fjerde ledd nytt sjette punktum skal lyde:</article><article class="legalP" id="kapittel-1-dokumentendring-1-endring-5-ledd-1">Statsforvalteren kan i særlige tilfeller utsette avvikling av en siidaandel i inntil fem år.</article></article> <article class="change" data-change-part="lov/2007-06-15-40/§46/ledd/1" id="kapittel-1-dokumentendring-1-endring-6"><article class="defaultP">§ 46 første ledd skal lyde:</article><article class="legalP" id="kapittel-1-dokumentendring-1-endring-6-ledd-1">I hvert distrikt skal det være en distriktskasse. Alle siidaandeler plikter å betale et årlig tilskudd til distriktskassen. Distriktskassens midler skal dekke godtgjørelse til distriktsstyrets medlemmer og andre utgifter til administrering og kan dekke utgifter til daglig drift av distriktet.</article></article> <article class="change" data-add-new-part="lov/2007-06-15-40/§49/ledd/1" id="kapittel-1-dokumentendring-1-endring-7"><article class="defaultP">§ 49 første ledd skal lyde:</article><article class="legalP" id="kapittel-1-dokumentendring-1-endring-7-ledd-1">Årsmøtet utøver distriktets øverste myndighet.</article></article> <article class="change" data-move-part="lov/2007-06-15-40/§49/ledd/1;;lov/2007-06-15-40/§49/ledd/2 lov/2007-06-15-40/§49/ledd/2;;lov/2007-06-15-40/§49/ledd/3 lov/2007-06-15-40/§49/ledd/3;;lov/2007-06-15-40/§49/ledd/4 lov/2007-06-15-40/§49/ledd/4;;lov/2007-06-15-40/§49/ledd/5 lov/2007-06-15-40/§49/ledd/5;;lov/2007-06-15-40/§49/ledd/6" id="kapittel-1-dokumentendring-1-endring-8"><article class="defaultP">Nåværende § 49 første til femte ledd blir annet til sjette ledd.</article></article> <article class="change" data-change-part="lov/2007-06-15-40/§50/ledd/1 lov/2007-06-15-40/§50/ledd/2" id="kapittel-1-dokumentendring-1-endring-9"><article class="defaultP">§ 50 første og annet ledd skal lyde:</article><article class="legalP" id="kapittel-1-dokumentendring-1-endring-9-ledd-1">Årsmøtet skal:<ul class="defaultList"><li data-li-identifier="1." data-name="1."><article class="listArticle" id="kapittel-1-dokumentendring-1-endring-9-ledd-1-punkt-1"><article class="legalP" id="kapittel-1-dokumentendring-1-endring-9-ledd-1-punkt-1-ledd-1">godkjenne distriktsstyrets årsmelding og vedta årsregnskap</article></article></li><li data-li-identifier="2." data-name="2."><article class="listArticle" id="kapittel-1-dokumentendring-1-endring-9-ledd-1-punkt-2"><article class="legalP" id="kapittel-1-dokumentendring-1-endring-9-ledd-1-punkt-2-ledd-1">vedta forslag til bruksregler, jf. § 57</article></article></li><li data-li-identifier="3." data-name="3."><article class="listArticle" id="kapittel-1-dokumentendring-1-endring-9-ledd-1-punkt-3"><article class="legalP" id="kapittel-1-dokumentendring-1-endring-9-ledd-1-punkt-3-ledd-1">vedta forslag til distriktsplan, jf. § 62</article></article></li><li data-li-identifier="4." data-name="4."><article class="listArticle" id="kapittel-1-dokumentendring-1-endring-9-ledd-1-punkt-4"><article class="legalP" id="kapittel-1-dokumentendring-1-endring-9-ledd-1-punkt-4-ledd-1">velge leder for distriktsstyret, jf. § 43</article></article></li><li data-li-identifier="5." data-name="5."><article class="listArticle" id="kapittel-1-dokumentendring-1-endring-9-ledd-1-punkt-5"><article class="legalP" id="kapittel-1-dokumentendring-1-endring-9-ledd-1-punkt-5-ledd-1">fastsette regler for valg av styremedlemmer, jf. § 43 annet ledd</article></article></li><li data-li-identifier="6." data-name="6."><article class="listArticle" id="kapittel-1-dokumentendring-1-endring-9-ledd-1-punkt-6"><article class="legalP" id="kapittel-1-dokumentendring-1-endring-9-ledd-1-punkt-6-ledd-1">fastsette godtgjørelse til medlemmene av distriktsstyret</article></article></li><li data-li-identifier="7." data-name="7."><article class="listArticle" id="kapittel-1-dokumentendring-1-endring-9-ledd-1-punkt-7"><article class="legalP" id="kapittel-1-dokumentendring-1-endring-9-ledd-1-punkt-7-ledd-1">fastsette tilskuddet pr. rein til distriktskassen, jf. § 46</article></article></li><li data-li-identifier="8." data-name="8."><article class="listArticle" id="kapittel-1-dokumentendring-1-endring-9-ledd-1-punkt-8"><article class="legalP" id="kapittel-1-dokumentendring-1-endring-9-ledd-1-punkt-8-ledd-1">velge revisor, eventuelt revisjonsutvalg, jf. § 48</article></article></li><li data-li-identifier="9." data-name="9."><article class="listArticle" id="kapittel-1-dokumentendring-1-endring-9-ledd-1-punkt-9"><article class="legalP" id="kapittel-1-dokumentendring-1-endring-9-ledd-1-punkt-9-ledd-1">behandle saker som noen med møterett på årsmøtet, senest en uke før årsmøtet ved henvendelse til distriktsstyret, har krevd behandlet</article></article></li><li data-li-identifier="10." data-name="10."><article class="listArticle" id="kapittel-1-dokumentendring-1-endring-9-ledd-1-punkt-10"><article class="legalP" id="kapittel-1-dokumentendring-1-endring-9-ledd-1-punkt-10-ledd-1">behandle andre saker som fremlegges av distriktsstyret.</article></article></li></ul></article><article class="legalP" id="kapittel-1-dokumentendring-1-endring-9-ledd-2">En avgjørelse krever flertall av de avgitte stemmer på årsmøtet, om ikke noe annet er bestemt i loven. Ved stemmelikhet treffes avgjørelsen ved loddtrekning, med mindre noe annet er bestemt i bruksreglene.</article></article> <article class="change" data-change-part="lov/2007-06-15-40/§57" id="kapittel-1-dokumentendring-1-endring-10"><article class="defaultP">§ 57 skal lyde:</article><article class="futureLegalArticle" data-name="§57" id="kapittel-1-dokumentendring-1-endring-10-foreslåttparagraf-1"><span class="futureLegalArticleHeader"><span class="legalArticleValue">§ 57</span>. <span class="legalArticleTitle">Bruksregler</span></span><article class="legalP" id="kapittel-1-dokumentendring-1-endring-10-foreslåttparagraf-1-ledd-1">Det skal fastsettes bruksregler for forvaltningen og bruken av distriktets ressurser. Bruksreglene skal ikke stride mot loven her.</article><article class="legalP" id="kapittel-1-dokumentendring-1-endring-10-foreslåttparagraf-1-ledd-2">Bruksreglene skal sikre en økologisk bærekraftig utnytting av distriktets beiteressurser og skal inneholde nærmere regler om:<ul class="defaultList"><li data-li-identifier="1." data-name="1."><article class="listArticle" id="kapittel-1-dokumentendring-1-endring-10-foreslåttparagraf-1-ledd-2-punkt-1"><article class="legalP" id="kapittel-1-dokumentendring-1-endring-10-foreslåttparagraf-1-ledd-2-punkt-1-ledd-1">beitebruk, jf. § 59</article></article></li><li data-li-identifier="2." data-name="2."><article class="listArticle" id="kapittel-1-dokumentendring-1-endring-10-foreslåttparagraf-1-ledd-2-punkt-2"><article class="legalP" id="kapittel-1-dokumentendring-1-endring-10-foreslåttparagraf-1-ledd-2-punkt-2-ledd-1">reintall, jf. § 60</article></article></li><li data-li-identifier="3." data-name="3."><article class="listArticle" id="kapittel-1-dokumentendring-1-endring-10-foreslåttparagraf-1-ledd-2-punkt-3"><article class="legalP" id="kapittel-1-dokumentendring-1-endring-10-foreslåttparagraf-1-ledd-2-punkt-3-ledd-1">forvaltning av distriktets midler, herunder disponering av distriktskasse og reindriftsfond, jf. §§ 46 og 47</article></article></li><li data-li-identifier="4." data-name="4."><article class="listArticle" id="kapittel-1-dokumentendring-1-endring-10-foreslåttparagraf-1-ledd-2-punkt-4"><article class="legalP" id="kapittel-1-dokumentendring-1-endring-10-foreslåttparagraf-1-ledd-2-punkt-4-ledd-1">bruk av motorisert kjøretøy</article></article></li><li data-li-identifier="5." data-name="5."><article class="listArticle" id="kapittel-1-dokumentendring-1-endring-10-foreslåttparagraf-1-ledd-2-punkt-5"><article class="legalP" id="kapittel-1-dokumentendring-1-endring-10-foreslåttparagraf-1-ledd-2-punkt-5-ledd-1">bruk og vedlikehold av gjerder og andre fellesanlegg.</article></article></li></ul></article><article class="legalP" id="kapittel-1-dokumentendring-1-endring-10-foreslåttparagraf-1-ledd-3">Bruksreglene kan inneholde nærmere regler om:<ul class="defaultList"><li data-li-identifier="1." data-name="1."><article class="listArticle" id="kapittel-1-dokumentendring-1-endring-10-foreslåttparagraf-1-ledd-3-punkt-1"><article class="legalP" id="kapittel-1-dokumentendring-1-endring-10-foreslåttparagraf-1-ledd-3-punkt-1-ledd-1">krav til siidaandelsleders deltakelse i siidaens reindrift</article></article></li><li data-li-identifier="2." data-name="2."><article class="listArticle" id="kapittel-1-dokumentendring-1-endring-10-foreslåttparagraf-1-ledd-3-punkt-2"><article class="legalP" id="kapittel-1-dokumentendring-1-endring-10-foreslåttparagraf-1-ledd-3-punkt-2-ledd-1">fordeling av arbeidsplikter og investeringer</article></article></li><li data-li-identifier="3." data-name="3."><article class="listArticle" id="kapittel-1-dokumentendring-1-endring-10-foreslåttparagraf-1-ledd-3-punkt-3"><article class="legalP" id="kapittel-1-dokumentendring-1-endring-10-foreslåttparagraf-1-ledd-3-punkt-3-ledd-1">slakte- og produksjonskrav</article></article></li><li data-li-identifier="4." data-name="4."><article class="listArticle" id="kapittel-1-dokumentendring-1-endring-10-foreslåttparagraf-1-ledd-3-punkt-4"><article class="legalP" id="kapittel-1-dokumentendring-1-endring-10-foreslåttparagraf-1-ledd-3-punkt-4-ledd-1">andre forhold som det anses hensiktsmessig å regulere ved bestemmelser i distriktets bruksregler.</article></article></li></ul></article><article class="legalP" id="kapittel-1-dokumentendring-1-endring-10-foreslåttparagraf-1-ledd-4">Der det er påkrevet, kan statsforvalteren pålegge to eller flere distrikter å utarbeide felles bruksregler for ett eller flere av de forhold som er nevnt i annet og tredje ledd.</article><article class="legalP" id="kapittel-1-dokumentendring-1-endring-10-foreslåttparagraf-1-ledd-5">Bruksreglene er unntatt offentlighet, med unntak av siidaens øvre fastsatte reintall. Reindriftsmyndighetene skal likevel gis tilgang til bruksreglene.</article></article></article> <article class="change" data-change-part="lov/2007-06-15-40/§58" id="kapittel-1-dokumentendring-1-endring-11"><article class="defaultP">§ 58 skal lyde:</article><article class="futureLegalArticle" data-name="§58" id="kapittel-1-dokumentendring-1-endring-11-foreslåttparagraf-1"><span class="futureLegalArticleHeader"><span class="legalArticleValue">§ 58</span>. <span class="legalArticleTitle">Utarbeidelse og godkjennelse av bruksregler</span></span><article class="legalP" id="kapittel-1-dokumentendring-1-endring-11-foreslåttparagraf-1-ledd-1">Bruksreglene skal behandles og vedtas av distriktets årsmøte, jf. § 50 første ledd nr. 2.</article><article class="legalP" id="kapittel-1-dokumentendring-1-endring-11-foreslåttparagraf-1-ledd-2">Forslag til bruksregler skal utarbeides av distriktsstyret og sendes til lederne av siidaandelene i distriktet senest fire uker før årsmøtet.</article><article class="legalP" id="kapittel-1-dokumentendring-1-endring-11-foreslåttparagraf-1-ledd-3">Regler om beitebruk etter § 59 skal utarbeides i samarbeid med distriktets siidaer. Det samme gjelder fastsettelse av reintall etter § 60.</article><article class="legalP" id="kapittel-1-dokumentendring-1-endring-11-foreslåttparagraf-1-ledd-4">Bruksreglene skal godkjennes av statsforvalteren. Statsforvalterens behandling skal, foruten en kontroll med at lovens regler for utarbeidelse av bruksregler er fulgt, også omfatte en vurdering av om bruksreglene gir grunnlag for en økologisk bærekraftig reindrift i distriktet. Protokoll fra årsmøtebehandlingen skal sendes statsforvalteren sammen med bruksreglene.</article><article class="legalP" id="kapittel-1-dokumentendring-1-endring-11-foreslåttparagraf-1-ledd-5">Hvis statsforvalteren ikke godkjenner bruksreglene, skal statsforvalteren bistå distriktet ved utarbeidelse av et nytt forslag som skal behandles etter reglene foran.</article><article class="legalP" id="kapittel-1-dokumentendring-1-endring-11-foreslåttparagraf-1-ledd-6">Hvis et flertall på distriktets årsmøte krever det, skal nye bruksregler utarbeides i henhold til reglene foran.</article><article class="legalP" id="kapittel-1-dokumentendring-1-endring-11-foreslåttparagraf-1-ledd-7">Reintallet for den enkelte siida, jf. § 60, skal forelegges for reindriftsstyret for endelig stadfesting og godkjenning.</article></article></article> <article class="change" data-move-part="lov/2007-06-15-40/§59/ledd/5;;lov/2007-06-15-40/§59/ledd/4 lov/2007-06-15-40/§59/ledd/6;;lov/2007-06-15-40/§59/ledd/5" data-repeal-part="lov/2007-06-15-40/§59/ledd/4" id="kapittel-1-dokumentendring-1-endring-12"><article class="defaultP">§ 59 fjerde ledd oppheves. Nåværende § 59 femte og sjette ledd blir fjerde og femte ledd.</article></article> <article class="change" data-change-part="lov/2007-06-15-40/§60/ledd/3" id="kapittel-1-dokumentendring-1-endring-13"><article class="defaultP">§ 60 tredje ledd skal lyde:</article><article class="legalP" id="kapittel-1-dokumentendring-1-endring-13-ledd-1">Det kan fastsettes et øvre reintall pr. siidaandel.</article></article> <article class="change" data-move-part="lov/2007-06-15-40/§60/ledd/7;;lov/2007-06-15-40/§60/ledd/4" data-repeal-part="lov/2007-06-15-40/§60/ledd/4 lov/2007-06-15-40/§60/ledd/5 lov/2007-06-15-40/§60/ledd/6" id="kapittel-1-dokumentendring-1-endring-14"><article class="defaultP">§ 60 fjerde, femte og sjette ledd oppheves. Nåværende § 60 syvende ledd blir til fjerde ledd.</article></article> <article class="change" data-add-new-part="lov/2007-06-15-40/§60a" id="kapittel-1-dokumentendring-1-endring-15"><article class="defaultP">Ny § 60 a skal lyde:</article><article class="futureLegalArticle" data-name="§60a" id="kapittel-1-dokumentendring-1-endring-15-foreslåttparagraf-1"><span class="futureLegalArticleHeader"><span class="legalArticleValue">§ 60 a</span>. <span class="legalArticleTitle">Reduksjon av reintall</span></span><article class="legalP" id="kapittel-1-dokumentendring-1-endring-15-foreslåttparagraf-1-ledd-1">Overstiger reintallet i siidaen det reintallet som er fastsatt etter § 60, skal siidaen utarbeide og gjennomføre en reduksjonsplan etter annet eller tredje ledd.</article><article class="legalP" id="kapittel-1-dokumentendring-1-endring-15-foreslåttparagraf-1-ledd-2">Lederne av siidaandelene kan enstemmig beslutte en reduksjonsplan med et ulikt reintall for hver siidaandel.</article><article class="legalP" id="kapittel-1-dokumentendring-1-endring-15-foreslåttparagraf-1-ledd-3">Lederne av siidaandelene kan ved flertall beslutte en reduksjonsplan med en lik øvre grense for siidaandelenes reintall. Dersom dette ikke oppfyller hele den nødvendige reduksjonen, må det bestemmes i planen at hver siidaandel skal redusere det overskytende antall forholdsmessig.</article><article class="legalP" id="kapittel-1-dokumentendring-1-endring-15-foreslåttparagraf-1-ledd-4">Er reduksjonsplanen tilstrekkelig, skal den godkjennes av reindriftsstyret. Reindriftsstyret skal sikre gjennomføring av planen, herunder sette frister for utarbeidelse av planen og gjennomføring av reintallsreduksjonen.</article><article class="legalP" id="kapittel-1-dokumentendring-1-endring-15-foreslåttparagraf-1-ledd-5">Utarbeider ikke siidaen en reduksjonsplan som er tilstrekkelig, skal reindriftsstyret vedta en reduksjon som innebærer et likt reintall for alle siidaandelene i siidaen.</article><article class="legalP" id="kapittel-1-dokumentendring-1-endring-15-foreslåttparagraf-1-ledd-6">Er det fastsatt et øvre reintall per siidaandel etter § 60, skal reduksjonen skje med grunnlag i det fastsatte reintallet, med mindre siidaen gjennomfører en reduksjon etter annet ledd.</article></article></article> <article class="change" data-change-part="lov/2007-06-15-40/§62/ledd/1 lov/2007-06-15-40/§62/ledd/2" id="kapittel-1-dokumentendring-1-endring-16"><article class="defaultP">§ 62 første og annet ledd skal lyde:</article><article class="legalP" id="kapittel-1-dokumentendring-1-endring-16-ledd-1">Distriktsstyret skal utarbeide forslag til distriktsplan for distriktet som skal inneholde de opplysninger om virksomheten i distriktet som er nødvendig for den offentlige planlegging. Distriktsplanen skal vedtas av årsmøtet, jf. § 50 første ledd nr. 3.</article><article class="legalP" id="kapittel-1-dokumentendring-1-endring-16-ledd-2">Distriktsplanen skal inneholde:<ul class="defaultList"><li data-li-identifier="1." data-name="1."><article class="listArticle" id="kapittel-1-dokumentendring-1-endring-16-ledd-2-punkt-1"><article class="legalP" id="kapittel-1-dokumentendring-1-endring-16-ledd-2-punkt-1-ledd-1">angivelse av flyttemønstre til siidaene i distriktet</article></article></li><li data-li-identifier="2." data-name="2."><article class="listArticle" id="kapittel-1-dokumentendring-1-endring-16-ledd-2-punkt-2"><article class="legalP" id="kapittel-1-dokumentendring-1-endring-16-ledd-2-punkt-2-ledd-1">oversikt over siidaenes årstidsbeiter, beitetider, kalvingsland o.l.</article></article></li><li data-li-identifier="3." data-name="3."><article class="listArticle" id="kapittel-1-dokumentendring-1-endring-16-ledd-2-punkt-3"><article class="legalP" id="kapittel-1-dokumentendring-1-endring-16-ledd-2-punkt-3-ledd-1">oversikt over nødvendige fremkomst- og transportmidler, herunder hvilke terrenggående kjøretøy som anvendes i distriktet, samt eventuell tidsbegrenset bruk av helikopter eller annet luftfartøy. Bruksregler for terrenggående barmarkskjøretøy skal også gå frem av planen</article></article></li><li data-li-identifier="4." data-name="4."><article class="listArticle" id="kapittel-1-dokumentendring-1-endring-16-ledd-2-punkt-4"><article class="legalP" id="kapittel-1-dokumentendring-1-endring-16-ledd-2-punkt-4-ledd-1">oversikt over alle gjerder og anlegg av permanent art, og så vidt mulig også gjerder av midlertidig art</article></article></li><li data-li-identifier="5." data-name="5."><article class="listArticle" id="kapittel-1-dokumentendring-1-endring-16-ledd-2-punkt-5"><article class="legalP" id="kapittel-1-dokumentendring-1-endring-16-ledd-2-punkt-5-ledd-1">eventuell inndeling i beitesoner</article></article></li><li data-li-identifier="6." data-name="6."><article class="listArticle" id="kapittel-1-dokumentendring-1-endring-16-ledd-2-punkt-6"><article class="legalP" id="kapittel-1-dokumentendring-1-endring-16-ledd-2-punkt-6-ledd-1">beliggenheten til gjeterhytter i distriktet, jf. § 21.</article></article></li></ul></article></article> <article class="change" data-add-new-part="lov/2007-06-15-40/§62a" id="kapittel-1-dokumentendring-1-endring-17"><article class="defaultP">I kapittel 7 skal ny § 62 a lyde:</article><article class="futureLegalArticle" data-name="§62a" id="kapittel-1-dokumentendring-1-endring-17-foreslåttparagraf-1"><span class="futureLegalArticleHeader"><span class="legalArticleValue">§ 62 a</span>. <span class="legalArticleTitle">Forholdet til jordskiftelova</span></span><article class="legalP" id="kapittel-1-dokumentendring-1-endring-17-foreslåttparagraf-1-ledd-1">Distriktsstyret, siidastyret, lederen av en siidaandel eller lederen av en sideordnet rekrutteringsandel kan kreve rettsklarlegging og grensefastsettelse etter jordskiftelova kapittel 4.</article><article class="legalP" id="kapittel-1-dokumentendring-1-endring-17-foreslåttparagraf-1-ledd-2">Distriktsstyret kan kreve at jordskifteretten utarbeider og fastsetter hele eller deler av bruksreglene for et reinbeitedistrikt dersom distriktsstyrets arbeid etter reindriftsloven §§ 57 og 58 ikke fører fram.</article><article class="legalP" id="kapittel-1-dokumentendring-1-endring-17-foreslåttparagraf-1-ledd-3">Distriktsstyret, siidastyret, lederen av en siidaandel eller lederen av en sideordnet rekrutteringsandel kan kreve jordskifte med de virkemidlene som følger av jordskiftelova §§ 3-4, 3-8, 3-9 og 3-10.</article><article class="legalP" id="kapittel-1-dokumentendring-1-endring-17-foreslåttparagraf-1-ledd-4">Jordskiftesak etter tredje ledd kan kreves uten hinder av jordskiftelova § 3-37, dersom det foreligger særlig endrede forhold.</article></article></article> <article class="change" data-change-part="lov/2007-06-15-40/§67" id="kapittel-1-dokumentendring-1-endring-18"><article class="defaultP">§ 67 skal lyde:</article><article class="futureLegalArticle" data-name="§67" id="kapittel-1-dokumentendring-1-endring-18-foreslåttparagraf-1"><span class="futureLegalArticleHeader"><span class="legalArticleValue">§ 67</span>. <span class="legalArticleTitle">Ansvar for skade</span></span><article class="legalP" id="kapittel-1-dokumentendring-1-endring-18-foreslåttparagraf-1-ledd-1">Kommer rein inn på et område der eieren av reinen ikke har rett til å la den beite, er eieren ansvarlig for skade som reinen volder på avling eller annen eiendom. Hvis det ikke innen rimelig tid kan fastslås hvem som er eier av reinen, er samtlige reineiere i den siidaen den skadegjørende reinen tilhører, ansvarlige for skaden én for alle og alle for én. Hvis det heller ikke innen rimelig tid kan fastslås hvilken siida den skadegjørende reinen tilhører, er samtlige reineiere som utøver reindrift i det distriktet som den skadegjørende reinen tilhører, ansvarlige én for alle og alle for én. Dette gjelder likevel ikke for reineiere som godtgjør at deres rein ikke har medvirket til skaden.</article><article class="legalP" id="kapittel-1-dokumentendring-1-endring-18-foreslåttparagraf-1-ledd-2">For skader i områder der eieren har rett til å la rein beite, kan den skadelidte kreve erstatning dersom skaden skyldes feil eller forsømmelse fra reineieren.</article><article class="legalP" id="kapittel-1-dokumentendring-1-endring-18-foreslåttparagraf-1-ledd-3">Kongen kan i forskrift avgrense området utenfor bestemt reinbeitedistrikt hvor solidarisk ansvar skal gjelde.</article><article class="legalP" id="kapittel-1-dokumentendring-1-endring-18-foreslåttparagraf-1-ledd-4">For skade som voldes av rein som tilhører noen som i henhold til § 8, jf. fjellova § 17, utøver reindrift utenfor reinbeitedistrikt, er de som utøver reindrift innenfor området hvor den skadegjørende rein antas å høre hjemme, ansvarlig en for alle og alle for en.</article><article class="legalP" id="kapittel-1-dokumentendring-1-endring-18-foreslåttparagraf-1-ledd-5">Ved utmålingen av erstatningen gjelder skadeserstatningsloven §§ 4-1, 5-1 og 5-2.</article></article></article> <article class="change" data-change-part="lov/2007-06-15-40/§68" id="kapittel-1-dokumentendring-1-endring-19"><article class="defaultP">§ 68 skal lyde:</article><article class="futureLegalArticle" data-name="§68" id="kapittel-1-dokumentendring-1-endring-19-foreslåttparagraf-1"><span class="futureLegalArticleHeader"><span class="legalArticleValue">§ 68</span>. <span class="legalArticleTitle">Hvem erstatningskrav kan rettes mot</span></span><article class="legalP" id="kapittel-1-dokumentendring-1-endring-19-foreslåttparagraf-1-ledd-1">Krav om erstatning kan rettes mot den som er ansvarlig for skaden etter § 67 første ledd. Dersom den ansvarlige er siidaen eller reinbeitedistriktet, kan kravet rettes mot henholdsvis siidaens styre eller kontaktperson, eller distriktsstyret ved styreleder.</article><article class="legalP" id="kapittel-1-dokumentendring-1-endring-19-foreslåttparagraf-1-ledd-2">Dersom siidaen eller reinbeitedistriktet er ansvarlig for å betale erstatning, skal årsmøtet utlikne erstatningen på siidaens eller distriktets reineiere etter den enkelte reineiers reintall. Reineiere som godtgjør at deres rein ikke har medvirket til skaden, kan ikke pålegges å dekke noen del av erstatningen. Det utliknede erstatningsbeløpet er tvangsgrunnlag for utlegg.</article><article class="legalP" id="kapittel-1-dokumentendring-1-endring-19-foreslåttparagraf-1-ledd-3">Godtgjøres det at det er rein fra en annen siida eller et annet distrikt som har voldt eller medvirket til skaden, kan det kreves regress overfor disse i samsvar med reglene i paragrafen her.</article></article></article> <article class="change" data-repeal-part="lov/2007-06-15-40/§69" id="kapittel-1-dokumentendring-1-endring-20"><article class="defaultP">§ 69 oppheves.</article></article> <article class="change" data-change-part="lov/2007-06-15-40/§70b" id="kapittel-1-dokumentendring-1-endring-21"><article class="defaultP">§ 70 b skal lyde:</article><article class="futureLegalArticle" data-name="§70b" id="kapittel-1-dokumentendring-1-endring-21-foreslåttparagraf-1"><span class="futureLegalArticleHeader"><span class="legalArticleValue">§ 70 b</span>. <span class="legalArticleTitle">Saksbehandlingsreglene i jordskiftelova</span></span><article class="legalP" id="kapittel-1-dokumentendring-1-endring-21-foreslåttparagraf-1-ledd-1">Saker jordskifteretten behandler etter § 62 a, skal følge reglene i jordskiftelova kapittel 6. Andre saker jordskifteretten behandler med hjemmel i loven her, skal følge reglene i jordskiftelova § 5-7. I tillegg gjelder reglene i § 70 a for saker jordskifteretten behandler etter § 70.</article></article></article> <article class="change" data-add-new-part="lov/2007-06-15-40/§82a" id="kapittel-1-dokumentendring-1-endring-22"><article class="defaultP">Ny § 82 a skal lyde:</article><article class="futureLegalArticle" data-name="§82a" id="kapittel-1-dokumentendring-1-endring-22-foreslåttparagraf-1"><span class="futureLegalArticleHeader"><span class="legalArticleValue">§ 82 a</span>. <span class="legalArticleTitle">Forskrifter om tilskudd</span></span><article class="legalP" id="kapittel-1-dokumentendring-1-endring-22-foreslåttparagraf-1-ledd-1">Etter retningslinjer fastsatt av Stortinget kan departementet fastsette forskrifter om fordeling, vilkår for utbetaling og tilbakebetaling av tilskudd etter reindriftsavtalen eller liknende tilskudd, herunder retting av feilutbetalt tilskudd, avkorting og tilbakeholdelse av tilskudd, og rente ved krav om tilbakebetaling.</article><article class="legalP" id="kapittel-1-dokumentendring-1-endring-22-foreslåttparagraf-1-ledd-2">Er det gitt tilskudd med hjemmel i forskrifter etter første ledd, og det er fattet endelig vedtak om tilbakebetaling av tilskudd, er vedtaket tvangsgrunnlag for utlegg.</article></article></article></article></section><section class="section" data-name="kapII" id="kapittel-2" data-lovdata-URL="LTI/lov/2025-06-06-28/KAPITTEL_2"><h2 data-text-align="center">II</h2><article class="document-change" data-document="lov/2013-06-21-100" id="kapittel-2-dokumentendring-1"><article class="defaultP">I lov 21. juni 2013 nr. 100 om fastsetjing og endring av eigedoms- og rettshøve på fast eigedom m.m. gjøres følgende endringer:</article> <article class="change" data-change-part="lov/2013-06-21-100/§1-5/ledd/2" id="kapittel-2-dokumentendring-1-endring-1"><article class="defaultP">§ 1-5 annet ledd skal lyde:</article><article class="legalP" id="kapittel-2-dokumentendring-1-endring-1-ledd-1">I område med reindrift etter reindriftsloven, kan distriktsstyret, jf. reindriftsloven § 43, siidastyret, jf. reindriftsloven § 52, leiar av siidaandel, jf. reindriftsloven § 10 og leiar av sideordna rekrutteringsandel, jf. reindriftsloven § 12, krevje sak der det går fram av reindriftsloven.</article></article> <article class="change" data-change-part="lov/2013-06-21-100/§3-1/ledd/2" id="kapittel-2-dokumentendring-1-endring-2"><article class="defaultP">§ 3-1 annet ledd skal lyde:</article><article class="legalP" id="kapittel-2-dokumentendring-1-endring-2-ledd-1">For jordskifte i bygdeallmenningar gjeld lov 19. juni 1992 nr. 59 om bygdeallmenninger § 1-4. For jordskifte i statsallmenningar gjeld lov 6. juni 1975 nr. 31 om utnytting av rettar og lunnende m.m. i statsallmenningane § 16 og lov 19. juni 1992 nr. 60 om skogsdrift mv. i statsallmenningene § 4-2. For jordskifte i dei samiske reinbeiteområda gjeld lov 15. juni 2007 nr. 40 om reindrift § 62 a.</article></article> <article class="change" data-change-part="lov/2013-06-21-100/§3-4" id="kapittel-2-dokumentendring-1-endring-3"><article class="defaultP">§ 3-4 skal lyde:</article><article class="futureLegalArticle" data-name="§3-4" id="kapittel-2-dokumentendring-1-endring-3-foreslåttparagraf-1"><span class="futureLegalArticleHeader"><span class="legalArticleValue">§ 3-4</span>. <span class="legalArticleTitle">Ny utforming av eigedom og alltidvarande bruksrett</span></span><article class="legalP" id="kapittel-2-dokumentendring-1-endring-3-foreslåttparagraf-1-ledd-1">Jordskifteretten kan forme ut eigedom og alltidvarande bruksrett på nytt. Bruksretten må liggje til fast eigedom, eller ha grunnlag i samisk reindrift.</article><article class="legalP" id="kapittel-2-dokumentendring-1-endring-3-foreslåttparagraf-1-ledd-2">Jordskifteretten kan påby at vassleidningar, damanlegg, kraftleidningar, gjerde, anlegg og liknande som står på grunn som går i byte etter første ledd, blir overførte til ny eigar. Det same gjeld bygningar.</article></article></article> <article class="change" data-repeal-part="lov/2013-06-21-100/§3-8/ledd/4/setning/2" id="kapittel-2-dokumentendring-1-endring-4"><article class="defaultP">§ 3-8 siste ledd siste punktum oppheves.</article></article></article></section><section class="section" data-name="kapIII" id="kapittel-3" data-lovdata-URL="LTI/lov/2025-06-06-28/KAPITTEL_3"><h2 data-text-align="center">III</h2><ul class="defaultList"><li data-li-identifier="1." data-name="1."><article class="listArticle" id="kapittel-3-punkt-1"><article class="legalP" id="kapittel-3-punkt-1-ledd-1">Loven gjelder fra den tiden Kongen bestemmer. Kongen kan sette i kraft de enkelte bestemmelsene til forskjellig tid.</article></article></li><li data-li-identifier="2." data-name="2."><article class="listArticle" id="kapittel-3-punkt-2"><article class="legalP" id="kapittel-3-punkt-2-ledd-1">Kongen kan gi nærmere overgangsregler.</article></article></li></ul></section></main></body></html>