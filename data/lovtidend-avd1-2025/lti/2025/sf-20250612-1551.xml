<!DOCTYPE html><html lang="nb"><head><title>Forskrift om tilskudd til natur- og friluftslivstiltak i områder som er berørt av landbaserte vindkraftverk</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-06-12-1551</dd><dt class="dokid">DokumentID</dt><dd class="dokid">LTI/forskrift/2025-06-12-1551</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="subunit">Etat</dt><dd class="subunit"><ul><li>Naturforvaltningsavdelingen</li></ul></dd><dt class="dateInForce">I kraft fra</dt><dd class="dateInForce">2025-10-01</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2025-07-23 14:10</dd><dt class="journalNumber">Journalnummer</dt><dd class="journalNumber">2025-1014</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Forskrift om tilskudd til natur- og friluftslivstiltak i områder som er berørt av landbaserte vindkraftverk</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Klima- og miljødepartementet 12. juni 2025 til gjennomføring av Stortingets budsjettvedtak kap. 1420 post 87.</dd><dt class="refid">RefID</dt><dd class="refid">forskrift/2025-06-12-1551</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til natur- og friluftslivstiltak i områder som er berørt av landbaserte vindkraftverk<ul class="tocSubUl"><li>§ 1. Formål</li><li>§ 2. Kriterier for måloppnåelse</li><li>§ 3. Hvem som kan søke om tilskudd</li><li>§ 4. Hva det kan tildeles tilskudd til</li><li>§ 5. Krav for å kunne tildeles tilskudd</li><li>§ 6. Prioriteringer for tilskuddsordningen</li><li>§ 7. Krav til søknaden</li><li>§ 8. Tilleggsopplysninger, kontroll og befaring før vedtak</li><li>§ 9. Søkers opplysningsplikt</li><li>§ 10. Behandling av søknad om tilskudd</li><li>§ 11. Tilskuddsmottakere som driver økonomisk aktivitet</li><li>§ 12. Rapporteringsplikter</li><li>§ 13. Oppfølging og kontroll</li><li>§ 14. Stans og tilbakebetaling av tilskudd</li><li>§ 15. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2025-06-12-1551" id="dokument"><h1>Forskrift om tilskudd til natur- og friluftslivstiltak i områder som er berørt av landbaserte vindkraftverk</h1><article class="legalArticle" data-lovdata-URL="LTI/forskrift/2025-06-12-1551/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Tilskuddsordningen skal bidra til å ivareta og fremme natur og friluftsliv i kommuner berørt av landbaserte vindkraftverk, som er konsesjonsgitt etter energiloven.</article></article><article class="legalArticle" data-lovdata-URL="LTI/forskrift/2025-06-12-1551/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Kriterier for måloppnåelse</span></h2><article class="legalP" id="paragraf-2-ledd-1">Måloppnåelse for ordningen blir vurdert ut fra om tilskuddene bidrar til at natur blir reetablert eller får bedre betingelser i kommuner berørt av vindkraftverk, og om tilskuddene bidrar til at friluftslivsmuligheter bedres i disse kommunene.</article></article><article class="legalArticle" data-lovdata-URL="LTI/forskrift/2025-06-12-1551/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hvem som kan søke om tilskudd</span></h2><article class="legalP" id="paragraf-3-ledd-1">Kommuner, kommunale eller interkommunale foretak, interkommunale friluftsråd og frivillige organisasjoner med friluftsliv og/eller ivaretakelse av naturmangfold som hovedformål, kan søke om tilskudd.</article></article><article class="legalArticle" data-lovdata-URL="LTI/forskrift/2025-06-12-1551/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Hva det kan tildeles tilskudd til</span></h2><article class="legalP" id="paragraf-4-ledd-1">Det kan gis tilskudd til tiltak som fremmer natur eller bedrer mulighetene for friluftsliv i kommuner berørt av vindkraftutbygging.</article><article class="legalP" id="paragraf-4-ledd-2">Som kommuner berørt av vindkraftutbygging, menes kommuner hvor landbaserte vindkraftverk er plassert, og kommuner hvor friluftsinteresser eller natur berøres negativt av landbaserte vindkraftverk som er plassert i nabokommunen.</article><article class="legalP" id="paragraf-4-ledd-3">Tiltak som fremmer natur, kan være<ul class="defaultList"><li data-li-identifier="-" data-name="-"><article class="listArticle" id="paragraf-4-ledd-3-punkt-1"><article class="legalP" id="paragraf-4-ledd-3-punkt-1-ledd-1">tiltak for enkeltarter eller naturtyper</article></article></li><li data-li-identifier="-" data-name="-"><article class="listArticle" id="paragraf-4-ledd-3-punkt-2"><article class="legalP" id="paragraf-4-ledd-3-punkt-2-ledd-1">vedlikehold, skjøtsel og restaurering</article></article></li><li data-li-identifier="-" data-name="-"><article class="listArticle" id="paragraf-4-ledd-3-punkt-3"><article class="legalP" id="paragraf-4-ledd-3-punkt-3-ledd-1">kartlegging som er nødvendig før tiltak gjennomføres</article></article></li><li data-li-identifier="-" data-name="-"><article class="listArticle" id="paragraf-4-ledd-3-punkt-4"><article class="legalP" id="paragraf-4-ledd-3-punkt-4-ledd-1">tiltak som bidrar til å fremme eller reetablere sammenhengende nettverk av naturområder med stor økologisk betydning for naturmangfold</article></article></li><li data-li-identifier="-" data-name="-"><article class="listArticle" id="paragraf-4-ledd-3-punkt-5"><article class="legalP" id="paragraf-4-ledd-3-punkt-5-ledd-1">Informasjonstiltak.</article></article></li></ul></article><article class="legalP" id="paragraf-4-ledd-4">Tiltak som fremmer friluftsliv, kan være<ul class="defaultList"><li data-li-identifier="-" data-name="-"><article class="listArticle" id="paragraf-4-ledd-4-punkt-1"><article class="legalP" id="paragraf-4-ledd-4-punkt-1-ledd-1">omlegging av stier og ferdselsårer for friluftsliv</article></article></li><li data-li-identifier="-" data-name="-"><article class="listArticle" id="paragraf-4-ledd-4-punkt-2"><article class="legalP" id="paragraf-4-ledd-4-punkt-2-ledd-1">tilrettelegging, utbedring og merking av sti</article></article></li><li data-li-identifier="-" data-name="-"><article class="listArticle" id="paragraf-4-ledd-4-punkt-3"><article class="legalP" id="paragraf-4-ledd-4-punkt-3-ledd-1">tilrettelegging av tilkomstsoner, inkludert etablering av toalett, sanitæranlegg og søppelhåndtering</article></article></li><li data-li-identifier="-" data-name="-"><article class="listArticle" id="paragraf-4-ledd-4-punkt-4"><article class="legalP" id="paragraf-4-ledd-4-punkt-4-ledd-1">informasjonstiltak</article></article></li><li data-li-identifier="-" data-name="-"><article class="listArticle" id="paragraf-4-ledd-4-punkt-5"><article class="legalP" id="paragraf-4-ledd-4-punkt-5-ledd-1">etablering av mindre tilretteleggingstiltak for friluftsliv. Det gis ikke støtte til typiske nærmiljøanlegg som for eksempel frisbeegolf, sandvolleyballbaner, golfanlegg, ballbaner mv.</article></article></li><li data-li-identifier="-" data-name="-"><article class="listArticle" id="paragraf-4-ledd-4-punkt-6"><article class="legalP" id="paragraf-4-ledd-4-punkt-6-ledd-1">prosjektledelse, utredning og planlegging knyttet til besøksforvaltning som er nødvendig før tiltak gjennomføres.</article></article></li></ul></article><article class="legalP" id="paragraf-4-ledd-5">Innenfor friluftsliv gis det kun tilskudd til fysiske tilretteleggingstiltak og informasjonstiltak.</article><article class="legalP" id="paragraf-4-ledd-6">Det gis ikke tilskudd til ordinær drift av friluftslivsanlegg, friluftslivsaktivitet, friluftslivsarrangement, kjøp av utstyr til friluftslivsaktivitet eller til tiltak som ivaretas gjennom konsesjonsvilkår fastsatt ved etablering av vindkraftverket.</article><article class="legalP" id="paragraf-4-ledd-7">Det kan stilles som vilkår for tildeling av tilskudd, at det inngås langsiktige avtaler om drift og bevaring av arealet som tiltaket skal utføres på, og anlegg det gis tilskudd til.</article></article><article class="legalArticle" data-lovdata-URL="LTI/forskrift/2025-06-12-1551/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav for å kunne tildeles tilskudd</span></h2><article class="legalP" id="paragraf-5-ledd-1">Det kan bare tildeles tilskudd til tiltak som tar hensyn til samisk reindriftsvirksomhet, der dette er relevant.</article><article class="legalP" id="paragraf-5-ledd-2">For tiltak som berører samiske reindriftsområder, skal søker forelegge søknaden for det aktuelle reinbeitedistriktet. Reinbeitedistriktet skal gis en frist på minimum fire uker for å gi innspill til søknaden. Foreleggelsen og eventuell tilbakemelding fra reinbeitedistriktet må legges ved søknaden.</article><article class="legalP" id="paragraf-5-ledd-3">Friluftslivstiltak som får støtte fra ordningen, må være tilgjengelige for allmennheten og være tilpasset landskapet og natur- og opplevelseskvalitetene i området.</article></article><article class="legalArticle" data-lovdata-URL="LTI/forskrift/2025-06-12-1551/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Prioriteringer for tilskuddsordningen</span></h2><article class="legalP" id="paragraf-6-ledd-1">I de tilfeller søker ikke er grunneier/rettighetshaver, prioriteres søknader der det foreligger bruksavtale eller intensjonsavtale med grunneier.</article><article class="legalP" id="paragraf-6-ledd-2">Tilskuddsordningen prioriterer tiltak som ivaretar og fremmer natur som er direkte berørt av vindkraftanlegget.</article><article class="legalP" id="paragraf-6-ledd-3">Det kan også gis tilskudd til tiltak som fremmer natur som ikke er direkte berørt av vindkraftanlegget. Innenfor denne kategorien er naturmangfold av nasjonal og vesentlig regional interesse prioritert.</article><article class="legalP" id="paragraf-6-ledd-4">Tilskuddsordningen prioriterer tilskudd til tiltak som avbøter eller reduserer negative konsekvenser for friluftsliv som direkte følge av vindkraftutbyggingen. Det kan også gis tilskudd til tiltak som fremmer friluftsliv som ikke er direkte berørt av vindkraftanlegget.</article><article class="legalP" id="paragraf-6-ledd-5">Friluftslivstiltak som inngår i en kommunal plan prioriteres.</article><article class="legalP" id="paragraf-6-ledd-6">Tiltak som delfinansieres gjennom egenfinansiering og/eller egen arbeidsinnsats, kan prioriteres ved tildeling av tilskudd.</article></article><article class="legalArticle" data-lovdata-URL="LTI/forskrift/2025-06-12-1551/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Krav til søknaden</span></h2><article class="legalP" id="paragraf-7-ledd-1">Søknad om tilskudd skal sendes i Miljødirektoratets elektroniske søknadssenter. Søknadsfristen fastsettes og kunngjøres av Miljødirektoratet.</article><article class="legalP" id="paragraf-7-ledd-2">For tiltak som fremmer natur må det redegjøres for hvordan tiltaket vil bidra til å fremme omsøkt naturmangfold. Dersom tiltaket er direkte knyttet til å avbøte negative virkninger på natur som følge av vindkraftanlegget, må dette beskrives.</article><article class="legalP" id="paragraf-7-ledd-3">For friluftslivstiltak må det redegjøres for hvordan tiltaket vil bidra til å fremme friluftsliv. Dersom tiltaket er direkte knyttet til å avbøte tapte eller reduserte friluftslivsmuligheter som følge av vindkraftanlegget, må dette beskrives. Det må også gjøres rede for hvilke konsekvenser friluftslivstiltaket vil ha for naturmangfoldet.</article><article class="legalP" id="paragraf-7-ledd-4">Tiltaket som søkes finansiert må være avklart med grunneier eller rettighetshaver.</article><article class="legalP" id="paragraf-7-ledd-5">Søknaden skal videre inneholde informasjon om<ul class="defaultList"><li data-li-identifier="a." data-name="a."><article class="listArticle" id="paragraf-7-ledd-5-punkt-1"><article class="legalP" id="paragraf-7-ledd-5-punkt-1-ledd-1">søkeren/søkerorganisasjonens navn, adresse, organisasjonsnummer, kontonummer og kontaktperson</article></article></li><li data-li-identifier="b." data-name="b."><article class="listArticle" id="paragraf-7-ledd-5-punkt-2"><article class="legalP" id="paragraf-7-ledd-5-punkt-2-ledd-1">hva det søkes om tilskudd til, og hvordan tiltaket kan bidra til å oppfylle målet med tilskuddsordningen</article></article></li><li data-li-identifier="c." data-name="c."><article class="listArticle" id="paragraf-7-ledd-5-punkt-3"><article class="legalP" id="paragraf-7-ledd-5-punkt-3-ledd-1">søknadsbeløp</article></article></li><li data-li-identifier="d." data-name="d."><article class="listArticle" id="paragraf-7-ledd-5-punkt-4"><article class="legalP" id="paragraf-7-ledd-5-punkt-4-ledd-1">detaljert budsjett og en komplett finansieringsplan, der også eventuelle andre offentlige tilskudd kommer frem</article></article></li><li data-li-identifier="e." data-name="e."><article class="listArticle" id="paragraf-7-ledd-5-punkt-5"><article class="legalP" id="paragraf-7-ledd-5-punkt-5-ledd-1">egenfinansiering og/eller egen arbeidsinnsats (dugnad),</article></article></li><li data-li-identifier="f." data-name="f."><article class="listArticle" id="paragraf-7-ledd-5-punkt-6"><article class="legalP" id="paragraf-7-ledd-5-punkt-6-ledd-1">søker også utøver økonomisk aktivitet, se § 11</article></article></li><li data-li-identifier="g." data-name="g."><article class="listArticle" id="paragraf-7-ledd-5-punkt-7"><article class="legalP" id="paragraf-7-ledd-5-punkt-7-ledd-1">søker har eller forventer å få refusjon for merverdiavgift gjennom ordinær terminoppgave for det omsøkte tiltaket</article></article></li><li data-li-identifier="h." data-name="h."><article class="listArticle" id="paragraf-7-ledd-5-punkt-8"><article class="legalP" id="paragraf-7-ledd-5-punkt-8-ledd-1">prosjektbeskrivelse som inneholder informasjon om</article><article class="legalP" id="paragraf-7-ledd-5-punkt-8-ledd-2">Natur <ul class="defaultList"><li data-li-identifier="-" data-name="-"><article class="listArticle" id="paragraf-7-ledd-5-punkt-8-ledd-2-punkt-1"><article class="legalP" id="paragraf-7-ledd-5-punkt-8-ledd-2-punkt-1-ledd-1">beskrivelse og lokalisering av omsøkt tiltak</article></article></li><li data-li-identifier="-" data-name="-"><article class="listArticle" id="paragraf-7-ledd-5-punkt-8-ledd-2-punkt-2"><article class="legalP" id="paragraf-7-ledd-5-punkt-8-ledd-2-punkt-2-ledd-1">hvilken type natur som skal fremmes eller reetableres</article></article></li><li data-li-identifier="-" data-name="-"><article class="listArticle" id="paragraf-7-ledd-5-punkt-8-ledd-2-punkt-3"><article class="legalP" id="paragraf-7-ledd-5-punkt-8-ledd-2-punkt-3-ledd-1">på hvilken måte aktuelt naturmangfold er berørt av vindkraftutbyggingen (hvis aktuelt)</article></article></li><li data-li-identifier="-" data-name="-"><article class="listArticle" id="paragraf-7-ledd-5-punkt-8-ledd-2-punkt-4"><article class="legalP" id="paragraf-7-ledd-5-punkt-8-ledd-2-punkt-4-ledd-1">på hvilken måte reindriftsinteresser berøres av omsøkt tiltak (hvis aktuelt)</article></article></li><li data-li-identifier="-" data-name="-"><article class="listArticle" id="paragraf-7-ledd-5-punkt-8-ledd-2-punkt-5"><article class="legalP" id="paragraf-7-ledd-5-punkt-8-ledd-2-punkt-5-ledd-1">hvorfor det er ønskelig å gjennomføre tiltak for omsøkt natur</article></article></li><li data-li-identifier="-" data-name="-"><article class="listArticle" id="paragraf-7-ledd-5-punkt-8-ledd-2-punkt-6"><article class="legalP" id="paragraf-7-ledd-5-punkt-8-ledd-2-punkt-6-ledd-1">forventede resultater av tiltaket.</article></article></li></ul></article><article class="legalP" id="paragraf-7-ledd-5-punkt-8-ledd-3">Friluftsliv <ul class="defaultList"><li data-li-identifier="-" data-name="-"><article class="listArticle" id="paragraf-7-ledd-5-punkt-8-ledd-3-punkt-1"><article class="legalP" id="paragraf-7-ledd-5-punkt-8-ledd-3-punkt-1-ledd-1">beskrivelse og lokalisering av omsøkt tiltak</article></article></li><li data-li-identifier="-" data-name="-"><article class="listArticle" id="paragraf-7-ledd-5-punkt-8-ledd-3-punkt-2"><article class="legalP" id="paragraf-7-ledd-5-punkt-8-ledd-3-punkt-2-ledd-1">på hvilken måte friluftslivstiltaket kompenserer reduserte friluftslivsmuligheter eller friluftslivskvaliteter som følge av vindkraftanlegget (hvis aktuelt)</article></article></li><li data-li-identifier="-" data-name="-"><article class="listArticle" id="paragraf-7-ledd-5-punkt-8-ledd-3-punkt-3"><article class="legalP" id="paragraf-7-ledd-5-punkt-8-ledd-3-punkt-3-ledd-1">på hvilken måte reindriftsinteresser berøres av omsøkt tiltak (hvis aktuelt)</article></article></li><li data-li-identifier="-" data-name="-"><article class="listArticle" id="paragraf-7-ledd-5-punkt-8-ledd-3-punkt-4"><article class="legalP" id="paragraf-7-ledd-5-punkt-8-ledd-3-punkt-4-ledd-1">omfanget av besøk på sti eller andre friluftslivsanlegg som ønskes flyttet eller etablert et annet sted (hvis aktuelt)</article></article></li><li data-li-identifier="-" data-name="-"><article class="listArticle" id="paragraf-7-ledd-5-punkt-8-ledd-3-punkt-5"><article class="legalP" id="paragraf-7-ledd-5-punkt-8-ledd-3-punkt-5-ledd-1">forventet bruk av friluftslivstiltaket, herunder om det forventes lokal, regional eller nasjonal bruk</article></article></li><li data-li-identifier="-" data-name="-"><article class="listArticle" id="paragraf-7-ledd-5-punkt-8-ledd-3-punkt-6"><article class="legalP" id="paragraf-7-ledd-5-punkt-8-ledd-3-punkt-6-ledd-1">eventuelt andre eller tilsvarende friluftslivstiltak i det området som tiltaket ønskes utført</article></article></li><li data-li-identifier="-" data-name="-"><article class="listArticle" id="paragraf-7-ledd-5-punkt-8-ledd-3-punkt-7"><article class="legalP" id="paragraf-7-ledd-5-punkt-8-ledd-3-punkt-7-ledd-1">hvilke aktører som er med i arbeidet</article></article></li><li data-li-identifier="-" data-name="-"><article class="listArticle" id="paragraf-7-ledd-5-punkt-8-ledd-3-punkt-8"><article class="legalP" id="paragraf-7-ledd-5-punkt-8-ledd-3-punkt-8-ledd-1">hvordan tiltaket påvirker naturmangfold.</article></article></li></ul></article></article></li></ul></article><article class="legalP" id="paragraf-7-ledd-6">Alle opplysninger skal kunne dokumenteres, og dokumentasjonen skal oppbevares i fem år regnet fra 1. januar i søknadsåret.</article></article><article class="legalArticle" data-lovdata-URL="LTI/forskrift/2025-06-12-1551/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilleggsopplysninger, kontroll og befaring før vedtak</span></h2><article class="legalP" id="paragraf-8-ledd-1">Miljødirektoratet kan<ul class="defaultList"><li data-li-identifier="a." data-name="a."><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">kreve at søkeren gir andre opplysninger og dokumentasjon som er nødvendig for å vurdere søknaden</article></article></li><li data-li-identifier="b." data-name="b."><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">kontrollere søknadsopplysningene mot opplysninger som andre myndigheter kan utlevere</article></article></li><li data-li-identifier="c." data-name="c."><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">gå på befaring som er nødvendig for å vurdere søknaden og kreve at søkeren medvirker når det er nødvendig.</article></article></li></ul></article></article><article class="legalArticle" data-lovdata-URL="LTI/forskrift/2025-06-12-1551/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Søkers opplysningsplikt</span></h2><article class="legalP" id="paragraf-9-ledd-1">Søker plikter straks å melde fra til Miljødirektoratet dersom<ul class="defaultList"><li data-li-identifier="a." data-name="a."><article class="listArticle" id="paragraf-9-ledd-1-punkt-1"><article class="legalP" id="paragraf-9-ledd-1-punkt-1-ledd-1">søker blir oppmerksom på at søknaden inneholder ufullstendige eller uriktige opplysninger</article></article></li><li data-li-identifier="b." data-name="b."><article class="listArticle" id="paragraf-9-ledd-1-punkt-2"><article class="legalP" id="paragraf-9-ledd-1-punkt-2-ledd-1">uberettiget tilskudd er utbetalt</article></article></li><li data-li-identifier="c." data-name="c."><article class="listArticle" id="paragraf-9-ledd-1-punkt-3"><article class="legalP" id="paragraf-9-ledd-1-punkt-3-ledd-1">det oppstår vesentlige forsinkelser eller andre endringer som har betydning for økonomi eller resultatoppnåelse. Tilskuddsmottaker skal redegjøre for og begrunne endringer, og eventuelt legge frem oppdatert prosjektbeskrivelse og budsjett. Miljødirektoratet avgjør om endringene kan godkjennes.</article></article></li></ul></article></article><article class="legalArticle" data-lovdata-URL="LTI/forskrift/2025-06-12-1551/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Behandling av søknad om tilskudd</span></h2><article class="legalP" id="paragraf-10-ledd-1">Miljødirektoratet tildeler tilskudd etter en skjønnsmessig vurdering av søknadene. I vurderingen legges det vekt på prioriteringene i § 4 og § 6.</article><article class="legalP" id="paragraf-10-ledd-2">Miljødirektoratet gir tilskudd i samsvar med eventuelle tilleggsføringer i postomtalen for ordningen i Klima- og miljødepartementets årlige budsjettproposisjon.</article></article><article class="legalArticle" data-lovdata-URL="LTI/forskrift/2025-06-12-1551/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Tilskuddsmottakere som driver økonomisk aktivitet</span></h2><article class="legalP" id="paragraf-11-ledd-1">Tilskudd utbetalt etter denne forskriften skal ikke kryssubsidiere økonomisk aktivitet eller vri eller true med å vri konkurransen eller påvirke samhandelen i EØS-området. Begrepet økonomisk aktivitet skal fortolkes i samsvar med foretaksdefinisjonen etter EØS-avtalens regler om offentlig støtte.</article><article class="legalP" id="paragraf-11-ledd-2">Tilskuddsmottakere som har både økonomisk og ikke-økonomisk aktivitet skal ha adskilte regnskap for disse. Mottakerne må ha interne retningslinjer som sikrer at felleskostnader fordeles på en forholdsmessig måte mellom den økonomiske aktiviteten og den ikke-økonomiske aktiviteten.</article></article><article class="legalArticle" data-lovdata-URL="LTI/forskrift/2025-06-12-1551/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Rapporteringsplikter</span></h2><article class="legalP" id="paragraf-12-ledd-1">Alle mottakere av tilskudd skal rapportere på bruk av tilskuddsmidlene i Miljødirektoratets elektroniske søknadssenter innen fristen fastsatt i tilskuddsvedtaket ved å beskrive oppnådde resultater opp mot formålet i tilskuddsvedtaket.</article><article class="legalP" id="paragraf-12-ledd-2">Tilskuddsmottaker skal oversende regnskap for bruken av tilskuddet til Miljødirektoratet innen fristen fastsatt i tilskuddsvedtaket. Regnskapet skal i en første del være satt opp i henhold til omsøkt budsjett, og i annen del vise alle transaksjoner knyttet til tilskuddsmidlene. Regnskapet skal underskrives av ansvarlig søker og i tillegg regnskapsfører i de tilfeller det ikke er samme person.</article><article class="legalP" id="paragraf-12-ledd-3">Når tilskuddet er 500&#xa0;000 kroner eller høyere skal delregnskapet være revidert av statsautorisert revisor. For institusjoner som benytter kommunerevisjon eller annet offentlig revisjonsorgan skal tilskuddet være revidert av statsautorisert revisor når tilskuddet er over 1 million kroner.</article><article class="legalP" id="paragraf-12-ledd-4">For tilskuddsmottakere som leverer revidert årsregnskap for sin virksomhet, der bruken av tilskuddsmidlene er synliggjort i eget delregnskap, bortfaller krav om annen spesifikk revisjon av tilskuddsmidlene.</article><article class="legalP" id="paragraf-12-ledd-5">Det kan fastsettes nærmere krav om rapportering, revisorattestasjon og revisorkontroll i kunngjøring eller i tilskuddsvedtaket.</article></article><article class="legalArticle" data-lovdata-URL="LTI/forskrift/2025-06-12-1551/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Oppfølging og kontroll</span></h2><article class="legalP" id="paragraf-13-ledd-1">Miljødirektoratet kan kontrollere at tilskuddsmottaker oppfyller kravene i forskriften og tilskuddsvedtaket, og at opplysningene i søknaden er riktige. Dersom tilskuddsmottaker er en organisasjon eller stiftelse kan Miljødirektoratet kontrollere at denne drives i henhold til sine vedtekter.</article><article class="legalP" id="paragraf-13-ledd-2">Miljødirektoratet har rett til å innhente ytterligere opplysninger og dokumentasjon om tiltaket/prosjektet, inkludert å gjennomføre befaring.</article><article class="legalP" id="paragraf-13-ledd-3">Tilskuddsmottaker plikter å samarbeide, blant annet ved å innhente og systematisere informasjon som er nødvendig for kontrollen.</article></article><article class="legalArticle" data-lovdata-URL="LTI/forskrift/2025-06-12-1551/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Stans og tilbakebetaling av tilskudd</span></h2><article class="legalP" id="paragraf-14-ledd-1">Miljødirektoratet kan gjøre vedtak om midlertidig stans i utbetaling av tilskudd til tilskuddsmottaker som er under tilsyn for mulig misbruk av denne eller andre statlige tilskuddsordninger.</article><article class="legalP" id="paragraf-14-ledd-2">Er det gitt tilskudd på uriktig eller ufullstendig grunnlag, eller mottakeren ikke anvender tilskuddet i samsvar med kravene i forskriften og tilskuddsvedtaket, kan vedtak om tilskudd omgjøres. Det uriktig utbetalte beløpet kan kreves tilbakebetalt eller trekkes fra på et tilskudd som tildeles senere.</article><article class="legalP" id="paragraf-14-ledd-3">Har en tilskuddsmottaker ved feil fått utbetalt for mye tilskudd, kan det som er for mye utbetalt kreves tilbakebetalt eller trekkes fra på et tilskudd som tildeles senere.</article><article class="legalP" id="paragraf-14-ledd-4">Ved manglende tilbakebetaling vil tilskuddsmottakeren ikke være søknadsberettiget før tilbakebetaling er foretatt.</article></article><article class="legalArticle" data-lovdata-URL="LTI/forskrift/2025-06-12-1551/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h2><article class="legalP" id="paragraf-15-ledd-1">Forskriften trer i kraft 1. oktober 2025.</article></article></main></body></html>