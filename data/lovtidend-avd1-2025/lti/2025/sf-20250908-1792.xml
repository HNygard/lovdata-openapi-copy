<!DOCTYPE html><html lang="nb"><head><title>Forskrift om Norgespris og strømstønad til husholdninger som bruker fjernvarme</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-09-08-1792</dd><dt class="dokid">DokumentID</dt><dd class="dokid">LTI/forskrift/2025-09-08-1792</dd><dt class="ministry">Departement</dt><dd class="ministry"><ul><li>Energidepartementet</li></ul></dd><dt class="subunit">Etat</dt><dd class="subunit"><ul><li>Energi- og vannressursavdelingen</li></ul></dd><dt class="dateInForce">I kraft fra</dt><dd class="dateInForce">2025-09-15 – 2029-12-31</dd><dt class="changesToDocuments">Endrer</dt><dd class="changesToDocuments"><ul><li>forskrift/2022-06-01-952</li></ul></dd><dt class="basedOn">Hjemmel</dt><dd class="basedOn"><ul><li>lov/2025-06-20-44/§27</li><li>lov/2025-06-20-44/§4</li><li>lov/2025-06-20-44/§12</li><li>lov/2025-06-20-44/§13</li><li>lov/2025-06-20-44/§15</li><li>lov/2025-06-20-44/§16</li><li>lov/2025-06-20-44/§19</li><li>lov/2025-06-20-44/§24</li><li>lov/2025-06-20-44/§25</li></ul></dd><dt class="dateOfPublication">Kunngjort</dt><dd class="dateOfPublication">2025-09-09 14:30</dd><dt class="journalNumber">Journalnummer</dt><dd class="journalNumber">2025-1160</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Forskrift om Norgespris og strømstønad til husholdninger som bruker fjernvarme</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Energidepartementet 8. september 2025 med hjemmel i lov 20. juni 2025 nr. 44 om Norgespris og strømstønad til husholdninger § 27 og § 4 sjette ledd, § 12 andre ledd, § 13 fjerde ledd, § 15 sjette ledd, § 16 fjerde ledd, § 19, § 24 tredje ledd, § 25 femte ledd.</dd><dt class="refid">RefID</dt><dd class="refid">forskrift/2025-09-08-1792</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om Norgespris og strømstønad til husholdninger som bruker fjernvarme<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Forvaltning av ordningene</li></ul></li><li>Kapittel 2. Måling og fakturering<ul class="tocSubUl"><li>§ 5. Krav til måling</li><li>§ 6. Fakturering</li><li>§ 7. Fakturainformasjon</li></ul></li><li>Kapittel 3. Strømstønad for fjernvarme<ul class="tocSubUl"><li>§ 8. Rett til stønad</li><li>§ 9. Beregning av stønad – terskelverdi og stønadsgrad</li><li>§ 10. Forbrukstak</li><li>§ 11. Utbetaling</li><li>§ 12. Innrapportering av forbruk som overstiger forbrukstak og antall boenheter</li></ul></li><li>Kapittel 4. Ordning for sikring av fjernvarmepris (Norgespris)<ul class="tocSubUl"><li>§ 13. Plikt til å tilby deltakelse i ordning for sikring av fjernvarmepris</li><li>§ 14. Vilkår for kundens deltakelse i ordning for sikring av fjernvarmepris</li><li>§ 15. Nærmere om bestilling</li><li>§ 16. Bekreftelse på bestilling av ordning for sikring av fjernvarmepris</li><li>§ 17. Avbestillingsrett</li><li>§ 18. Bindingstid</li><li>§ 19. Referansepris</li><li>§ 20. Beregning av prissikringsverdi og prissikringsbeløp</li><li>§ 21. Forbrukstak</li><li>§ 22. Ut- og innbetaling av prissikringsbeløp</li></ul></li><li>Kapittel 5. Nærvarme<ul class="tocSubUl"><li>§ 23. Rett til strømstønad og ordning for sikring av fjernvarmepris</li><li>§ 24. Nærvarmeselskap og deres kunders rettigheter og plikter</li></ul></li><li>Kapittel 6. Øvrige bestemmelser<ul class="tocSubUl"><li>§ 25. Viderefordeling av strømstønadsbeløp eller prissikringsbeløp</li><li>§ 26. Innrapportering av annet forbruk enn husholdningsforbruk</li><li>§ 27. Pålegg</li><li>§ 28. Korrigering ved informasjon om oversteget forbrukstak eller annet forbruk</li><li>§ 29. Korrigering og tilbakebetaling av uriktig utbetalt strømstønads- eller prissikringsbeløp</li><li>§ 30. Rapportering fra fjernvarmeselskapene for kontroll</li><li>§ 31. Behandling av personopplysninger</li><li>§ 32. Innhenting av nødvendige opplysninger</li><li>§ 33. Tilsyn</li><li>§ 34. Dispensasjon</li><li>§ 35. Ikraftsetting og opphevelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2025-09-08-1792" id="dokument"><h1>Forskrift om Norgespris og strømstønad til husholdninger som bruker fjernvarme</h1><section class="section" data-name="kap1" id="kapittel-1" data-lovdata-URL="LTI/forskrift/2025-09-08-1792/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2025-09-08-1792/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med forskriften er å sikre økonomisk stønad til fjernvarmekunder med husholdningsforbruk og forutsigbare fjernvarmepriser til fjernvarmekunder med husholdnings- og fritidsboligforbruk.</article></article><article class="legalArticle" data-lovdata-URL="LTI/forskrift/2025-09-08-1792/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder bruk av fjernvarme i tidsrommet fra og med 1. oktober 2025 til og med 31. desember 2029, med mindre annet følger særskilt av forskriften.</article><article class="legalP" id="kapittel-1-paragraf-2-ledd-2">Forskriften gjelder for fjernvarmekunder med husholdnings- og fritidsboligforbruk, som enten er kunder av fjernvarmeselskap med konsesjon etter energiloven § 5-1, eller kunder av nærvarmeselskap som vil underlegge seg rettigheter og plikter i denne forskriften og som registrerer seg i tråd med § 24.</article></article><article class="legalArticle" data-lovdata-URL="LTI/forskrift/2025-09-08-1792/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I denne forskrift menes med:<ul class="defaultList"><li data-li-identifier="a." data-name="a."><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>annet forbruk:</i> alt annet forbruk enn husholdnings- eller fritidsboligforbruk, herunder næringsforbruk</article></article></li><li data-li-identifier="b." data-name="b."><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>boligselskap:</i> eierseksjonssameier, borettslag, boligaksjeselskaper og ikke-seksjonerte boligsameier</article></article></li><li data-li-identifier="c." data-name="c."><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1"><i>energimåler:</i> måleren mellom fjernvarmeselskap og fjernvarmekunde</article></article></li><li data-li-identifier="d." data-name="d."><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1"><i>fellesarealer:</i> arealer eid av boligselskapet som husholdningene eller fritidsboligene benytter i det daglige, f.eks. vaskekjeller, trappeoppgang, boder og garasje</article></article></li><li data-li-identifier="e." data-name="e."><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1"><i>fjernvarmekunde:</i> den parten som har en avtale om fjernvarmeleveranse med fjernvarmeselskap</article></article></li><li data-li-identifier="f." data-name="f."><article class="listArticle" id="kapittel-1-paragraf-3-ledd-1-punkt-6"><article class="legalP" id="kapittel-1-paragraf-3-ledd-1-punkt-6-ledd-1"><i>fjernvarmeselskap:</i> aktør som har et fjernvarmeanlegg i tråd med energiloven § 1-3 andre ledd</article></article></li><li data-li-identifier="g." data-name="g."><article class="listArticle" id="kapittel-1-paragraf-3-ledd-1-punkt-7"><article class="legalP" id="kapittel-1-paragraf-3-ledd-1-punkt-7-ledd-1"><i>fritidsboligforbruk:</i> fjernvarmeforbruk i fritidsboliger. Dette inkluderer fjernvarmekundens bruk av fjernvarme til oppvarming i den enkelte fritidsbolig, den enkelte boenhet eller i fellesarealer i et boligselskap</article></article></li><li data-li-identifier="h." data-name="h."><article class="listArticle" id="kapittel-1-paragraf-3-ledd-1-punkt-8"><article class="legalP" id="kapittel-1-paragraf-3-ledd-1-punkt-8-ledd-1"><i>husholdningsforbruk:</i> husholdningers fjernvarmeforbruk i boliger. Med husholdningsforbruk menes også fjernvarmeforbruk i fellesarealer og boenheter i boligselskap</article></article></li><li data-li-identifier="i." data-name="i."><article class="listArticle" id="kapittel-1-paragraf-3-ledd-1-punkt-9"><article class="legalP" id="kapittel-1-paragraf-3-ledd-1-punkt-9-ledd-1"><i>leveringssted:</i> varmesentralen som er det fysiske punktet hos fjernvarmekunden der fjernvarmen leveres og avregnes</article></article></li><li data-li-identifier="j." data-name="j."><article class="listArticle" id="kapittel-1-paragraf-3-ledd-1-punkt-10"><article class="legalP" id="kapittel-1-paragraf-3-ledd-1-punkt-10-ledd-1"><i>nærvarmeselskap:</i> fjernvarmeselskap som ikke har konsesjon etter energiloven § 5-1</article></article></li><li data-li-identifier="k." data-name="k."><article class="listArticle" id="kapittel-1-paragraf-3-ledd-1-punkt-11"><article class="legalP" id="kapittel-1-paragraf-3-ledd-1-punkt-11-ledd-1"><i>prisperiode:</i> perioden som referanseprisen er gyldig</article></article></li><li data-li-identifier="l." data-name="l."><article class="listArticle" id="kapittel-1-paragraf-3-ledd-1-punkt-12"><article class="legalP" id="kapittel-1-paragraf-3-ledd-1-punkt-12-ledd-1"><i>prissikringsbeløp:</i> prissikringsverdi multiplisert med fjernvarmekundens avregnede forbruk per måned</article></article></li><li data-li-identifier="m." data-name="m."><article class="listArticle" id="kapittel-1-paragraf-3-ledd-1-punkt-13"><article class="legalP" id="kapittel-1-paragraf-3-ledd-1-punkt-13-ledd-1"><i>prissikringsverdi:</i> differansen mellom månedlig gjennomsnittlig elspotpris i prisområdet hvor fjernvarmekunden er tilknyttet og referanseprisen i den enkelte måned</article></article></li><li data-li-identifier="n." data-name="n."><article class="listArticle" id="kapittel-1-paragraf-3-ledd-1-punkt-14"><article class="legalP" id="kapittel-1-paragraf-3-ledd-1-punkt-14-ledd-1"><i>referansepris:</i> pris i øre per kWh eksklusiv merverdiavgift fastsatt i denne forskrift som fjernvarmekunde tilbys prissikring til</article></article></li><li data-li-identifier="o." data-name="o."><article class="listArticle" id="kapittel-1-paragraf-3-ledd-1-punkt-15"><article class="legalP" id="kapittel-1-paragraf-3-ledd-1-punkt-15-ledd-1"><i>stønadsgrad:</i> andelen av elspotpris over fastsatt terskelverdi som det gis støtte for</article></article></li><li data-li-identifier="p." data-name="p."><article class="listArticle" id="kapittel-1-paragraf-3-ledd-1-punkt-16"><article class="legalP" id="kapittel-1-paragraf-3-ledd-1-punkt-16-ledd-1"><i>strømstønadsbeløp:</i> differansen mellom månedlig gjennomsnittlig elspotpris i prisområdet hvor fjernvarmekunden er tilknyttet og terskelverdien, multiplisert med fjernvarmekundens avregnende forbruk og stønadsgrad</article></article></li><li data-li-identifier="q." data-name="q."><article class="listArticle" id="kapittel-1-paragraf-3-ledd-1-punkt-17"><article class="legalP" id="kapittel-1-paragraf-3-ledd-1-punkt-17-ledd-1"><i>terskelverdi:</i> nivået på elspotpris i budområdet i øre per kWh eksklusiv merverdiavgift hvor stønaden slår inn. Det gis kun støtte for delen av elspotpris over terskelverdien.</article></article></li></ul></article></article><article class="legalArticle" data-lovdata-URL="LTI/forskrift/2025-09-08-1792/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Forvaltning av ordningene</span></h3><article class="legalP" id="kapittel-1-paragraf-4-ledd-1">Den departementet utpeker skal forvalte ordningene i tillegg til Norges vassdrags- og energidirektorat.</article><article class="legalP" id="kapittel-1-paragraf-4-ledd-2">Den departementet utpeker, skal refundere utbetaling av strømstønad og prissikringsbeløp til fjernvarmeselskapene, og fjernvarmeselskapene skal overføre skyldig prissikringsbeløp til den departementet utpeker, jf. lov om Norgespris og strømstønad til husholdninger § 16. Den departementet utpeker skal foreta kontroll av utbetalinger av strømstønadsbeløp og ut- og innbetalinger av prissikringsbeløp mellom fjernvarmeselskapene og fjernvarmekundene, jf. lov om Norgespris og strømstønad til husholdninger § 23.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2025-09-08-1792/KAPITTEL_2"><h2>Kapittel 2. Måling og fakturering</h2><article class="legalArticle" data-lovdata-URL="LTI/forskrift/2025-09-08-1792/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Krav til måling</span></h3><article class="legalP" id="kapittel-2-paragraf-1-ledd-1">For å delta i ordning for strømstønad eller sikring av fjernvarmepris, må fjernvarmeselskapet ha installert energimåler ved leveringsstedet for hver enkelt fjernvarmekunde.</article><article class="legalP" id="kapittel-2-paragraf-1-ledd-2">Fjernvarmeselskapet skal innhente månedlige målinger fra kundens energimåler. Fjernvarmeselskap som ikke har fjernavlesning av energimåleren, kan manuelt innhente den månedlige målingen.</article></article><article class="legalArticle" data-lovdata-URL="LTI/forskrift/2025-09-08-1792/§6" data-name="§6" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Fakturering</span></h3><article class="legalP" id="kapittel-2-paragraf-2-ledd-1">Strømstønadsbeløp og prissikringsbeløp skal beregnes ved bruk av målte verdier for månedlig fjernvarmeforbruk. De målte verdiene hver måned skal danne grunnlag for fjernvarmekundens faktura.</article><article class="legalP" id="kapittel-2-paragraf-2-ledd-2">Dersom måledata mangler, skal fjernvarmeselskapet sørge for at mangelen rettes opp så raskt som mulig. Ved manglende måledata kan fjernvarmeselskapet benytte stipulerte verdier. Dersom det påvises forskjell mellom stipulasjon og faktisk forbruk, skal dette korrigeres på kundens faktura i etterkant.</article></article><article class="legalArticle" data-lovdata-URL="LTI/forskrift/2025-09-08-1792/§7" data-name="§7" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Fakturainformasjon</span></h3><article class="legalP" id="kapittel-2-paragraf-3-ledd-1">Strømstønadsbeløpet skal komme til fratrekk på fjernvarmekundens faktura, i tråd med lov om Norgespris og strømstønad til husholdninger § 14.</article><article class="legalP" id="kapittel-2-paragraf-3-ledd-2">Prissikringsbeløpet skal komme til fratrekk eller som tillegg på fjernvarmekundens faktura, i tråd med lov om Norgespris og strømstønad til husholdninger § 16 andre ledd.</article><article class="legalP" id="kapittel-2-paragraf-3-ledd-3">Informasjon om forbruk og stønads- eller prissikringsbeløp skal fremgå av fakturaen fra fjernvarmeselskapet. Det skal fremgå tydelig av fakturaen om kunden får utbetalt, eller må betale inn, et prissikringsbeløp. Det skal gis informasjon til kunden om at stønadssatser og prissikringsverdier offentliggjøres hver måned av Norges vassdrags- og energidirektorat.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2025-09-08-1792/KAPITTEL_3"><h2>Kapittel 3. Strømstønad for fjernvarme</h2><article class="legalArticle" data-lovdata-URL="LTI/forskrift/2025-09-08-1792/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Rett til stønad</span></h3><article class="legalP" id="kapittel-3-paragraf-1-ledd-1">Følgende kunder har rett til strømstønad for fjernvarme:<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">fjernvarmekunder med husholdningsforbruk som er kunder av fjernvarmeselskap med konsesjon etter energiloven § 5-1, og</article></article></li><li data-li-identifier="b." data-name="b."><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">fjernvarmekunder med husholdningsforbruk som er kunder av nærvarmeselskap som registrerer seg i tråd med denne forskrift § 24.</article></article></li></ul></article><article class="legalP" id="kapittel-3-paragraf-1-ledd-2">Fjernvarmekunde som bor fast i fritidsbolig, og som har egen energimåler registrert hos et fjernvarmeselskap som nevnt i første ledd bokstav a eller b, har rett til stønad dersom:<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-1-ledd-2-punkt-1"><article class="legalP" id="kapittel-3-paragraf-1-ledd-2-punkt-1-ledd-1">fjernvarmekunden har fremlagt for fjernvarmeselskapet gyldig vedtak fra kommunen om varig eller midlertidig bruksendringstillatelse til boligformål, eller</article></article></li><li data-li-identifier="b." data-name="b."><article class="listArticle" id="kapittel-3-paragraf-1-ledd-2-punkt-2"><article class="legalP" id="kapittel-3-paragraf-1-ledd-2-punkt-2-ledd-1">det fremgår av Folkeregisteret at fjernvarmekunden er og har vært bostedsregistrert på nåværende adresse senest 9. juni 2025.</article></article></li></ul></article><article class="legalP" id="kapittel-3-paragraf-1-ledd-3">Fjernvarmekunde som nevnt i andre ledd bokstav a, og som fortsatt har et kundeforhold, har rett til stønad fra og med tidspunktet for vedtaket fra kommunen, men tidligst 1. oktober 2025. Fjernvarmekunde som nevnt i andre ledd bokstav b, og som fortsatt har et kundeforhold, har rett til stønad for forbruk fra og med 1. oktober 2025.</article></article><article class="legalArticle" data-lovdata-URL="LTI/forskrift/2025-09-08-1792/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Beregning av stønad – terskelverdi og stønadsgrad</span></h3><article class="legalP" id="kapittel-3-paragraf-2-ledd-1">Strømstønad til fjernvarmekunder skal beregnes etter lov om Norgespris og strømstønad til husholdninger § 13. Beregningen skal baseres på månedlig forbruk og månedlig gjennomsnittlig elspotpris i prisområdet leveringsstedet tilhører.</article><article class="legalP" id="kapittel-3-paragraf-2-ledd-2">For forbruk fra og med 1. oktober 2025 til og med 31. desember 2025, er terskelverdien 75 øre per kWh eksklusiv merverdiavgift, og stønadsgraden er 90 prosent.</article></article><article class="legalArticle" data-lovdata-URL="LTI/forskrift/2025-09-08-1792/§10" data-name="§10" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Forbrukstak</span></h3><article class="legalP" id="kapittel-3-paragraf-3-ledd-1">Det skal ikke beregnes stønad for forbruk over 4&#xa0;500 kWh per måned per energimåler.</article><article class="legalP" id="kapittel-3-paragraf-3-ledd-2">For boligselskap med fellesmålt fjernvarmeforbruk, skal det ikke beregnes stønad for samlet forbruk over 4&#xa0;500 kWh per måned per boenhet.</article></article><article class="legalArticle" data-lovdata-URL="LTI/forskrift/2025-09-08-1792/§11" data-name="§11" id="kapittel-3-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Utbetaling</span></h3><article class="legalP" id="kapittel-3-paragraf-4-ledd-1">Utbetaling av strømstønad skal skje månedlig, i tråd med § 14 første ledd i lov om Norgespris og strømstønad for husholdninger.</article></article><article class="legalArticle" data-lovdata-URL="LTI/forskrift/2025-09-08-1792/§12" data-name="§12" id="kapittel-3-paragraf-5"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Innrapportering av forbruk som overstiger forbrukstak og antall boenheter</span></h3><article class="legalP" id="kapittel-3-paragraf-5-ledd-1">Dersom fellesmålt husholdningsforbruk i et boligselskap samlet overstiger 4&#xa0;500 kWh per boenhet i boligselskapet per måned og dette ikke er tatt hensyn til i stønadsbeløpet, skal boligselskapet uten ugrunnet opphold innrapportere til fjernvarmeselskapet at de har oversteget forbrukstaket. Ved innrapporteringen skal boligselskapet oppgi antall boenheter.</article><article class="legalP" id="kapittel-3-paragraf-5-ledd-2">Fjernvarmeselskapet skal bekrefte til boligselskapet at de har mottatt informasjon etter første ledd.</article><article class="legalP" id="kapittel-3-paragraf-5-ledd-3">Dersom fjernvarmeselskap mottar opplysninger om antall boenheter i et boligselskap, skal dette legges til grunn for fremtidige beregninger av utbetalinger av strømstønad.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2025-09-08-1792/KAPITTEL_4"><h2>Kapittel 4. Ordning for sikring av fjernvarmepris (Norgespris)</h2><article class="legalArticle" data-lovdata-URL="LTI/forskrift/2025-09-08-1792/§13" data-name="§13" id="kapittel-4-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Plikt til å tilby deltakelse i ordning for sikring av fjernvarmepris</span></h3><article class="legalP" id="kapittel-4-paragraf-1-ledd-1">Fjernvarmeselskap med konsesjon etter energiloven § 5-1, eller nærvarmeselskap som registrerer seg i tråd med denne forskrift § 24, plikter på forespørsel å tilby deltakelse i ordning for sikring av fjernvarmepris til:<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-1-ledd-1-punkt-1"><article class="legalP" id="kapittel-4-paragraf-1-ledd-1-punkt-1-ledd-1">fjernvarmekunder med husholdningsforbruk, og</article></article></li><li data-li-identifier="b." data-name="b."><article class="listArticle" id="kapittel-4-paragraf-1-ledd-1-punkt-2"><article class="legalP" id="kapittel-4-paragraf-1-ledd-1-punkt-2-ledd-1">fjernvarmekunder med fritidsboligforbruk.</article></article></li></ul></article><article class="legalP" id="kapittel-4-paragraf-1-ledd-2">Fjernvarmeselskapet skal informere kunden om hvordan kunden kan bestille ordning for sikring av fjernvarmepris.</article><article class="legalP" id="kapittel-4-paragraf-1-ledd-3">Kunde med husholdningsforbruk mister rett til strømstønad, så lenge vedkommende kunde deltar i ordning for sikring av fjernvarmepris.</article></article><article class="legalArticle" data-lovdata-URL="LTI/forskrift/2025-09-08-1792/§14" data-name="§14" id="kapittel-4-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Vilkår for kundens deltakelse i ordning for sikring av fjernvarmepris</span></h3><article class="legalP" id="kapittel-4-paragraf-2-ledd-1">For å delta i ordning for sikring av fjernvarmepris må kunden:<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-2-ledd-1-punkt-1"><article class="legalP" id="kapittel-4-paragraf-2-ledd-1-punkt-1-ledd-1">ha rett til å delta i ordningen, jf. § 13</article></article></li><li data-li-identifier="b." data-name="b."><article class="listArticle" id="kapittel-4-paragraf-2-ledd-1-punkt-2"><article class="legalP" id="kapittel-4-paragraf-2-ledd-1-punkt-2-ledd-1">fylle ut bestillingsskjema</article></article></li><li data-li-identifier="c." data-name="c."><article class="listArticle" id="kapittel-4-paragraf-2-ledd-1-punkt-3"><article class="legalP" id="kapittel-4-paragraf-2-ledd-1-punkt-3-ledd-1">oppgi nødvendig kundeinformasjon</article></article></li><li data-li-identifier="d." data-name="d."><article class="listArticle" id="kapittel-4-paragraf-2-ledd-1-punkt-4"><article class="legalP" id="kapittel-4-paragraf-2-ledd-1-punkt-4-ledd-1">godkjenne at fjernvarmeselskapet kan kreve inn og betale ut prissikringsbeløp, jf. lov om Norgespris og strømstønad til husholdninger §§ 15 og 16</article></article></li><li data-li-identifier="e." data-name="e."><article class="listArticle" id="kapittel-4-paragraf-2-ledd-1-punkt-5"><article class="legalP" id="kapittel-4-paragraf-2-ledd-1-punkt-5-ledd-1">bekrefte at kunden er klar over vilkår om bindingstid, referansepris, forbrukstak, avbestillingsrett og eventuelle opplysningsplikter som regulert i denne forskriften.</article></article></li></ul></article><article class="legalP" id="kapittel-4-paragraf-2-ledd-2">Boligselskap med fellesmålt fjernvarmeforbruk skal, ved bestilling av ordning for sikring av fjernvarmepris, opplyse om antall boenheter. Boligselskap med fellesmålt fjernvarmeforbruk, som også omfatter annet forbruk, skal opplyse om andel oppvarmet areal til annet forbruk som utgjør mer enn 20 prosent av totalt oppvarmet areal.</article></article><article class="legalArticle" data-lovdata-URL="LTI/forskrift/2025-09-08-1792/§15" data-name="§15" id="kapittel-4-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Nærmere om bestilling</span></h3><article class="legalP" id="kapittel-4-paragraf-3-ledd-1">Fjernvarmeselskapet plikter å åpne for bestilling av ordning for sikring av fjernvarmepris etter at referansepris er fastsatt. Fjernvarmeselskapet kan ikke åpne for bestilling av ny prisperiode før ny referansepris er fastsatt.</article><article class="legalP" id="kapittel-4-paragraf-3-ledd-2">Kunder som bestiller ordning for sikring av fjernvarmepris mellom 1. og 15. oktober 2025 skal, som et unntak fra bindingstidspunktet i § 18 første ledd, kunne velge denne ordningen med virkning fra og med 1. oktober 2025.</article><article class="legalP" id="kapittel-4-paragraf-3-ledd-3">For nye prisperioder fra og med 2027, skal kunder mellom 1. og 15. januar hvert år kunne bestille ordning for sikring av fjernvarmepris, og velge å være med i ordningen fra 1. januar det aktuelle året. Regelen i dette leddet første punktum er et unntak fra bindingstidspunktet i § 18 første ledd.</article><article class="legalP" id="kapittel-4-paragraf-3-ledd-4">Bestillingsskjema skal inneholde nødvendig informasjon om ordning for sikring av fjernvarmepris, inkludert at fjernvarmeselskapene skal kreve inn og betale ut prissikringsbeløp, referansepris for den gjeldende prisperiode, informasjon om avbestillingsrett, bindingstid og forbrukstak.</article><article class="legalP" id="kapittel-4-paragraf-3-ledd-5">Kunder som ikke har mulighet til å benytte elektronisk ID og bestille ordning for sikring av fjernvarmepris digitalt, skal fylle ut og signere et fysisk bestillingsskjema, som sendes til fjernvarmeselskapet. Dersom fjernvarmeselskapet sender bestillingsskjema per post, skal avbestillingsskjema sendes samtidig. Kundens bestilling av ordning for sikring av fjernvarmepris skal gjelde fra den datoen bestillingsskjemaet er poststemplet. Dersom bestillingsskjemaet ikke er poststemplet, skal bestillingen gjelde fra den datoen fjernvarmeselskapet mottar bestillingsskjemaet.</article><article class="legalP" id="kapittel-4-paragraf-3-ledd-6">Spesifikasjoner for fjernvarmeselskapets bestillingsskjema kan fastsettes av Norges vassdrags- og energidirektorat.</article></article><article class="legalArticle" data-lovdata-URL="LTI/forskrift/2025-09-08-1792/§16" data-name="§16" id="kapittel-4-paragraf-4"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Bekreftelse på bestilling av ordning for sikring av fjernvarmepris</span></h3><article class="legalP" id="kapittel-4-paragraf-4-ledd-1">Ved bestilling av ordning for sikring av fjernvarmepris, skal kunden motta bekreftelse fra fjernvarmeselskapet på bestilling med informasjon om oppstartstidspunkt, referansepris i prisperioden, avbestillingsrett og bindingstid.</article><article class="legalP" id="kapittel-4-paragraf-4-ledd-2">Fjernvarmeselskapet skal kunne dokumentere at fjernvarmekunden har bestilt ordning for sikring av fjernvarmepris. Dokumentasjonen skal være lagret digitalt.</article></article><article class="legalArticle" data-lovdata-URL="LTI/forskrift/2025-09-08-1792/§17" data-name="§17" id="kapittel-4-paragraf-5"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Avbestillingsrett</span></h3><article class="legalP" id="kapittel-4-paragraf-5-ledd-1">Kunden kan avbestille ordning for sikring av fjernvarmepris inntil 14 dager fra fjernvarmeselskapet har mottatt bestillingsskjema. Dersom kunden benytter seg av avbestillingsretten, vil retten til ordning for sikring av fjernvarmepris bortfalle for de dagene før kunden benyttet seg av avbestillingsretten.</article><article class="legalP" id="kapittel-4-paragraf-5-ledd-2">Dersom kunden bestiller ordning for sikring av fjernvarmepris før ny prisperiode har startet, gjelder avbestillingsretten i 14 dager fra første dag i ny prisperiode.</article><article class="legalP" id="kapittel-4-paragraf-5-ledd-3">Dersom referanseprisen endres i løpet av prisperioden, får kunden rett til å avbestille innen 14 dager fra ny referansepris trer i kraft. Fjernvarmeselskapet skal informere kunden om prisendringen og avbestillingsrett.</article><article class="legalP" id="kapittel-4-paragraf-5-ledd-4">Kunder som ikke har mulighet til å avbestille digitalt, skal sende avbestilling skriftlig til sitt fjernvarmeselskap. Avbestillingen gjelder fra den datoen avbestillingen ble poststemplet. Dersom avbestillingen ikke er poststemplet, gjelder avbestillingen fra den datoen fjernvarmeselskapet mottar avbestillingen.</article><article class="legalP" id="kapittel-4-paragraf-5-ledd-5">Ved avbestilling av ordning for sikring av fjernvarmepris, skal fjernvarmekunden uten ugrunnet opphold motta bekreftelse på avbestilling fra fjernvarmeselskapet.</article></article><article class="legalArticle" data-lovdata-URL="LTI/forskrift/2025-09-08-1792/§18" data-name="§18" id="kapittel-4-paragraf-6"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Bindingstid</span></h3><article class="legalP" id="kapittel-4-paragraf-6-ledd-1">Kundens energimåler er bundet til ordning for sikring av fjernvarmepris fra første dag i påfølgende måned etter at kunden elektronisk har bestilt ordning for sikring av fjernvarmepris, og til og med 31. desember inneværende år.</article><article class="legalP" id="kapittel-4-paragraf-6-ledd-2">For kunder som ikke benytter elektronisk bestillingsskjema, vil energimåleren være bundet fra første dag i påfølgende måned etter at fjernvarmeselskapet har mottatt utfylt og signert bestillingsskjema, og til og med 31. desember inneværende år.</article><article class="legalP" id="kapittel-4-paragraf-6-ledd-3">For kunder som bestiller ordning for sikring av fjernvarmepris i perioden 1. oktober 2025 til og med 31. desember 2025, vil energimåleren være bundet frem til og med 31. desember 2026.</article><article class="legalP" id="kapittel-4-paragraf-6-ledd-4">Kundens energimåler er ikke bundet dersom kunden benytter seg av avbestillingsretten i henhold til § 17 om avbestillingsrett.</article><article class="legalP" id="kapittel-4-paragraf-6-ledd-5">Ved bindingstidens utløp, er ikke lenger kundens energimåler bundet til ordning for sikring av fjernvarmepris. Dersom kunden ønsker å fortsette å delta i ordning for sikring av fjernvarmepris i ny prisperiode, er kunden selv ansvarlig for å bestille ordning for sikring av fjernvarmepris.</article></article><article class="legalArticle" data-lovdata-URL="LTI/forskrift/2025-09-08-1792/§19" data-name="§19" id="kapittel-4-paragraf-7"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Referansepris</span></h3><article class="legalP" id="kapittel-4-paragraf-7-ledd-1">For perioden 1. oktober 2025 til 31. desember 2026, skal referanseprisen være 40 øre per kWh eksklusiv merverdiavgift.</article></article><article class="legalArticle" data-lovdata-URL="LTI/forskrift/2025-09-08-1792/§20" data-name="§20" id="kapittel-4-paragraf-8"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Beregning av prissikringsverdi og prissikringsbeløp</span></h3><article class="legalP" id="kapittel-4-paragraf-8-ledd-1">Fjernvarmeselskapet skal beregne prissikringsbeløp for fjernvarmekunder som deltar i ordning for sikring av fjernvarmepris, i tråd med § 15 i lov om Norgespris og strømstønad for husholdninger.</article><article class="legalP" id="kapittel-4-paragraf-8-ledd-2">Prissikringsbeløp skal beregnes basert på månedlig forbruk og månedlig gjennomsnittlig elspotpris i prisområdet kunden tilhører.</article></article><article class="legalArticle" data-lovdata-URL="LTI/forskrift/2025-09-08-1792/§21" data-name="§21" id="kapittel-4-paragraf-9"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Forbrukstak</span></h3><article class="legalP" id="kapittel-4-paragraf-9-ledd-1">Det skal ikke beregnes prissikringsbeløp for forbruk over 4&#xa0;500 kWh per måned per energimåler.</article><article class="legalP" id="kapittel-4-paragraf-9-ledd-2">Det skal ikke beregnes prissikringsbeløp for samlet forbruk over 1&#xa0;000 kWh per måned per fritidsbolig.</article><article class="legalP" id="kapittel-4-paragraf-9-ledd-3">For boligselskap med fellesmålt fjernvarme skal det ikke beregnes prissikringsbeløp for samlet forbruk over 4&#xa0;500 kWh per måned per boenhet, og 1&#xa0;000 kWh per måned per boenhet for fritidsboliger.</article><article class="legalP" id="kapittel-4-paragraf-9-ledd-4">Fjernvarmekunde som bor fast i fritidsbolig, og som har egen energimåler registrert hos et fjernvarmeselskap med konsesjon etter energiloven § 5-1, eller nærvarmeselskap som har registrert seg etter denne forskrift § 24, har rett til samme forbrukstak som husholdningskunder dersom:<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-9-ledd-4-punkt-1"><article class="legalP" id="kapittel-4-paragraf-9-ledd-4-punkt-1-ledd-1">fjernvarmekunden har fremlagt for fjernvarmeselskapet gyldig vedtak fra kommunen om varig eller midlertidig bruksendringstillatelse til boligformål, eller</article></article></li><li data-li-identifier="b." data-name="b."><article class="listArticle" id="kapittel-4-paragraf-9-ledd-4-punkt-2"><article class="legalP" id="kapittel-4-paragraf-9-ledd-4-punkt-2-ledd-1">det fremgår av Folkeregisteret at fjernvarmekunden er og har vært bostedsregistrert på nåværende adresse senest 9. juni 2025.</article></article></li></ul></article><article class="legalP" id="kapittel-4-paragraf-9-ledd-5">Fjernvarmekunde som nevnt i bokstav a, og som har et fortsatt kundeforhold, har rett til samme forbrukstak som husholdningskunder fra og med tidspunktet for vedtaket fra kommunen, men tidligst 1. oktober 2025. Fjernvarmekunde som nevnt i bokstav b, og som har et fortsatt kundeforhold, har rett til samme forbrukstak som husholdningskunder fra og med 1. oktober 2025.</article></article><article class="legalArticle" data-lovdata-URL="LTI/forskrift/2025-09-08-1792/§22" data-name="§22" id="kapittel-4-paragraf-10"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Ut- og innbetaling av prissikringsbeløp</span></h3><article class="legalP" id="kapittel-4-paragraf-10-ledd-1">Ut- og innbetaling av prissikringsbeløp mellom fjernvarmeselskap og fjernvarmekunde skal skje månedlig i tråd med § 15 fjerde ledd i lov om Norgespris og strømstønad for husholdninger.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2025-09-08-1792/KAPITTEL_5"><h2>Kapittel 5. Nærvarme</h2><article class="legalArticle" data-lovdata-URL="LTI/forskrift/2025-09-08-1792/§23" data-name="§23" id="kapittel-5-paragraf-1"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Rett til strømstønad og ordning for sikring av fjernvarmepris</span></h3><article class="legalP" id="kapittel-5-paragraf-1-ledd-1">Husholdningskunder av nærvarmeselskap som er registrert etter § 24, har rett til strømstønad for husholdningsforbruk og til å delta i ordning for sikring av fjernvarmepris for husholdnings- og fritidsboligforbruk.</article></article><article class="legalArticle" data-lovdata-URL="LTI/forskrift/2025-09-08-1792/§24" data-name="§24" id="kapittel-5-paragraf-2"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Nærvarmeselskap og deres kunders rettigheter og plikter</span></h3><article class="legalP" id="kapittel-5-paragraf-2-ledd-1">Nærvarmeselskap omfattes av denne forskriften ved registrering hos Norges vassdrags- og energidirektorat. Ved registrering, vil nærvarmeselskapet omfattes også av gjeldende bestemmelser i lov om Norgespris og strømstønad for husholdninger, så langt de passer.</article><article class="legalP" id="kapittel-5-paragraf-2-ledd-2">Nærvarmekunder som omfattes av denne forskriften, vil ikke ha rett til støtte i henhold til midlertidig forskrift 30. oktober 2023 nr. 1734 om stønad til kunder av nærvarmeleverandører.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2025-09-08-1792/KAPITTEL_6"><h2>Kapittel 6. Øvrige bestemmelser</h2><article class="legalArticle" data-lovdata-URL="LTI/forskrift/2025-09-08-1792/§25" data-name="§25" id="kapittel-6-paragraf-1"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Viderefordeling av strømstønadsbeløp eller prissikringsbeløp</span></h3><article class="legalP" id="kapittel-6-paragraf-1-ledd-1">Fjernvarmekunder med fellesmålt fjernvarmeforbruk, skal sørge for at strømstønadsbeløp eller prissikringsbeløp fordeles på boenheter med husholdningsforbruk eller fritidsboligforbruk.</article></article><article class="legalArticle" data-lovdata-URL="LTI/forskrift/2025-09-08-1792/§26" data-name="§26" id="kapittel-6-paragraf-2"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Innrapportering av annet forbruk enn husholdningsforbruk</span></h3><article class="legalP" id="kapittel-6-paragraf-2-ledd-1">Boligselskap med fellesmålt fjernvarmeforbruk skal rapportere, uten ugrunnet opphold, til fjernvarmeselskapet hvis mer enn 20 prosent av oppvarmet areal omfattes av annet forbruk. Rapporteringen skal angi hvor stor andel av oppvarmet areal som omfattes av annet forbruk.</article></article><article class="legalArticle" data-lovdata-URL="LTI/forskrift/2025-09-08-1792/§27" data-name="§27" id="kapittel-6-paragraf-3"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Pålegg</span></h3><article class="legalP" id="kapittel-6-paragraf-3-ledd-1">Norges vassdrags- og energidirektorat kan treffe vedtak om nødvendige pålegg for gjennomføringen av bestemmelsene i denne forskriften.</article></article><article class="legalArticle" data-lovdata-URL="LTI/forskrift/2025-09-08-1792/§28" data-name="§28" id="kapittel-6-paragraf-4"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Korrigering ved informasjon om oversteget forbrukstak eller annet forbruk</span></h3><article class="legalP" id="kapittel-6-paragraf-4-ledd-1">Fjernvarmeselskap som får informasjon etter § 12 om oversteget forbrukstak, skal foreta en korrigering av strømstønadsbeløpet.</article><article class="legalP" id="kapittel-6-paragraf-4-ledd-2">Fjernvarmeselskap som får informasjon etter § 26 om annet forbruk, skal foreta en forholdsmessig korrigering av strømstønads- eller prissikringsbeløpet.</article></article><article class="legalArticle" data-lovdata-URL="LTI/forskrift/2025-09-08-1792/§29" data-name="§29" id="kapittel-6-paragraf-5"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Korrigering og tilbakebetaling av uriktig utbetalt strømstønads- eller prissikringsbeløp</span></h3><article class="legalP" id="kapittel-6-paragraf-5-ledd-1">Fjernvarmeselskapet skal korrigere uriktig utbetalt strømstønad, eller uriktig fakturert prissikringsbeløp, på første mulige faktura. Fjernvarmeselskapet kan ikke kreve tilbakebetaling av uriktig utbetalt strømstønadsbeløp eller prissikringsbeløp fra kunden lenger tilbake i tid enn seks måneder fra feilen ble oppdaget, uten vedtak fra Norges vassdrags- og energidirektorat.</article><article class="legalP" id="kapittel-6-paragraf-5-ledd-2">Norges vassdrags- og energidirektorat kan treffe vedtak om stans i videre utbetaling, tilbakebetaling av uriktig utbetalt strømstønad, eller uriktig fakturert prissikringsbeløp. Det kan også fattes vedtak om stans i videre utbetaling eller vedtak om tilbakebetaling, dersom en fjernvarmekunde er urettmessig mottaker.</article><article class="legalP" id="kapittel-6-paragraf-5-ledd-3">Norges vassdrags- og energidirektorat kan treffe vedtak om stans i videre utbetaling, eller vedtak om tilbakebetaling av strømstønad- eller prissikringsbeløp, dersom pålegg etter § 27 ikke etterfølges.</article></article><article class="legalArticle" data-lovdata-URL="LTI/forskrift/2025-09-08-1792/§30" data-name="§30" id="kapittel-6-paragraf-6"><h3 class="legalArticleHeader"><span class="legalArticleValue">§ 30</span>. <span class="legalArticleTitle">Rapportering fra fjernvarmeselskapene for kontroll</span></h3><article class="legalP" id="kapittel-6-paragraf-6-ledd-1">Fjernvarmeselskapet skal snarest mulig hver måned, oversende dokumentasjon av utbetalt strømstønad og/eller sikringsbeløp, som er utbetalt til eller innbetalt fra fjernvarmekundene, til den departementet utpeker etter § 4.</article><article class="legalP" id="kapittel-6-paragraf-6-ledd-2">Den departementet utpeker etter § 4 kan fastsette format på dokumentasjonen.</article><article class="legalP" id="kapittel-6-paragraf-6-ledd-3">Dokumentasjonen skal inneholde følgende informasjon:<ul class="defaultList"><li data-li-identifier="a." data-name="a."><article class="listArticle" id="kapittel-6-paragraf-6-ledd-3-punkt-1"><article class="legalP" id="kapittel-6-paragraf-6-ledd-3-punkt-1-ledd-1">indikator på om kunden har strømstønad eller ordning for sikring av fjernvarmepris</article></article></li><li data-li-identifier="b." data-name="b."><article class="listArticle" id="kapittel-6-paragraf-6-ledd-3-punkt-2"><article class="legalP" id="kapittel-6-paragraf-6-ledd-3-punkt-2-ledd-1">identifikasjon av kunden og energimåler</article></article></li><li data-li-identifier="c." data-name="c."><article class="listArticle" id="kapittel-6-paragraf-6-ledd-3-punkt-3"><article class="legalP" id="kapittel-6-paragraf-6-ledd-3-punkt-3-ledd-1">startdato og sluttdato for den aktuelle utbetalingen</article></article></li><li data-li-identifier="d." data-name="d."><article class="listArticle" id="kapittel-6-paragraf-6-ledd-3-punkt-4"><article class="legalP" id="kapittel-6-paragraf-6-ledd-3-punkt-4-ledd-1">totalt forbruk i kWh</article></article></li><li data-li-identifier="e." data-name="e."><article class="listArticle" id="kapittel-6-paragraf-6-ledd-3-punkt-5"><article class="legalP" id="kapittel-6-paragraf-6-ledd-3-punkt-5-ledd-1">stønadsberettiget eller prissikret forbruk i kWh</article></article></li><li data-li-identifier="f." data-name="f."><article class="listArticle" id="kapittel-6-paragraf-6-ledd-3-punkt-6"><article class="legalP" id="kapittel-6-paragraf-6-ledd-3-punkt-6-ledd-1">utbetalt stønad eller ut- eller innbetalt prissikringsbeløp</article></article></li><li data-li-identifier="g." data-name="g."><article class="listArticle" id="kapittel-6-paragraf-6-ledd-3-punkt-7"><article class="legalP" id="kapittel-6-paragraf-6-ledd-3-punkt-7-ledd-1">indikator på om kunden er enkelthusholdning, boligselskap eller fritidsbolig</article></article></li><li data-li-identifier="h." data-name="h."><article class="listArticle" id="kapittel-6-paragraf-6-ledd-3-punkt-8"><article class="legalP" id="kapittel-6-paragraf-6-ledd-3-punkt-8-ledd-1">antall boenheter i boligselskap, der dette er tilgjengelig for fjernvarmeselskapet.</article></article></li></ul></article><article class="legalP" id="kapittel-6-paragraf-6-ledd-4">Den departementet utpeker etter § 4 kan be om ytterligere informasjon.</article><article class="legalP" id="kapittel-6-paragraf-6-ledd-5">Ved utelatt informasjon kan den departementet utpeker etter § 4 holde tilbake utbetaling av strømstønad eller prissikringsbeløp til fjernvarmeselskapet.</article></article><article class="legalArticle" data-lovdata-URL="LTI/forskrift/2025-09-08-1792/§31" data-name="§31" id="kapittel-6-paragraf-7"><h3 class="legalArticleHeader"><span class="legalArticleValue">§ 31</span>. <span class="legalArticleTitle">Behandling av personopplysninger</span></h3><article class="legalP" id="kapittel-6-paragraf-7-ledd-1">Norges vassdrags- og energidirektorat kan behandle de personopplysninger som er nødvendige knyttet til forbruk, faktura og kundeinformasjon, for å ivareta sine oppgaver etter lov om Norgespris og strømstønad til husholdninger og denne forskriften.</article><article class="legalP" id="kapittel-6-paragraf-7-ledd-2">Fjernvarmeselskapet og den departementet utpeker etter § 4, kan behandle de personopplysninger som er nødvendige knyttet til kundens forbruk, faktura og annen kundeinformasjon, for å ivareta sine oppgaver etter lov om Norgespris og strømstønad til husholdninger og denne forskriften.</article></article><article class="legalArticle" data-lovdata-URL="LTI/forskrift/2025-09-08-1792/§32" data-name="§32" id="kapittel-6-paragraf-8"><h3 class="legalArticleHeader"><span class="legalArticleValue">§ 32</span>. <span class="legalArticleTitle">Innhenting av nødvendige opplysninger</span></h3><article class="legalP" id="kapittel-6-paragraf-8-ledd-1">Norges vassdrags- og energidirektorat kan i vedtak spesifisere nødvendige opplysninger som fjernvarmeselskapet skal innsende.</article></article><article class="legalArticle" data-lovdata-URL="LTI/forskrift/2025-09-08-1792/§33" data-name="§33" id="kapittel-6-paragraf-9"><h3 class="legalArticleHeader"><span class="legalArticleValue">§ 33</span>. <span class="legalArticleTitle">Tilsyn</span></h3><article class="legalP" id="kapittel-6-paragraf-9-ledd-1">Norges vassdrags- og energidirektorat fører tilsyn med både ordning for strømstønad og for ordning av sikring av fjernvarmepris etter § 23 i lov om Norgespris og strømstønad for husholdninger.</article></article><article class="legalArticle" data-lovdata-URL="LTI/forskrift/2025-09-08-1792/§34" data-name="§34" id="kapittel-6-paragraf-10"><h3 class="legalArticleHeader"><span class="legalArticleValue">§ 34</span>. <span class="legalArticleTitle">Dispensasjon</span></h3><article class="legalP" id="kapittel-6-paragraf-10-ledd-1">Norges vassdrags- og energidirektorat kan i særlige tilfeller dispensere fra bestemmelser i denne forskriften.</article></article><article class="legalArticle" data-lovdata-URL="LTI/forskrift/2025-09-08-1792/§35" data-name="§35" id="kapittel-6-paragraf-11"><h3 class="legalArticleHeader"><span class="legalArticleValue">§ 35</span>. <span class="legalArticleTitle">Ikraftsetting og opphevelse</span></h3><article class="legalP" id="kapittel-6-paragraf-11-ledd-1">Forskriften trer i kraft 15. september 2025 og oppheves 31. desember 2029. Fra 15. september 2025 oppheves midlertidig forskrift 1. juni 2022 nr. 952 om prisregulering av fjernvarme til husholdninger med og uten tilknytningsplikt.</article></article></section></main></body></html>