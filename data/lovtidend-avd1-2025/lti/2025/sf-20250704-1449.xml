<!DOCTYPE html><html lang="nb"><head><title>Forskrift om rammeplan for praktisk-pedagogisk utdanning</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-07-04-1449</dd><dt class="dokid">DokumentID</dt><dd class="dokid">LTI/forskrift/2025-07-04-1449</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Juridisk avdeling</li></ul></dd><dt class="dateInForce">I kraft fra</dt><dd class="dateInForce">2025-08-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2015-12-21-1771</li></ul></dd><dt class="basedOn">Hjemmel</dt><dd class="basedOn"><ul><li>lov/2024-03-08-9/§3-8</li></ul></dd><dt class="dateOfPublication">Kunngjort</dt><dd class="dateOfPublication">2025-07-07 13:25</dd><dt class="journalNumber">Journalnummer</dt><dd class="journalNumber">2025-0948</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Forskrift om rammeplan for praktisk-pedagogisk utdanning</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 4. juli 2025 med hjemmel i lov 8. mars 2024 nr. 9 om universiteter og høyskoler (universitets- og høyskoleloven) § 3-8 andre ledd.</dd><dt class="refid">RefID</dt><dd class="refid">forskrift/2025-07-04-1449</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om rammeplan for praktisk-pedagogisk utdanning<ul class="tocSubUl"><li>§ 1. Virkeområde og formål</li><li>§ 2. Læringsutbytte</li><li>§ 3. Struktur og innhold</li><li>§ 4. Nasjonale retningslinjer og studieplan</li><li>§ 5. Godkjenningsbestemmelser</li><li>§ 6. Opptak</li><li>§ 7. Ikrafttredelse og oppheving av forskrift</li></ul></li></ul></dd></dl></header><main class="documentBody" data-lovdata-URL="LTI/forskrift/2025-07-04-1449" id="dokument"><h1>Forskrift om rammeplan for praktisk-pedagogisk utdanning</h1><article class="legalArticle" data-lovdata-URL="LTI/forskrift/2025-07-04-1449/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde og formål</span></h2><article class="numberedLegalP" data-numerator="1" id="paragraf-1-nummer-1">(1) Forskriften gjelder for universiteter og høyskoler som tilbyr praktisk-pedagogisk utdanning.</article><article class="numberedLegalP" data-numerator="2" id="paragraf-1-nummer-2">(2) Forskriftens formål er å sikre at institusjonene tilbyr praktisk-pedagogisk utdanning som er profesjonsrettet og basert på forsknings- og utviklingsarbeid og erfaringsbasert kunnskap. Utdanningen skal ha høy faglig kvalitet og skape helhet og sammenheng mellom fagstudier, pedagogikk, fagdidaktikk og praksis. Utdanningen skal forholde seg til opplæringslova og gjeldende læreplaner for grunnopplæringen.</article><article class="numberedLegalP" data-numerator="3" id="paragraf-1-nummer-3">(3) Utdanningen skal kvalifisere til å ivareta opplæring om samiske forhold, herunder kjennskap til den statusen urfolk har internasjonalt, og samiske barn og ungdoms rett til opplæring i tråd med opplæringsloven og gjeldende læreplanverk.</article></article><article class="legalArticle" data-lovdata-URL="LTI/forskrift/2025-07-04-1449/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Læringsutbytte</span></h2><article class="legalP" id="paragraf-2-ledd-1">Kandidaten skal etter fullført praktisk-pedagogisk utdanning ha følgende samlede læringsutbytte:<ul class="defaultList"><li><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>Kunnskap</i></article><article class="legalP" id="paragraf-2-ledd-1-punkt-1-ledd-2">Kandidaten <ul class="defaultList"><li data-li-identifier="-" data-name="-"><article class="listArticle" id="paragraf-2-ledd-1-punkt-1-ledd-2-punkt-1"><article class="legalP" id="paragraf-2-ledd-1-punkt-1-ledd-2-punkt-1-ledd-1">har inngående fagdidaktisk og pedagogisk kunnskap for relevante trinn</article></article></li><li data-li-identifier="-" data-name="-"><article class="listArticle" id="paragraf-2-ledd-1-punkt-1-ledd-2-punkt-2"><article class="legalP" id="paragraf-2-ledd-1-punkt-1-ledd-2-punkt-2-ledd-1">har bred forståelse av skolens mandat, opplæringens verdigrunnlag og opplæringsløpet.</article></article></li><li data-li-identifier="-" data-name="-"><article class="listArticle" id="paragraf-2-ledd-1-punkt-1-ledd-2-punkt-3"><article class="legalP" id="paragraf-2-ledd-1-punkt-1-ledd-2-punkt-3-ledd-1">har inngående kunnskap om og evne til å holde seg oppdatert på gjeldende lov- og planverk for profesjonsutøvelsen</article></article></li><li data-li-identifier="-" data-name="-"><article class="listArticle" id="paragraf-2-ledd-1-punkt-1-ledd-2-punkt-4"><article class="legalP" id="paragraf-2-ledd-1-punkt-1-ledd-2-punkt-4-ledd-1">har bred kunnskap om barne- og ungdomskultur og barns og ungdoms utvikling og læring i ulike sosiale og kulturelle kontekster</article></article></li><li data-li-identifier="-" data-name="-"><article class="listArticle" id="paragraf-2-ledd-1-punkt-1-ledd-2-punkt-5"><article class="legalP" id="paragraf-2-ledd-1-punkt-1-ledd-2-punkt-5-ledd-1">har bred kunnskap om læringsstrategier, læringsarenaer og arbeidsmetoder generelt og særlig i respektive fag</article></article></li><li data-li-identifier="-" data-name="-"><article class="listArticle" id="paragraf-2-ledd-1-punkt-1-ledd-2-punkt-6"><article class="legalP" id="paragraf-2-ledd-1-punkt-1-ledd-2-punkt-6-ledd-1">har kunnskap om barn og unge i vanskelige livssituasjoner, herunder kunnskap om vold og seksuelle overgrep mot barn og unge, om deres rettigheter i et nasjonalt og internasjonalt perspektiv, og om hvordan sette i gang nødvendige tiltak etter gjeldende lovverk.</article></article></li></ul></article></article></li><li><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1"><i>Ferdigheter</i></article><article class="legalP" id="paragraf-2-ledd-1-punkt-2-ledd-2">Kandidaten <ul class="defaultList"><li data-li-identifier="-" data-name="-"><article class="listArticle" id="paragraf-2-ledd-1-punkt-2-ledd-2-punkt-1"><article class="legalP" id="paragraf-2-ledd-1-punkt-2-ledd-2-punkt-1-ledd-1">kan planlegge, gjennomføre og reflektere over undervisning basert på forsknings- og utviklingsarbeid og erfaringsbasert kunnskap</article></article></li><li data-li-identifier="-" data-name="-"><article class="listArticle" id="paragraf-2-ledd-1-punkt-2-ledd-2-punkt-2"><article class="legalP" id="paragraf-2-ledd-1-punkt-2-ledd-2-punkt-2-ledd-1">kan lede og legge til rette for undervisningsforløp som fører til gode faglige og sosiale læringsprosesser</article></article></li><li data-li-identifier="-" data-name="-"><article class="listArticle" id="paragraf-2-ledd-1-punkt-2-ledd-2-punkt-3"><article class="legalP" id="paragraf-2-ledd-1-punkt-2-ledd-2-punkt-3-ledd-1">kan bruke varierte arbeidsmetoder, differensiere og tilpasse opplæring i samsvar med gjeldende læreplanverk, og skape motiverende og inkluderende læringsmiljø</article></article></li><li data-li-identifier="-" data-name="-"><article class="listArticle" id="paragraf-2-ledd-1-punkt-2-ledd-2-punkt-4"><article class="legalP" id="paragraf-2-ledd-1-punkt-2-ledd-2-punkt-4-ledd-1">kan beskrive kjennetegn på kompetanse, vurdere og dokumentere elevers læring, gi læringsfremmende tilbakemeldinger og bidra til at elevene kan reflektere over egen læring og egen faglige utvikling</article></article></li><li data-li-identifier="-" data-name="-"><article class="listArticle" id="paragraf-2-ledd-1-punkt-2-ledd-2-punkt-5"><article class="legalP" id="paragraf-2-ledd-1-punkt-2-ledd-2-punkt-5-ledd-1">kan identifisere særskilte behov hos barn og unge, inkludert identifisere tegn på vold eller seksuelle overgrep. På bakgrunn av faglige vurderinger skal kandidaten kunne etablere samarbeid med aktuelle tverrfaglig og tverretatlige samarbeidspartnere til barnets beste.</article></article></li></ul></article></article></li><li><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1"><i>Generell kompetanse</i></article><article class="legalP" id="paragraf-2-ledd-1-punkt-3-ledd-2">Kandidaten <ul class="defaultList"><li data-li-identifier="-" data-name="-"><article class="listArticle" id="paragraf-2-ledd-1-punkt-3-ledd-2-punkt-1"><article class="legalP" id="paragraf-2-ledd-1-punkt-3-ledd-2-punkt-1-ledd-1">kan formidle pedagogiske og fagdidaktiske problemstillinger på et avansert nivå</article></article></li><li data-li-identifier="-" data-name="-"><article class="listArticle" id="paragraf-2-ledd-1-punkt-3-ledd-2-punkt-2"><article class="legalP" id="paragraf-2-ledd-1-punkt-3-ledd-2-punkt-2-ledd-1">innehar en profesjonell holdning og kan kritisk reflektere over faglige, profesjonsetiske og fag- og utdanningspolitiske spørsmål</article></article></li><li data-li-identifier="-" data-name="-"><article class="listArticle" id="paragraf-2-ledd-1-punkt-3-ledd-2-punkt-3"><article class="legalP" id="paragraf-2-ledd-1-punkt-3-ledd-2-punkt-3-ledd-1">kan med stor grad av selvstendighet videreutvikle egen kompetanse og bidra til både kollegers og</article></article></li><li data-li-identifier="-" data-name="-"><article class="listArticle" id="paragraf-2-ledd-1-punkt-3-ledd-2-punkt-4"><article class="legalP" id="paragraf-2-ledd-1-punkt-3-ledd-2-punkt-4-ledd-1">skolens utvikling</article></article></li><li data-li-identifier="-" data-name="-"><article class="listArticle" id="paragraf-2-ledd-1-punkt-3-ledd-2-punkt-5"><article class="legalP" id="paragraf-2-ledd-1-punkt-3-ledd-2-punkt-5-ledd-1">kan bygge relasjoner til elever og foresatte, og samarbeide med aktører som er relevante for skoleverket.</article></article></li></ul></article></article></li></ul></article></article><article class="legalArticle" data-lovdata-URL="LTI/forskrift/2025-07-04-1449/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Struktur og innhold</span></h2><article class="numberedLegalP" data-numerator="1" id="paragraf-3-nummer-1">(1) Praktisk-pedagogisk utdanning skal kvalifisere for undervisning. Utdanningen har et omfang på 60 studiepoeng og består av:<ul class="defaultList"><li data-li-identifier="-" data-name="-"><article class="listArticle" id="paragraf-3-nummer-1-punkt-1"><article class="legalP" id="paragraf-3-nummer-1-punkt-1-ledd-1">minst 60 dager praksis, veiledet, variert og vurdert</article></article></li><li data-li-identifier="-" data-name="-"><article class="listArticle" id="paragraf-3-nummer-1-punkt-2"><article class="legalP" id="paragraf-3-nummer-1-punkt-2-ledd-1">pedagogikk, 30 studiepoeng</article></article></li><li data-li-identifier="-" data-name="-"><article class="listArticle" id="paragraf-3-nummer-1-punkt-3"><article class="legalP" id="paragraf-3-nummer-1-punkt-3-ledd-1">fagdidaktikk, 30 studiepoeng.</article></article></li></ul></article><article class="numberedLegalP" data-numerator="2" id="paragraf-3-nummer-2">(2) Fagdidaktikken skal knyttes til fag i studentens fagkrets som gir undervisningskompetanse.</article><article class="numberedLegalP" data-numerator="3" id="paragraf-3-nummer-3">(3) Praksisstudiet skal bestå av minst 60 dager veiledet, variert og vurdert praksis. Studentene skal ha praksis i grunnskole og videregående skole. Praksis skal fordeles gjennom studieløpet. For studenter med fagbakgrunn i utøvende kunstfag kan inntil 50 prosent av praksis foregå i kulturskolene og inngå i kravet om 60 dager. Praksisstudiet skal være tilpasset studentenes fag og bidra til at studentene utvikler evnen til å utforske, reflektere over og utvikle egen profesjonsutøvelse. Det skal være progresjon i praksisstudiet. Studenter som er tilsatt i skolen, bør ha minimum 50 prosent av praksis på annen skole enn egen arbeidsplass.</article><article class="numberedLegalP" data-numerator="4" id="paragraf-3-nummer-4">(4) Studentene skal ha praksis både på grunnskole og i videregående opplæring. Studenter med fagbakgrunn i fellesfagene i videregående opplæring skal møte elever på ulike utdanningsprogrammer i løpet av praksisopplæringen. Studenter som er tilsatt i skolen, bør ha minimum 50 prosent av praksis på annen skole enn egen arbeidsplass. For studenter med fagbakgrunn i utøvende kunstfag kan inntil 50 prosent av praksis foregå i kulturskolene og inngå i kravet om 60 dager.</article><article class="numberedLegalP" data-numerator="5" id="paragraf-3-nummer-5">(5) Institusjonene kan tilby en integrert master i praktisk-pedagogisk utdanning på minst 120 studiepoeng eller en integrert erfaringsbasert master i praktisk-pedagogisk utdanning på minst 90 studiepoeng. For å få utferdiget vitnemål om fullført praktisk-pedagogisk utdanning, må den integrerte masterutdanningen være bestått.</article><article class="numberedLegalP" data-numerator="6" id="paragraf-3-nummer-6">(6) Institusjoner som tilbyr bachelorutdanninger i utøvende og skapende kunstfag i finansieringskategori A eller B, kan tilby praktisk-pedagogisk utdanning integrert i studiet over minst fire år. For å få utferdiget vitnemål for fullført praktisk-pedagogisk utdanning, må bachelorutdanningen være bestått.</article></article><article class="legalArticle" data-lovdata-URL="LTI/forskrift/2025-07-04-1449/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Nasjonale retningslinjer og studieplan</span></h2><article class="numberedLegalP" data-numerator="1" id="paragraf-4-nummer-1">(1) Det er utarbeidet nasjonale retningslinjer for praktisk-pedagogisk utdanning. Med utgangspunkt i forskriften og nasjonale retningslinjer skal den enkelte institusjon utarbeide studieplaner som beskriver hvordan institusjonen legger til rette for en integrert utdanning med helhet og sammenheng.</article><article class="numberedLegalP" data-numerator="2" id="paragraf-4-nummer-2">(2) Studieplanen skal inneholde bestemmelser om faglig innhold inkludert samiske emner og tverrfaglighet, praksis, organisering, arbeidsformer og vurderingsordninger. Studieplanen skal vedtas av institusjonens styre.</article></article><article class="legalArticle" data-lovdata-URL="LTI/forskrift/2025-07-04-1449/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Godkjenningsbestemmelser</span></h2><article class="legalP" id="paragraf-5-ledd-1">Utdanning som ikke er basert på rammeplan for praktisk-pedagogisk utdanning, kan gi grunnlag for faglig godkjenning etter universitets- og høyskoleloven § 9-1, § 9-2 eller § 9-3. Utdanning som kan gi grunnlag for godkjenning, må omfatte praksis.</article></article><article class="legalArticle" data-lovdata-URL="LTI/forskrift/2025-07-04-1449/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Opptak</span></h2><article class="numberedLegalP" data-numerator="1" id="paragraf-6-nummer-1">(1) For å bli tatt opp til praktisk-pedagogisk utdanning, må søker ha<ul class="defaultList"><li data-li-identifier="-" data-name="-"><article class="listArticle" id="paragraf-6-nummer-1-punkt-1"><article class="legalP" id="paragraf-6-nummer-1-punkt-1-ledd-1">en mastergrad og minst ett relevant fag, i eller i tillegg til graden, som gir kompetanse til å undervise, jf. forskrift 3. juni 2024 nr. 900 om grunnskoleopplæringa og den vidaregåande opplæringa kapittel 12 eller</article></article></li><li data-li-identifier="-" data-name="-"><article class="listArticle" id="paragraf-6-nummer-1-punkt-2"><article class="legalP" id="paragraf-6-nummer-1-punkt-2-ledd-1">en bachelorgrad og minst ett relevant fag, i eller i tillegg til graden, som gir kompetanse til å undervise, jf. forskrift 3. juni 2024 nr. 900 om grunnskoleopplæringa og den vidaregåande opplæringa kapittel 12, og minst to års relevant arbeidserfaring fra grunnskolen eller den videregående skolen, eller</article></article></li><li data-li-identifier="-" data-name="-"><article class="listArticle" id="paragraf-6-nummer-1-punkt-3"><article class="legalP" id="paragraf-6-nummer-1-punkt-3-ledd-1">en bachelorgrad i utøvende eller skapende kunstfag i finansieringskategori A eller B, med minimum 180 studiepoeng i kunstfaget, eller</article></article></li><li data-li-identifier="-" data-name="-"><article class="listArticle" id="paragraf-6-nummer-1-punkt-4"><article class="legalP" id="paragraf-6-nummer-1-punkt-4-ledd-1">en bachelorgrad med inntil tre fag som gir kompetanse til å undervise i praktiske og/eller estetiske fag i grunnskolen. Ett av fagene kan erstattes av drama/teaterfag. Det må inngå fordypning på minst 120 studiepoeng i ett fag. Øvrige fag må ha et omfang på minst 30 studiepoeng. Det stilles krav om gjennomsnittskarakter C eller bedre fra bachelorgraden, eller</article></article></li><li data-li-identifier="-" data-name="-"><article class="listArticle" id="paragraf-6-nummer-1-punkt-5"><article class="legalP" id="paragraf-6-nummer-1-punkt-5-ledd-1">en bachelorgrad i tegnspråk og tolkning (døvetolkutdanning), med minst 80 studiepoeng i tegnspråk. Det stilles krav om gjennomsnittskarakter C eller bedre fra bachelorgraden.</article></article></li></ul></article><article class="numberedLegalP" data-numerator="2" id="paragraf-6-nummer-2">(2) Institusjoner som tilbyr en integrert master i praktisk-pedagogisk utdanning på minst 120 studiepoeng, jf. forskriften § 3, kan ta opp søkere som tilfredsstiller krav for opptak til mastergraden, til det integrerte løpet.</article><article class="numberedLegalP" data-numerator="3" id="paragraf-6-nummer-3">(3) Institusjoner som tilbyr en erfaringsbasert integrert master i praktisk-pedagogisk utdanning på minst 90 studiepoeng, jf. forskriften § 3, kan ta opp søkere som tilfredsstiller krav for opptak til mastergraden, og som har minst to års relevant arbeidserfaring fra grunnskolen eller den videregående skolen, til det integrerte løpet.</article><article class="numberedLegalP" data-numerator="4" id="paragraf-6-nummer-4">(4) Institusjoner som tilbyr praktisk-pedagogisk utdanning integrert i bachelorutdanning i utøvende eller skapende kunstfag, jf. forskriften § 3, kan ta opp søkere som tilfredsstiller krav for opptak til bachelorgraden, til det integrerte løpet.</article><article class="numberedLegalP" data-numerator="5" id="paragraf-6-nummer-5">(5) For søkere som har en bachelorgrad og arbeidserfaring etter første ledd, andre strekpunkt, eller en bachelorgrad i praktiske og estetiske fag etter første ledd, fjerde strekpunkt, kan det gis opptak til praktisk-pedagogisk utdanning siste gang til studier med oppstart våren 2030.</article></article><article class="legalArticle" data-lovdata-URL="LTI/forskrift/2025-07-04-1449/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse og oppheving av forskrift</span></h2><article class="numberedLegalP" data-numerator="1" id="paragraf-7-nummer-1">(1) Forskriften trer i kraft 1. august 2025.</article><article class="numberedLegalP" data-numerator="2" id="paragraf-7-nummer-2">(2) Fra samme tidspunkt oppheves forskrift 21. desember 2015 nr. 1771 om rammeplan for praktisk-pedagogisk utdanning.</article></article></main></body></html>