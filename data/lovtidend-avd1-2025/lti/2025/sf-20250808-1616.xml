<!DOCTYPE html><html lang="nb"><head><title>Forskrift om registrering av beslutninger om utlegg i Løsøreregisteret (utleggsregistreringsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-08-08-1616</dd><dt class="dokid">DokumentID</dt><dd class="dokid">LTI/forskrift/2025-08-08-1616</dd><dt class="ministry">Departement</dt><dd class="ministry"><ul><li>Kommunal- og distriktsdepartementet</li></ul></dd><dt class="subunit">Etat</dt><dd class="subunit"><ul><li>Planavdelingen</li></ul></dd><dt class="dateInForce">I kraft fra</dt><dd class="dateInForce">2026-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2008-02-19-158</li></ul></dd><dt class="basedOn">Hjemmel</dt><dd class="basedOn"><ul><li>lov/1935-06-07-2/§34</li><li>lov/1935-06-07-2/§34a</li></ul></dd><dt class="dateOfPublication">Kunngjort</dt><dd class="dateOfPublication">2025-08-11 14:50</dd><dt class="journalNumber">Journalnummer</dt><dd class="journalNumber">2025-1056</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="titleShort">Korttittel</dt><dd class="titleShort">Utleggsregistreringsforskriften</dd><dt class="title">Tittel</dt><dd class="title">Forskrift om registrering av beslutninger om utlegg i Løsøreregisteret (utleggsregistreringsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kommunal- og distriktsdepartementet 8. august 2025 med hjemmel i lov 7. juni 1935 nr. 2 om tinglysing §§ 34 og 34a.</dd><dt class="refid">RefID</dt><dd class="refid">forskrift/2025-08-08-1616</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om registrering av beslutninger om utlegg i Løsøreregisteret (utleggsregistreringsforskriften)<ul class="tocSubUl"><li>§ 1. Virkeområde</li><li>§ 2. Registrering av utleggstrekk</li><li>§ 3. Sikringstrekk etter gjeldsordningsloven og inntrekking av lønnsinntekter mv. i konkurs</li><li>§ 4. Registrering av utleggspant</li><li>§ 5. Registrering av «intet til utlegg»</li><li>§ 6. Tilleggsopplysninger</li><li>§ 7. Innsyn i registrerte opplysninger om utleggstrekk og intet til utlegg</li><li>§ 8. Plikt til å gi gjenpart til den omspurte ved utlevering av opplysninger</li><li>§ 9. Sletting av registreringer av utleggstrekk</li><li>§ 10. Sletting av utleggspant</li><li>§ 11. Sletting av registreringer av «intet til utlegg»</li><li>§ 12. Elektronisk kommunikasjon</li><li>§ 13. Ikrafttredelses- og overgangsbestemmelser</li></ul></li></ul></dd></dl></header><main class="documentBody" data-lovdata-URL="LTI/forskrift/2025-08-08-1616" id="dokument"><h1>Forskrift om registrering av beslutninger om utlegg i Løsøreregisteret (utleggsregistreringsforskriften)</h1><article class="legalArticle" data-lovdata-URL="LTI/forskrift/2025-08-08-1616/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gir nærmere bestemmelser om registreringen i Løsøreregisteret og sletting av registreringer når det følger av lov at beslutninger om utlegg skal registreres i Løsøreregisteret.</article></article><article class="legalArticle" data-lovdata-URL="LTI/forskrift/2025-08-08-1616/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Registrering av utleggstrekk</span></h2><article class="legalP" id="paragraf-2-ledd-1">Når det er etablert utleggstrekk overfor en skyldner, skal Innkrevingsmyndigheten sørge for at utleggstrekket registreres i Løsøreregisteret, jf. innkrevingsloven § 35 første ledd. Det gjelder ikke trekk som bare omfatter uforfalte bidragsforpliktelser.</article><article class="legalP" id="paragraf-2-ledd-2">Registreringen skal identifisere skyldneren ved fødsels- eller d-nummer og opplyse om datoen for etableringen av utleggstrekket.</article></article><article class="legalArticle" data-lovdata-URL="LTI/forskrift/2025-08-08-1616/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Sikringstrekk etter gjeldsordningsloven og inntrekking av lønnsinntekter mv. i konkurs</span></h2><article class="legalP" id="paragraf-3-ledd-1">Der det ikke er etablert utleggstrekk når det besluttes sikringstrekk etter gjeldsordningsloven § 3-3 eller inntrekking etter dekningsloven § 2-11, registreres sikringstrekket eller inntrekkingen som utleggstrekk, jf. gjeldsordningsloven § 3-3 andre ledd tredje punktum og dekningsloven § 2-11 andre ledd fjerde punktum.</article><article class="legalP" id="paragraf-3-ledd-2">Der det er etablert utleggstrekk når det besluttes sikringstrekk eller inntrekking, blir registreringen av utleggstrekket stående.</article></article><article class="legalArticle" data-lovdata-URL="LTI/forskrift/2025-08-08-1616/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Registrering av utleggspant</span></h2><article class="legalP" id="paragraf-4-ledd-1">Når en namsmyndighet stifter utleggspant i andre formuesgoder enn nevnt i tvangsfullbyrdelsesloven § 7-19 første ledd, skal namsmyndigheten sørge for at utleggspantet blir registrert i Løsøreregisteret, jf. § 7-19 ellevte ledd.</article><article class="legalP" id="paragraf-4-ledd-2">Meldingen til Løsøreregisteret skal inneholde opplysning om hvilke formuesgoder det er tatt utlegg i, angivelse av pantekravet, jf. panteloven § 1-4, samt andre opplysninger som registreringen krever.</article><article class="legalP" id="paragraf-4-ledd-3">Løsøreregisteret gir saksøkeren eller dennes prosessfullmektig melding om registreringen dersom opplysning om saksøker eller prosessfullmektig er registrert.</article></article><article class="legalArticle" data-lovdata-URL="LTI/forskrift/2025-08-08-1616/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Registrering av «intet til utlegg»</span></h2><article class="legalP" id="paragraf-5-ledd-1">Når en alminnelig namsmann eller Innkrevingsmyndigheten har besluttet «intet til utlegg» overfor en skyldner, skal namsmyndigheten sørge for at beslutningen registreres i Løsøreregisteret, jf. tvangsfullbyrdelsesloven § 7-23. For fysiske personer som ikke allerede er ilagt utleggstrekk, gjelder dette bare for namsmyndigheter som er kompetent til å etablere utleggstrekk, jf. § 7-23 annet ledd.</article><article class="legalP" id="paragraf-5-ledd-2">Registreringen skal identifisere skyldneren ved fødsels- eller d-nummer eller organisasjonsnummer og opplyse om datoen for beslutningen.</article><article class="legalP" id="paragraf-5-ledd-3">Registreringen skal opplyse om hvilken namsmyndighet som har truffet beslutningen. Dersom opplysningen er sendt inn, skal registreringen i tillegg opplyse om saksøker, saksøkers prosessfullmektig og prosessfullmektigens saksreferanse.</article></article><article class="legalArticle" data-lovdata-URL="LTI/forskrift/2025-08-08-1616/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilleggsopplysninger</span></h2><article class="legalP" id="paragraf-6-ledd-1">I tilknytning til de enkelte registreringene kan Løsøreregisteret inneholde tilleggsopplysninger som nevnt i tinglysingsforskriften § 16.</article></article><article class="legalArticle" data-lovdata-URL="LTI/forskrift/2025-08-08-1616/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Innsyn i registrerte opplysninger om utleggstrekk og intet til utlegg</span></h2><article class="legalP" id="paragraf-7-ledd-1">Tilleggsopplysninger som nevnt i § 5 tredje ledd og andre tilleggsopplysninger om utleggstrekk og «intet til utlegg» kan bare gis til foretak som driver kredittopplysningsvirksomhet etter kredittopplysningsloven, og til skyldneren selv. Kredittopplysningsforetak kan bare gi opplysningene videre til skyldneren selv.</article></article><article class="legalArticle" data-lovdata-URL="LTI/forskrift/2025-08-08-1616/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Plikt til å gi gjenpart til den omspurte ved utlevering av opplysninger</span></h2><article class="legalP" id="paragraf-8-ledd-1">Når Løsøreregisteret gir ut opplysninger om utleggstrekk eller om beslutninger om «intet til utlegg» som gjelder en fysisk person, skal vedkommende vederlagsfritt orienteres ved gjenpart. Dette gjelder likevel ikke når opplysningene gis ut til et foretak som driver kredittopplysningsvirksomhet etter kredittopplysningsloven.</article><article class="legalP" id="paragraf-8-ledd-2">Gjenparten skal gi informasjon om innholdet av de utleverte opplysningene og om hvem de er utlevert til, herunder navn og adresse til den behandlingsansvarlige mottakeren.</article></article><article class="legalArticle" data-lovdata-URL="LTI/forskrift/2025-08-08-1616/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Sletting av registreringer av utleggstrekk</span></h2><article class="legalP" id="paragraf-9-ledd-1">Innkrevingsmyndigheten sørger for sletting av utleggstrekk i Løsøreregisteret når trekket opphører, jf. innkrevingsloven § 35 annet ledd. Registreringen skal slettes omgående. Det samme gjelder der det bare er uforfalte bidragskrav igjen i trekket.</article></article><article class="legalArticle" data-lovdata-URL="LTI/forskrift/2025-08-08-1616/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Sletting av utleggspant</span></h2><article class="legalP" id="paragraf-10-ledd-1">Utleggspant som er registrert i Løsøreregisteret uten at registreringen gir rettsvern, skal slettes fra registeret når utlegget er falt bort. Det må fremlegges bevis for at utlegget er falt bort.</article><article class="legalP" id="paragraf-10-ledd-2">Løsøreregisteret skal av eget tiltak slette utleggspant som nevnt i første ledd fem år etter registreringen. Tinglysingsloven § 30 annet ledd gjelder tilsvarende.</article><article class="legalP" id="paragraf-10-ledd-3">Panteloven § 5-14 gjelder tilsvarende for offentlige fordringshavere som har fått utleggspant som er registrert i Løsøreregisteret uten rettsvernsvirkning.</article><article class="legalP" id="paragraf-10-ledd-4">Om sletting av registreringen av utleggspant der registreringen i Løsøreregisteret gir rettsvern, gjelder de alminnelige reglene om tinglysing i Løsøreregisteret.</article></article><article class="legalArticle" data-lovdata-URL="LTI/forskrift/2025-08-08-1616/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Sletting av registreringer av «intet til utlegg»</span></h2><article class="legalP" id="paragraf-11-ledd-1">Namsmyndigheten sørger for sletting av registreringer av «intet til utlegg» i tilfeller som nevnt i tvangsfullbyrdelsesloven § 7-27. Registreringen skal slettes omgående.</article><article class="legalP" id="paragraf-11-ledd-2">Løsøreregisteret skal av eget tiltak slette registreringer av «intet til utlegg» innen to virkedager etter utløpet av treårsfristen etter tinglysingsloven § 34a fjerde ledd annet punktum.</article></article><article class="legalArticle" data-lovdata-URL="LTI/forskrift/2025-08-08-1616/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Elektronisk kommunikasjon</span></h2><article class="legalP" id="paragraf-12-ledd-1">Alminnelige namsmenn og Innkrevingsmyndighetens meldinger til Løsøreregisteret om registrering av beslutninger om utlegg og om sletting av registreringer skal skje i elektronisk form. Meldingene sendes gjennom Skatteetaten. Melding om at namsmannen har besluttet sikring av eiendeler etter gjeldsordningsloven § 3-3 første ledd kan sendes i papirform.</article><article class="legalP" id="paragraf-12-ledd-2">Meldinger fra en kommune som namsmyndighet om registrering av utleggspant og om sletting av registreringer kan sendes i papirform dersom kommunen ikke kan benytte en elektronisk løsning som er godkjent av Løsøreregisteret.</article><article class="legalP" id="paragraf-12-ledd-3">Ved registrering av dokumenter gjelder de alminnelige reglene i tinglysingsloven og tinglysingsforskriften, med mindre annet er fastsatt i forskriften her.</article></article><article class="legalArticle" data-lovdata-URL="LTI/forskrift/2025-08-08-1616/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelses- og overgangsbestemmelser</span></h2><article class="legalP" id="paragraf-13-ledd-1">Forskriften trer i kraft 1. januar 2026. Samtidig oppheves forskrift 19. februar 2008 nr. 158 om utvidet registrering av utleggsforretninger i Løsøreregisteret.</article><article class="legalP" id="paragraf-13-ledd-2">For skyldnere som ikke er underlagt utleggstrekk etter ny trekkordning, jf. dekningsloven § 2-8 første ledd som endret ved innkrevingsloven, registreres og slettes utleggstrekk og opplysninger utleveres etter tidligere gjeldende regler.</article><article class="legalP" id="paragraf-13-ledd-3">Der det er etablert utleggstrekk etter ny trekkordning mot skyldneren, registreres og slettes utleggstrekk og opplysninger gis ut etter bestemmelsene i forskriften her. Det gjelder også i overgangsperioden der krav dekket av tidligere trekk bevarer tidsprioritet i form av et dekningsprivilegium ut den fastsatte trekkperioden.</article></article></main></body></html>