<!DOCTYPE html><html lang="nb"><head><title>Forskrift for graden doctor philosophiae (dr.philos.) ved Universitetet i Bergen</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-02-13-284</dd><dt class="dokid">DokumentID</dt><dd class="dokid">LTI/forskrift/2025-02-13-284</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Universitetet i Bergen</li></ul></dd><dt class="dateInForce">I kraft fra</dt><dd class="dateInForce">2025-02-13</dd><dt class="changesToDocuments">Endrer</dt><dd class="changesToDocuments"><ul><li>forskrift/2022-11-24-2594</li></ul></dd><dt class="basedOn">Hjemmel</dt><dd class="basedOn"><ul><li>lov/2024-03-08-9/§3-4</li><li>lov/2024-03-08-9/§13-1</li><li>lov/2024-03-08-9/§13-2</li></ul></dd><dt class="dateOfPublication">Kunngjort</dt><dd class="dateOfPublication">2025-02-25 14:20</dd><dt class="journalNumber">Journalnummer</dt><dd class="journalNumber">2025-0181</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Forskrift for graden doctor philosophiae (dr.philos.) ved Universitetet i Bergen</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Universitetet i Bergen 13. februar 2025 med hjemmel i lov 8. mars 2024 nr. 9 om universiteter og høyskoler (universitets- og høyskoleloven) § 3-4, § 13-1 og § 13-2.</dd><dt class="refid">RefID</dt><dd class="refid">forskrift/2025-02-13-284</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for graden doctor philosophiae (dr.philos.) ved Universitetet i Bergen<ul class="tocSubUl"><li>§ 1. Forskriftens virkeområde</li><li>§ 2. Beskrivelse av innhold og målsetting for graden dr.philos.</li><li>§ 3. Ansvaret for graden dr.philos.</li><li>§ 4. Søknad om å få avhandlingen bedømt og innlevering</li><li>§ 4-1. Vilkår for å fremstille seg</li><li>§ 4-2. Søknad og krav til dokumentasjon</li><li>§ 5. Avhandlingen</li><li>§ 5-1. Krav til avhandlingen</li><li>§ 5-2. Medforfatterskap</li><li>§ 5-3. Tidligere arbeider</li><li>§ 6. Oppnevning av bedømmelseskomité</li><li>§ 7. Bedømmelseskomiteens arbeid</li><li>§ 7-1. Bedømmelseskomiteens innstilling</li><li>§ 7-2. Mindre omarbeiding og underkjenning av innlevert avhandling</li><li>§ 8. Fakultetets behandling av bedømmelseskomiteens innstilling</li><li>§ 9. Innlevering til ny bedømmelse</li><li>§ 10. Retting av formelle feil i avhandlingen</li><li>§ 11. Offentliggjøring av avhandlingen</li><li>§ 12. Pressemelding</li><li>§ 13. Doktorgradsprøve</li><li>§ 13-1. Prøveforelesning og disputas</li><li>§ 13-2. Prøveforelesninger</li><li>§ 13-3. Disputas</li><li>§ 14. Avslutning av bedømmelse ved vitenskapelig uredelighet</li><li>§ 15. Oppnådd grad, vitnemål og doktorgradsdiplom</li><li>§ 16. Klage</li><li>§ 16-1. Klage over avslag på søknad om bedømmelse, underkjenning av avhandling, prøveforelesning eller disputas</li><li>§ 16-2. Klage over avslutning av bedømmelse på bakgrunn av uredelighet</li><li>§ 17. Delegering</li><li>§ 18. Ikrafttredelse</li><li>§ 19. Overgangsbestemmelser</li></ul></li></ul></dd></dl></header><main class="documentBody" data-lovdata-URL="LTI/forskrift/2025-02-13-284" id="dokument"><h1>Forskrift for graden doctor philosophiae (dr.philos.) ved Universitetet i Bergen</h1><article class="legalArticle" data-lovdata-URL="LTI/forskrift/2025-02-13-284/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h2><article class="legalP" id="paragraf-1-ledd-1">Forskriften gjelder graden doctor philosophiae (dr.philos.), og gir regler om retten til å fremstille seg for dr.philos.-prøven og avviklingen av denne.</article><article class="legalP" id="paragraf-1-ledd-2">For andre bestemmelser som regulerer forhold knyttet til dr.philos.-graden, se til lov om universiteter og høyskoler (universitets- og høyskoleloven), forskrift til universitets- og høyskoleloven, forskrift om Nasjonalt kvalifikasjonsrammeverk for livslang læring og om henvisningen til Det europeiske kvalifikasjonsrammeverket for livslang læring (nasjonalt kvalifikasjonsrammeverk), forskrift om grader og yrkesutdanninger, beskyttet tittel og normert studietid ved universiteter og høyskoler, lov om organisering av forskningsetisk arbeid og lov om behandlingsmåten i forvaltningssaker (forvaltningsloven).</article></article><article class="legalArticle" data-lovdata-URL="LTI/forskrift/2025-02-13-284/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Beskrivelse av innhold og målsetting for graden dr.philos.</span></h2><article class="legalP" id="paragraf-2-ledd-1">Graden dr.philos. er en doktorgrad som kan tildeles personer som har avlagt eksamen av høyere grad, det vil si mastergrad eller tilsvarende.</article><article class="legalP" id="paragraf-2-ledd-2">Graden dr.philos. ligger på nivå 8 i nasjonalt kvalifikasjonsrammeverk, som er samme nivå som de organiserte doktorgradene, deriblant philosophiae doctor (ph.d.).</article><article class="legalP" id="paragraf-2-ledd-3">Dr.philos.-graden er opprettet for at personer som innehar kunnskap, ferdigheter og generell kompetanse på doktorgradsnivå, skal få muligheten til å oppnå en doktorgradskvalifikasjon.</article><article class="legalP" id="paragraf-2-ledd-4">Forskningsarbeidet og doktoravhandlingen skal være et selvstendig arbeid uten formell veiledning eller tilknytning til et organisert doktorgradsprogram.</article><article class="legalP" id="paragraf-2-ledd-5">Graden dr.philos. kvalifiserer for forskningsvirksomhet og annet arbeid i samfunnet hvor det stilles store krav til vitenskapelig innsikt, arbeidsmåte og analytisk tenkning i samsvar med god vitenskapelig skikk og forskningsetiske standarder.</article><article class="legalP" id="paragraf-2-ledd-6">Dr.philos.-graden tildeles på grunnlag av<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-6-punkt-1"><article class="legalP" id="paragraf-2-ledd-6-punkt-1-ledd-1">godkjent vitenskapelig avhandling</article></article></li><li data-li-identifier="b." data-name="b."><article class="listArticle" id="paragraf-2-ledd-6-punkt-2"><article class="legalP" id="paragraf-2-ledd-6-punkt-2-ledd-1">godkjent prøveforelesning over oppgitt emne</article></article></li><li data-li-identifier="c." data-name="c."><article class="listArticle" id="paragraf-2-ledd-6-punkt-3"><article class="legalP" id="paragraf-2-ledd-6-punkt-3-ledd-1">godkjent prøveforelesning over selvvalgt emne</article></article></li><li data-li-identifier="d." data-name="d."><article class="listArticle" id="paragraf-2-ledd-6-punkt-4"><article class="legalP" id="paragraf-2-ledd-6-punkt-4-ledd-1">godkjent disputas.</article></article></li></ul></article></article><article class="legalArticle" data-lovdata-URL="LTI/forskrift/2025-02-13-284/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Ansvaret for graden dr.philos.</span></h2><article class="legalP" id="paragraf-3-ledd-1">Universitetsstyret har det overordnete ansvaret for graden dr.philos. og vedtar forskrift for graden. Rektor kan på fullmakt vedta mindre viktige endringer i denne forskriften. Universitetsdirektøren skal rapportere slike endringer til styret.</article><article class="legalP" id="paragraf-3-ledd-2">Fakultetet selv fatter vedtak om søkeren tilfredsstiller kvalifikasjonskravet, om en innlevert avhandling har et tema som hører inn under fakultetets fagportefølje, oppnevnelse av bedømmelseskomité, om avhandlingen er verdig til å forsvares for graden dr.philos., om disputas kan godkjennes og om vitnemål kan utstedes. Med <i>fakultetet selv</i> menes i denne forskrift organer på fakultetsnivå.</article><article class="legalP" id="paragraf-3-ledd-3">Universitetet i Bergen og fakultetene skal legge til rette for bedømmelse av tverrfaglige dr.philos.-avhandlinger, men ansvaret for bedømmelse skal ligge hos ett av fakultetene. Dersom det er tvil om hvorvidt avhandlingen hører inn under fakultetets fagportefølje, kan grunnenhetene og eventuelt andre fakultet konsulteres før det bestemmes hvilket fakultet som skal ta ansvar for bedømmelsen.</article></article><article class="legalArticle" data-lovdata-URL="LTI/forskrift/2025-02-13-284/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Søknad om å få avhandlingen bedømt og innlevering</span></h2></article><article class="legalArticle" data-lovdata-URL="LTI/forskrift/2025-02-13-284/§4-1" data-name="§4-1" id="paragraf-5"><h2 class="legalArticleHeader"><span class="legalArticleValue">§ 4-1</span>. <span class="legalArticleTitle">Vilkår for å fremstille seg</span></h2><article class="legalP" id="paragraf-5-ledd-1">For å kunne fremstille seg for dr.philos.-graden kreves det at søkeren har en femårig mastergrad eller tilsvarende, i samsvar med beskrivelsene i nasjonalt kvalifikasjonsrammeverks nivå 7. Fakultetet kan etter særskilt vurdering godkjenne annen likeverdig utdanning som grunnlag for fremstilling. Også denne utdanningen må være i samsvar med beskrivelsene av nasjonalt kvalifikasjonsrammeverks nivå 7.</article><article class="legalP" id="paragraf-5-ledd-2">Søkeren skal være statsborger eller ha folkeregistrert bostedsadresse i Norge. Andre søkere kan etter begrunnet søknad gis anledning til å fremstille seg dersom avhandlingen oppfyller ett eller flere av disse vilkårene:<ul class="defaultList"><li data-li-identifier="a." data-name="a."><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">behandler emner eller bygger på materiale som har direkte tilknytning til Norge</article></article></li><li data-li-identifier="b." data-name="b."><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">har sterk tilknytning til norsk forskning innen det aktuelle fagområdet</article></article></li><li data-li-identifier="c." data-name="c."><article class="listArticle" id="paragraf-5-ledd-2-punkt-3"><article class="legalP" id="paragraf-5-ledd-2-punkt-3-ledd-1">er utført under opphold ved et norsk universitet eller forskningsinstitusjon, eller i nær tilknytning til eller i tett samarbeid med norske forskere.</article></article></li></ul></article></article><article class="legalArticle" data-lovdata-URL="LTI/forskrift/2025-02-13-284/§4-2" data-name="§4-2" id="paragraf-6"><h2 class="legalArticleHeader"><span class="legalArticleValue">§ 4-2</span>. <span class="legalArticleTitle">Søknad og krav til dokumentasjon</span></h2><article class="legalP" id="paragraf-6-ledd-1">Søknad om å få avhandlingen bedømt rettes til det fakultet som avhandlingens tema hører inn under. Søknaden skal inneholde en kort redegjørelse for at avhandlingen har et tema som hører inn under fakultetets fagportefølje.</article><article class="legalP" id="paragraf-6-ledd-2">Følgende dokumentasjon skal være vedlagt søknaden:<ul class="defaultList"><li data-li-identifier="a." data-name="a."><article class="listArticle" id="paragraf-6-ledd-2-punkt-1"><article class="legalP" id="paragraf-6-ledd-2-punkt-1-ledd-1">avhandlingen, i digitalt og/eller fysisk format, og i det antall som gjeldende fakultet bestemmer</article></article></li><li data-li-identifier="b." data-name="b."><article class="listArticle" id="paragraf-6-ledd-2-punkt-2"><article class="legalP" id="paragraf-6-ledd-2-punkt-2-ledd-1">dokumentasjon som omfatter vitnemål og karakterutskrift for tidligere. utdanning eller tilsvarende kvalifikasjoner</article></article></li><li data-li-identifier="c." data-name="c."><article class="listArticle" id="paragraf-6-ledd-2-punkt-3"><article class="legalP" id="paragraf-6-ledd-2-punkt-3-ledd-1">dokumentasjon på at nødvendige etiske og andre tillatelser er innhentet, hvor dette er påkrevd</article></article></li><li data-li-identifier="d." data-name="d."><article class="listArticle" id="paragraf-6-ledd-2-punkt-4"><article class="legalP" id="paragraf-6-ledd-2-punkt-4-ledd-1">medforfattererklæringer hvor dette er påkrevd i henhold til § 5-2</article></article></li><li data-li-identifier="e." data-name="e."><article class="listArticle" id="paragraf-6-ledd-2-punkt-5"><article class="legalP" id="paragraf-6-ledd-2-punkt-5-ledd-1">erklæring om hvorvidt avhandlingen leveres inn til bedømmelse for første eller andre gang</article></article></li><li data-li-identifier="f." data-name="f."><article class="listArticle" id="paragraf-6-ledd-2-punkt-6"><article class="legalP" id="paragraf-6-ledd-2-punkt-6-ledd-1">erklæring om at avhandlingen eller deler av denne ikke er levert inn og/eller bedømt ved annen norsk eller utenlandsk institusjon</article></article></li><li data-li-identifier="g." data-name="g."><article class="listArticle" id="paragraf-6-ledd-2-punkt-7"><article class="legalP" id="paragraf-6-ledd-2-punkt-7-ledd-1">dokumentasjon på norsk statsborgerskap eller folkeregistrert bostedsadresse og/eller en redegjørelse for avhandlingens tilknytning til Norge.</article></article></li></ul></article><article class="legalP" id="paragraf-6-ledd-3">Fakultetet selv vurderer søknaden og fatter vedtak om adgangen til å fremstille seg til prøven for graden dr.philos.</article><article class="legalP" id="paragraf-6-ledd-4">Fakultetet selv kan på selvstendig grunnlag avvise søknad om å få avhandlingen bedømt dersom det er åpenbart at avhandlingen ikke har høy nok vitenskapelig kvalitet og vil bli underkjent av en komité.</article><article class="legalP" id="paragraf-6-ledd-5">Fakultetet selv kan avvise søknad om å få avhandlingen bedømt dersom fakultetet ikke har kompetanse på det fagfeltet som avhandlingen omhandler.</article><article class="legalP" id="paragraf-6-ledd-6">Et innlevert arbeid kan ikke trekkes tilbake før det er endelig avgjort om det er verdig til å forsvares for doktorgraden.</article></article><article class="legalArticle" data-lovdata-URL="LTI/forskrift/2025-02-13-284/§5" data-name="§5" id="paragraf-7"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Avhandlingen</span></h2></article><article class="legalArticle" data-lovdata-URL="LTI/forskrift/2025-02-13-284/§5-1" data-name="§5-1" id="paragraf-8"><h2 class="legalArticleHeader"><span class="legalArticleValue">§ 5-1</span>. <span class="legalArticleTitle">Krav til avhandlingen</span></h2><article class="legalP" id="paragraf-8-ledd-1">Avhandlingen skal være et selvstendig vitenskapelig arbeid av internasjonal standard og på et høyt faglig nivå når det gjelder problemformuleringer, begrepsmessig presisering, metodisk, forskningsetisk, teoretisk og empirisk grunnlag, dokumentasjon og fremstillingsform. Avhandlingen skal kunne utvikle ny faglig kunnskap og ha et faglig nivå som tilsier at forskningen vil kunne publiseres som en del av fagets vitenskapelige litteratur.</article><article class="legalP" id="paragraf-8-ledd-2">Flere arbeider kan godkjennes som deler av avhandlingen når de etter sitt innhold utgjør et hele. I tillegg til de enkelte delene skal det da utarbeides en sammenbindende fremstilling som gjør nærmere rede for helheten i avhandlingen.</article><article class="legalP" id="paragraf-8-ledd-3">Fraværet av krav til godkjent opplæringsdel, skal kompenseres ved at avhandlingsarbeidet er noe mer omfattende enn det som kreves i de organiserte doktorgradsprogrammene. Fakultetet selv kan vedta egne retningslinjer om hvordan fravær av krav til godkjent opplæringsdel kan kompenseres.</article><article class="legalP" id="paragraf-8-ledd-4">Avhandlingen skal inneholde et sammendrag på engelsk og et på norsk.</article><article class="legalP" id="paragraf-8-ledd-5">Fakultetet selv bestemmer hvilke språk som kan benyttes i en avhandling.</article></article><article class="legalArticle" data-lovdata-URL="LTI/forskrift/2025-02-13-284/§5-2" data-name="§5-2" id="paragraf-9"><h2 class="legalArticleHeader"><span class="legalArticleValue">§ 5-2</span>. <span class="legalArticleTitle">Medforfatterskap</span></h2><article class="legalP" id="paragraf-9-ledd-1">Fellesarbeid godtas til bedømmelse forutsatt at kandidatens bidrag representerer en selvstendig innsats som kan identifiseres i den utstrekning det er nødvendig for vurderingen.</article><article class="legalP" id="paragraf-9-ledd-2">Dersom et skriftlig arbeid er blitt til i samvirke med andre forfattere, skal kandidaten følge de normer for medforfatterskap som er allment akseptert i fagmiljøet og Universitetet i Bergens retningslinjer for medforfatterskap og i henhold til internasjonale standarder.</article><article class="legalP" id="paragraf-9-ledd-3">I avhandlinger hvor det inngår arbeider med flere forfattere skal det følge en underskrevet erklæring som beskriver kandidatens og den enkelte medforfatters innsats i hvert enkeltarbeid.</article></article><article class="legalArticle" data-lovdata-URL="LTI/forskrift/2025-02-13-284/§5-3" data-name="§5-3" id="paragraf-10"><h2 class="legalArticleHeader"><span class="legalArticleValue">§ 5-3</span>. <span class="legalArticleTitle">Tidligere arbeider</span></h2><article class="legalP" id="paragraf-10-ledd-1">Kravet om «ny faglig kunnskap» etter § 5-1 (1) innebærer at<ul class="defaultList"><li data-li-identifier="a." data-name="a."><article class="listArticle" id="paragraf-10-ledd-1-punkt-1"><article class="legalP" id="paragraf-10-ledd-1-punkt-1-ledd-1">arbeid eller deler av arbeid som er vurdert til doktorgraden ved en annen institusjon ikke kan inngå i avhandlingen, og det samme gjelder arbeid eller deler av arbeid som har blitt underkjent etter omarbeiding (andre gangs underkjenning)</article></article></li><li data-li-identifier="b." data-name="b."><article class="listArticle" id="paragraf-10-ledd-1-punkt-2"><article class="legalP" id="paragraf-10-ledd-1-punkt-2-ledd-1">arbeid eller deler av arbeid som har vært godtatt som grunnlag for eksamener eller grader på nivå under doktorgrad, ikke kan inngå i avhandlingen. Data, metoder, analyser eller resultater fra nivå under doktorgrad kan likevel danne utgangspunktet for en avhandling.</article></article></li><li data-li-identifier="c." data-name="c."><article class="listArticle" id="paragraf-10-ledd-1-punkt-3"><article class="legalP" id="paragraf-10-ledd-1-punkt-3-ledd-1">deler av arbeid som inngår som grunnlaget for en eller flere kandidaters ph.d.-grad som herværende person har samvirket i, likevel kan antas til bedømmelse.</article></article></li></ul></article><article class="legalP" id="paragraf-10-ledd-2">Det må legges inn henvisning ved bruk av tidligere arbeider. Henvisningene skal være i tråd med vitenskapelige standarder for det aktuelle fagområdet.</article><article class="legalP" id="paragraf-10-ledd-3">Ved bruk av publiserte arbeider kan disse ikke godtas som del av avhandlingen hvis de ved innleveringstidspunkt er eldre enn ti (10) år fra publiseringsdato. Dersom det inngår eldre arbeider skal det gjøres rede for i søknad om innlevering, hvordan dette arbeidet likevel tilfredsstiller kravet om å utvikle ny faglig kunnskap. Fakultetet selv kan gjøre unntak fra dette kravet dersom helt ekstraordinære forhold tilsier det.</article><article class="legalP" id="paragraf-10-ledd-4">En avhandling som helt eller delvis er utarbeidet mens kandidaten er tatt opp i et organisert doktorgradsprogram kan ikke senere leveres til bedømmelse for dr.philos.-graden.</article><article class="legalP" id="paragraf-10-ledd-5">Avhandlingen kan innleveres for bedømmelse ved kun ett lærested.</article></article><article class="legalArticle" data-lovdata-URL="LTI/forskrift/2025-02-13-284/§6" data-name="§6" id="paragraf-11"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Oppnevning av bedømmelseskomité</span></h2><article class="legalP" id="paragraf-11-ledd-1">Fakultetet selv oppnevner en sakkyndig bedømmelseskomité på minst tre (3) medlemmer som skal bedømme avhandlingen. Habilitetsreglene i forvaltningsloven § 6 gjelder for komiteens medlemmer.</article><article class="legalP" id="paragraf-11-ledd-2">Grunnenheten foreslår bedømmelseskomité. Kandidaten skal underrettes om forslaget til sammensetning av komité, og har anledning til å innlevere skriftlige merknader senest fem (5) virkedager etter at grunnenheten har oversendt forslaget til fakultetet. Fakultetet selv fatter beslutning om hvorvidt merknadene skal tas til følge.</article><article class="legalP" id="paragraf-11-ledd-3">Det bør normalt ikke gå mer enn tre (3) måneder fra søknaden om å få avhandlingen bedømt er innlevert, til søknaden er vurdert og komité er oppnevnt, dersom søknaden er godkjent.</article><article class="legalP" id="paragraf-11-ledd-4">Bedømmelseskomiteen skal normalt settes sammen slik at<ul class="defaultList"><li data-li-identifier="a." data-name="a."><article class="listArticle" id="paragraf-11-ledd-4-punkt-1"><article class="legalP" id="paragraf-11-ledd-4-punkt-1-ledd-1">to kjønn er representert blant opponentene</article></article></li><li data-li-identifier="b." data-name="b."><article class="listArticle" id="paragraf-11-ledd-4-punkt-2"><article class="legalP" id="paragraf-11-ledd-4-punkt-2-ledd-1">flertallet er uten tilknytning til Universitetet i Bergen</article></article></li><li data-li-identifier="c." data-name="c."><article class="listArticle" id="paragraf-11-ledd-4-punkt-3"><article class="legalP" id="paragraf-11-ledd-4-punkt-3-ledd-1">ett av medlemmene, om mulig, er fra en utenlandsk institusjon</article></article></li><li data-li-identifier="d." data-name="d."><article class="listArticle" id="paragraf-11-ledd-4-punkt-4"><article class="legalP" id="paragraf-11-ledd-4-punkt-4-ledd-1">alle medlemmene har doktorgrad eller tilsvarende kompetanse.</article></article></li></ul></article><article class="legalP" id="paragraf-11-ledd-5">Dersom kriteriene fravikes, skal dette begrunnes særskilt. Fakultetet utpeker en av sine ansatte til komiteens leder.</article></article><article class="legalArticle" data-lovdata-URL="LTI/forskrift/2025-02-13-284/§7" data-name="§7" id="paragraf-12"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Bedømmelseskomiteens arbeid</span></h2></article><article class="legalArticle" data-lovdata-URL="LTI/forskrift/2025-02-13-284/§7-1" data-name="§7-1" id="paragraf-13"><h2 class="legalArticleHeader"><span class="legalArticleValue">§ 7-1</span>. <span class="legalArticleTitle">Bedømmelseskomiteens innstilling</span></h2><article class="legalP" id="paragraf-13-ledd-1">Bedømmelseskomiteen gir en begrunnet innstilling om hvorvidt arbeidet er verdig til å forsvares for dr.philos.-graden. Komiteens innstilling skal normalt foreligge senest tre (3) måneder etter at komiteen har mottatt avhandlingen.</article><article class="legalP" id="paragraf-13-ledd-2">Bedømmelseskomiteen kan kreve fremlagt kandidatens grunnlagsmateriale og utfyllende eller oppklarende tilleggsinformasjon.</article><article class="legalP" id="paragraf-13-ledd-3">Bedømmelseskomiteens innstilling med eventuelle dissenser sendes til fakultetet, og skal så snart som mulig oversendes kandidaten, som gis en frist på ti (10) virkedager til å fremme skriftlige merknader til innstillingen.</article><article class="legalP" id="paragraf-13-ledd-4">Dersom kandidatens merknader kan ha betydning for spørsmålet om avhandlingen kan godkjennes, bør merknadene forelegges bedømmelseskomiteen før fakultetet selv gjør vedtak i saken.</article></article><article class="legalArticle" data-lovdata-URL="LTI/forskrift/2025-02-13-284/§7-2" data-name="§7-2" id="paragraf-14"><h2 class="legalArticleHeader"><span class="legalArticleValue">§ 7-2</span>. <span class="legalArticleTitle">Mindre omarbeiding og underkjenning av innlevert avhandling</span></h2><article class="legalP" id="paragraf-14-ledd-1">Bedømmelseskomiteen kan på grunnlag av innlevert avhandling og eventuelt tilleggsmateriale anbefale at fakultetet selv gir tillatelse til mindre omarbeiding før endelig innstilling foreligger. Komiteen skal skriftlig gi en konkret oversikt over hva kandidaten må omarbeide. Komiteen skal ikke gi anbefaling om mindre omarbeiding hvis det kun dreier seg om mindre uklarheter i avhandlingen som lar seg avklare innenfor disputasens ramme.</article><article class="legalP" id="paragraf-14-ledd-2">Tillater fakultetet selv en mindre omarbeiding av avhandlingen, skal det gis en frist for slik omarbeiding som ikke skal være lengre enn tre (3) måneder. Det skal også fastsettes en ny frist for oversendelse av komiteens endelige innstilling som ikke skal være lengre enn to (2) måneder etter at komiteen har mottatt en omarbeidet versjon av avhandlingen.</article><article class="legalP" id="paragraf-14-ledd-3">Fakultetets vedtak etter denne paragrafen kan ikke påklages av kandidaten.</article><article class="legalP" id="paragraf-14-ledd-4">Dersom kandidaten ikke leverer omarbeidet avhandling innen fristen som fakultetet har satt, skal komiteen anbefale at fakultetet selv underkjenner avhandlingen.</article><article class="legalP" id="paragraf-14-ledd-5">Dersom komiteen finner at dyptgripende endringer er nødvendige for at arbeidet skal kunne anbefales til disputas, skal komiteen anbefale at fakultetet selv underkjenner avhandlingen.</article></article><article class="legalArticle" data-lovdata-URL="LTI/forskrift/2025-02-13-284/§8" data-name="§8" id="paragraf-15"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Fakultetets behandling av bedømmelseskomiteens innstilling</span></h2><article class="legalP" id="paragraf-15-ledd-1">Bedømmelseskomiteens innstilling med eventuelle merknader behandles av fakultet selv. På grunnlag av bedømmelseskomiteens innstilling fatter fakultetet selv vedtak om hvorvidt en dr.philos.-avhandling er verdig til å forsvares.</article><article class="legalP" id="paragraf-15-ledd-2">Dersom fakultetet selv finner at det foreligger begrunnet tvil om komiteens innstilling eller dersom komiteen avgir delt innstilling, kan fakultetet selv søke nærmere avklaring fra bedømmelseskomiteen eller oppnevne to nye sakkyndige som avgir individuelle uttalelser om avhandlingen.</article><article class="legalP" id="paragraf-15-ledd-3">Eventuelle tilleggsuttalelser eller individuelle uttalelser skal forelegges kandidaten, som gis anledning til å komme med merknader.</article><article class="legalP" id="paragraf-15-ledd-4">Fakultetsstyret skal fatte vedtak ved delt eller negativ innstilling, eller i tilfeller der fakultetet selv ønsker å oppnevne to nye sakkyndige ved positiv innstilling.</article></article><article class="legalArticle" data-lovdata-URL="LTI/forskrift/2025-02-13-284/§9" data-name="§9" id="paragraf-16"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Innlevering til ny bedømmelse</span></h2><article class="legalP" id="paragraf-16-ledd-1">En dr.philos.-avhandling som fakultetet selv ikke har funnet verdig til forsvar, kan bedømmes i ny versjon. Ny bedømmelse kan bare finne sted én (1) gang.</article><article class="legalP" id="paragraf-16-ledd-2">Kandidaten skal ved ny innlevering opplyse om at arbeidet tidligere har vært bedømt ved Universitetet i Bergen og ikke funnet verdig til å forsvares.</article><article class="legalP" id="paragraf-16-ledd-3">Hvis en avhandling leveres inn i ny versjon for ny bedømmelse, bør minst ett (1) medlem fra den opprinnelige bedømmelseskomiteen delta i den nye komiteens arbeid.</article><article class="legalP" id="paragraf-16-ledd-4">Den nye bedømmelseskomiteen skal gjøre sin bedømmelse på selvstendig grunnlag, men skal likevel ha anledning til å se innstillingen fra den forrige bedømmelsen.</article></article><article class="legalArticle" data-lovdata-URL="LTI/forskrift/2025-02-13-284/§10" data-name="§10" id="paragraf-17"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Retting av formelle feil i avhandlingen</span></h2><article class="legalP" id="paragraf-17-ledd-1">Kandidaten kan etter innlevering, én gang, søke fakultetet selv om å rette formelle feil i den versjonen av avhandlingen som skal offentliggjøres. Til søknaden skal det legges ved en liste (errataliste) som viser de rettinger kandidaten ønsker å foreta i avhandlingen. Verken den rettede versjonen av avhandlingen eller erratalisten skal oversendes bedømmelseskomiteen. Frist for søknad om retting av formelle feil er én uke etter at kandidaten har mottatt innstillingen. Erratalisten trykkes bakerst i avhandlingen eller legges som innstikk i avhandlingen som er tilgjengelig under disputasen.</article></article><article class="legalArticle" data-lovdata-URL="LTI/forskrift/2025-02-13-284/§11" data-name="§11" id="paragraf-18"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Offentliggjøring av avhandlingen</span></h2><article class="legalP" id="paragraf-18-ledd-1">Når avhandlingen er funnet verdig til å forsvares, skal kandidaten levere avhandlingen til fakultetet i standardisert format og i henhold til fakultetets bestemmelser.</article><article class="legalP" id="paragraf-18-ledd-2">Avhandlingen skal offentliggjøres senest to (2) uker før dato for disputas. Avhandlingen gjøres tilgjengelig slik den ble innlevert til bedømmelse, eventuelt med rettinger som er foretatt etter eller i tråd med anbefaling om mindre omarbeiding som er foretatt etter § 10 eller i tråd med anbefaling om mindre omarbeiding som er foretatt etter § 7-2.</article><article class="legalP" id="paragraf-18-ledd-3">Det kan ikke legges restriksjoner på offentliggjøring av en dr.philos.-avhandling, med unntak av en avtalt utsettelse av datoen for offentliggjøring og disputas. Slik utsettelse kan finne sted for at eventuelt andre involverte parter skal kunne ta stilling til eventuell kommersialisering herunder patentering.</article><article class="legalP" id="paragraf-18-ledd-4">Verken Universitetet i Bergen selv eller ekstern part kan stille krav om at hele eller deler av dr.philos.-avhandlingen ikke skal kunne offentliggjøres.</article><article class="legalP" id="paragraf-18-ledd-5">Ved publisering av avhandlingen skal kandidaten følge gjeldende retningslinjer for kreditering av institusjoner.</article></article><article class="legalArticle" data-lovdata-URL="LTI/forskrift/2025-02-13-284/§12" data-name="§12" id="paragraf-19"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Pressemelding</span></h2><article class="legalP" id="paragraf-19-ledd-1">Kandidaten skal levere en pressemelding på norsk. Kandidaten kan også levere en pressemelding på engelsk. Pressemeldingen skal være offentlig senest to (2) uker før disputas.</article></article><article class="legalArticle" data-lovdata-URL="LTI/forskrift/2025-02-13-284/§13" data-name="§13" id="paragraf-20"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Doktorgradsprøve</span></h2></article><article class="legalArticle" data-lovdata-URL="LTI/forskrift/2025-02-13-284/§13-1" data-name="§13-1" id="paragraf-21"><h2 class="legalArticleHeader"><span class="legalArticleValue">§ 13-1</span>. <span class="legalArticleTitle">Prøveforelesning og disputas</span></h2><article class="legalP" id="paragraf-21-ledd-1">Dr.philos.-prøven avsluttes med<ul class="defaultList"><li data-li-identifier="a." data-name="a."><article class="listArticle" id="paragraf-21-ledd-1-punkt-1"><article class="legalP" id="paragraf-21-ledd-1-punkt-1-ledd-1">prøveforelesning over selvvalgt emne</article></article></li><li data-li-identifier="b." data-name="b."><article class="listArticle" id="paragraf-21-ledd-1-punkt-2"><article class="legalP" id="paragraf-21-ledd-1-punkt-2-ledd-1">prøveforelesning over oppgitt emne</article></article></li><li data-li-identifier="c." data-name="c."><article class="listArticle" id="paragraf-21-ledd-1-punkt-3"><article class="legalP" id="paragraf-21-ledd-1-punkt-3-ledd-1">disputas.</article></article></li></ul></article></article><article class="legalArticle" data-lovdata-URL="LTI/forskrift/2025-02-13-284/§13-2" data-name="§13-2" id="paragraf-22"><h2 class="legalArticleHeader"><span class="legalArticleValue">§ 13-2</span>. <span class="legalArticleTitle">Prøveforelesninger</span></h2><article class="legalP" id="paragraf-22-ledd-1">Kandidaten skal holde prøveforelesningene etter at avhandlingen er levert inn, men før disputas holdes. Prøveforelesningene er selvstendige deler av dr.philos.-prøven. Hensikten er å prøve kandidatens evne til å tilegne seg kunnskaper utover avhandlingens tema og evnen til å formidle disse i en forelesningssituasjon. Prøveforelesningene bør ha en varighet på 45 minutter hver.</article><article class="legalP" id="paragraf-22-ledd-2">Kandidaten må meddele tittel på prøveforelesning over selvvalgt emne minst én (1) måned før prøveforelesningen. Fakultetet selv godkjenner forslag til selvvalgt emne for prøveforelesning.</article><article class="legalP" id="paragraf-22-ledd-3">Emne for prøveforelesningen over oppgitt emne bestemmes av fakultetet og kunngjøres for kandidaten ti (10) virkedager før forelesningen.</article><article class="legalP" id="paragraf-22-ledd-4">Prøveforelesningene avholdes som hovedregel ved Universitetet i Bergen og fakultetet selv avgjør hvilke språk som kan benyttes.</article><article class="legalP" id="paragraf-22-ledd-5">Prøveforelesningene ledes av dekanen eller den denne bemyndiger.</article><article class="legalP" id="paragraf-22-ledd-6">Prøveforelesningene skal vurderes av en bedømmelseskomité på minst tre (3) medlemmer. Bedømmelseskomiteen skal normalt settes sammen slik at<ul class="defaultList"><li data-li-identifier="a." data-name="a."><article class="listArticle" id="paragraf-22-ledd-6-punkt-1"><article class="legalP" id="paragraf-22-ledd-6-punkt-1-ledd-1">to kjønn er representert</article></article></li><li data-li-identifier="b." data-name="b."><article class="listArticle" id="paragraf-22-ledd-6-punkt-2"><article class="legalP" id="paragraf-22-ledd-6-punkt-2-ledd-1">alle medlemmene har doktorgrad eller tilsvarende kompetanse.</article></article></li></ul></article><article class="legalP" id="paragraf-22-ledd-7">Komiteen avgir innstilling til fakultetet om prøveforelesningene bør godkjennes. Innstillingen skal begrunnes dersom prøveforelesningene anbefales ikke godkjent. Fakultetet fatter vedtak om godkjenning av prøveforelesning på grunnlag av bedømmelseskomiteens innstilling. Fakultetet selv fatter vedtak ved delt eller negativ innstilling.</article><article class="legalP" id="paragraf-22-ledd-8">Dersom fakultetet ikke godkjenner en av prøveforelesningene, må det avholdes ny prøveforelesning. Ny prøveforelesning må holdes over nytt emne og ikke senere enn tre (3) måneder etter fakultetets vedtak. Ny prøveforelesning kan bare holdes én (1) gang for hver kategori av prøveforelesning. Prøveforelesningen bedømmes så vidt mulig av den samme komiteen som den opprinnelige, dersom ikke fakultetet har bestemt noe annet.</article><article class="legalP" id="paragraf-22-ledd-9">Prøveforelesningene skal være bestått før disputas kan avholdes.</article></article><article class="legalArticle" data-lovdata-URL="LTI/forskrift/2025-02-13-284/§13-3" data-name="§13-3" id="paragraf-23"><h2 class="legalArticleHeader"><span class="legalArticleValue">§ 13-3</span>. <span class="legalArticleTitle">Disputas</span></h2><article class="legalP" id="paragraf-23-ledd-1">Kandidaten skal gi et offentlig forsvar av det vitenskapelige arbeidet i sin avhandling. Disputasen skal være en faglig diskusjon mellom kandidaten og opponentene vedrørende problemformuleringer, metodisk og teoretisk grunnlag, dokumentasjon og fremstillingsform. Disputas skal normalt finne sted innen to (2) måneder etter at fakultetet har funnet avhandlingen verdig til å forsvares.</article><article class="legalP" id="paragraf-23-ledd-2">Tid og sted for disputas skal kunngjøres minst ti (10) virkedager før den avholdes.</article><article class="legalP" id="paragraf-23-ledd-3">Disputas skal normalt avholdes ved Universitetet i Bergen.</article><article class="legalP" id="paragraf-23-ledd-4">Fakultetet selv bestemmer hvilke språk som kan benyttes under disputas.</article><article class="legalP" id="paragraf-23-ledd-5">Det skal normalt være to (2) opponenter. To kjønn skal normalt være representert blant opponentene. De to opponentene skal være medlemmer av bedømmelseskomiteen og oppnevnes av fakultetet selv. I særlige tilfeller kan det oppnevnes opponenter som ikke har vært medlemmer av komiteen.</article><article class="legalP" id="paragraf-23-ledd-6">Disputasen ledes av dekanen eller den denne bemyndiger. Kandidaten skal gis anledning til å forsvare avhandlingen. Øvrige tilstedeværende skal gis anledning til å kommentere ex auditorio.</article><article class="legalP" id="paragraf-23-ledd-7">Bedømmelseskomiteen avgir innstilling til fakultetet om disputasen bør godkjennes. Innstillingen skal begrunnes dersom disputasen anbefales ikke godkjent.</article><article class="legalP" id="paragraf-23-ledd-8">Fakultetet selv fatter vedtak om godkjenning av disputasen på grunnlag av bedømmelseskomiteens innstilling.</article><article class="legalP" id="paragraf-23-ledd-9">Dersom disputas ikke godkjennes, skal ny disputas avholdes. Ny disputas kan avholdes én (1) gang. Ny disputas skal avholdes ikke senere enn tre (3) måneder etter fakultetets vedtak. Ny disputas skal så vidt mulig bedømmes av den samme komité som den opprinnelige.</article><article class="legalP" id="paragraf-23-ledd-10">Disputasen skal være godkjent før vitnemål kan tildeles.</article></article><article class="legalArticle" data-lovdata-URL="LTI/forskrift/2025-02-13-284/§14" data-name="§14" id="paragraf-24"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Avslutning av bedømmelse ved vitenskapelig uredelighet</span></h2><article class="legalP" id="paragraf-24-ledd-1">Vedtak om avslutning av bedømmelse på bakgrunn av vitenskapelig uredelighet fattes av fakultetsstyret etter uttalelser i Redelighetsutvalget, jf. universitets- og høyskoleloven § 13-2 (1).</article></article><article class="legalArticle" data-lovdata-URL="LTI/forskrift/2025-02-13-284/§15" data-name="§15" id="paragraf-25"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Oppnådd grad, vitnemål og doktorgradsdiplom</span></h2><article class="legalP" id="paragraf-25-ledd-1">På grunnlag av godkjent avhandling, prøveforelesninger og disputas, kreerer fakultetet selv kandidaten til dr.philos.-graden ved at vitnemål utstedes.</article><article class="legalP" id="paragraf-25-ledd-2">Utforming av dr.philos.-vitnemålet skal følge Universitetet i Bergen sin rutinebeskrivelse for dette.</article><article class="legalP" id="paragraf-25-ledd-3">UiB utferdiger et seremonielt doktorgradsdiplom i tillegg til vitnemålet.</article><article class="legalP" id="paragraf-25-ledd-4">Vitnemål og diplom deles ordinært ut på promosjonen.</article></article><article class="legalArticle" data-lovdata-URL="LTI/forskrift/2025-02-13-284/§16" data-name="§16" id="paragraf-26"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Klage</span></h2></article><article class="legalArticle" data-lovdata-URL="LTI/forskrift/2025-02-13-284/§16-1" data-name="§16-1" id="paragraf-27"><h2 class="legalArticleHeader"><span class="legalArticleValue">§ 16-1</span>. <span class="legalArticleTitle">Klage over avslag på søknad om bedømmelse, underkjenning av avhandling, prøveforelesning eller disputas</span></h2><article class="legalP" id="paragraf-27-ledd-1">Avslag på søknad om bedømmelse, underkjenning av avhandling, prøveforelesning eller disputas kan påklages etter reglene i forvaltningslovens § 28 følgende. Begrunnet klage sendes fakultetet selv. Fakultetet kan, etter at saken først er lagt frem for bedømmelseskomiteen, oppheve eller endre vedtaket hvis det finner klagen begrunnet. Hvis ikke fakultetet tar klagen til følge, sendes klagen til Den sentrale klagenemnd til avgjørelse. Klagenemnda kan prøve alle sider ved det påklagede vedtaket.</article><article class="legalP" id="paragraf-27-ledd-2">Dersom underinstansen eller klageinstansen finner grunn til det, kan det oppnevnes et utvalg eller enkeltpersoner til å foreta en vurdering av den foretatte bedømmelse og de kriterier denne bygger på, eller til å foreta en ny eller supplerende sakkyndig vurdering.</article></article><article class="legalArticle" data-lovdata-URL="LTI/forskrift/2025-02-13-284/§16-2" data-name="§16-2" id="paragraf-28"><h2 class="legalArticleHeader"><span class="legalArticleValue">§ 16-2</span>. <span class="legalArticleTitle">Klage over avslutning av bedømmelse på bakgrunn av uredelighet</span></h2><article class="legalP" id="paragraf-28-ledd-1">Vedtak om avslutning av bedømmelse på bakgrunn av vitenskapelig uredelighet kan påklages etter reglene i forvaltningslovens § 28 følgende.</article><article class="legalP" id="paragraf-28-ledd-2">Begrunnet klage sendes til fakultetet selv. Blir avslaget opprettholdt, sendes klagen uten ugrunnet opphold til den nasjonale Felles klagenemnd for avgjørelse.</article></article><article class="legalArticle" data-lovdata-URL="LTI/forskrift/2025-02-13-284/§17" data-name="§17" id="paragraf-29"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Delegering</span></h2><article class="legalP" id="paragraf-29-ledd-1">Myndighet som i denne forskriften er beskrevet at skal utøves av fakultetet selv, kan ikke delegeres til grunnenheten.</article></article><article class="legalArticle" data-lovdata-URL="LTI/forskrift/2025-02-13-284/§18" data-name="§18" id="paragraf-30"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h2><article class="legalP" id="paragraf-30-ledd-1">Forskriften trer i kraft straks og samtidig oppheves forskrift 24. november 2022 nr. 2594 for graden doctor philosophiae (dr.philos.) ved Universitetet i Bergen, vedtatt av universitetsstyret.</article></article><article class="legalArticle" data-lovdata-URL="LTI/forskrift/2025-02-13-284/§19" data-name="§19" id="paragraf-31"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Overgangsbestemmelser</span></h2><article class="legalP" id="paragraf-31-ledd-1">Personen som, når denne forskriften trer i kraft, er under vurdering for dr.philos.-graden etter forskrift 24. november 2022 nr. 2594 for graden doctor philosophiae (dr.philos.) ved Universitetet i Bergen, beholder de rettighetene som følger av den dersom dette er til gunst for vedkommende.</article></article></main></body></html>