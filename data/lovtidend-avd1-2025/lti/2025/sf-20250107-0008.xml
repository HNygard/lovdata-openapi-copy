<!DOCTYPE html><html lang="nb"><head><title>Anerkjennelse av visse typer legitimasjonsdokumenter ved reise til Svalbard, jf. forskrift om kontroll av reisende til og fra Svalbard § 4 annet ledd</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-01-07-8</dd><dt class="dokid">DokumentID</dt><dd class="dokid">LTI/forskrift/2025-01-07-8</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Sysselmesteren på Svalbard</li></ul></dd><dt class="dateInForce">I kraft fra</dt><dd class="dateInForce">2025-01-07</dd><dt class="basedOn">Hjemmel</dt><dd class="basedOn"><ul><li>lov/2018-04-20-8/§25</li><li>lov/1925-07-17-11/§4</li><li>forskrift/2022-04-29-643/§4</li></ul></dd><dt class="dateOfPublication">Kunngjort</dt><dd class="dateOfPublication">2025-01-08 14:30</dd><dt class="journalNumber">Journalnummer</dt><dd class="journalNumber">2025-0013</dd><dt class="title">Tittel</dt><dd class="title">Anerkjennelse av visse typer legitimasjonsdokumenter ved reise til Svalbard, jf. forskrift om kontroll av reisende til og fra Svalbard § 4 annet ledd</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Sysselmesteren på Svalbard 7. januar 2025 med hjemmel i forskrift 29. april 2022 nr. 643 om kontroll av reisende til og fra Svalbard § 4, jf. lov 20. april 2018 nr. 8 om grensetilsyn og grensekontroll av personer (grenseloven) § 25 og lov 17. juli 1925 nr. 11 om Svalbard § 4.</dd><dt class="refid">RefID</dt><dd class="refid">forskrift/2025-01-07-8</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Anerkjennelse av visse typer legitimasjonsdokumenter ved reise til Svalbard, jf. forskrift om kontroll av reisende til og fra Svalbard § 4 annet ledd</li></ul></dd></dl></header><main class="documentBody" data-lovdata-URL="LTI/forskrift/2025-01-07-8" id="dokument"><h1>Anerkjennelse av visse typer legitimasjonsdokumenter ved reise til Svalbard, jf. forskrift om kontroll av reisende til og fra Svalbard § 4 annet ledd</h1><article class="legalP" id="ledd-1">Det vises til forskrift 29. april 2022 nr. 643 om kontroll av reisende til og fra Svalbard § 4 annet ledd siste punktum, hvoretter «Sysselmesteren kan godta andre dokumenter som gyldig legitimasjonsdokument, for eksempel passerbrev etter utlendingsforskriften § 12-9 og § 12-10.»</article><article class="legalP" id="ledd-2">I dag skal reisende ved reise til og fra Svalbard legitimere sin identitet ved gyldig pass, se utlendingsforskriftens § 2-3 første ledd. Det fremkommer imidlertid av grenseforskriften § 1-3 første ledd annet punktum at nasjonalt ID-kort anses som godkjent reisedokument for norske statsborgere.</article><article class="legalP" id="ledd-3">På det norske fastlandet forholder politiets grensekontroll seg til utlendingsforskriftens vedlegg 4, når det gjelder reiser til og fra Schengen. Dette vedlegget angir hvilke identitetsdokumenter som pr. 8. juli 2024 er godkjente som reisedokumenter, jf. utlendingsforskriftens § 2-10. Som følge av dette aksepterer grensekontrollen (og flyselskapene) 31 ulike ID-kort som gyldige reisedokumenter i tillegg til gyldige pass. Utlendingsforskriften § 2-10 er imidlertid ikke gjort gyldig for Svalbard, kfr. samme forskrift §§ 1-1 til 1-19.</article><article class="legalP" id="ledd-4">En skjerpet håndheving fra grensekontrollen på fastlandets side vil medføre at utenlandske fastboende- og tilreisende kan reise inn i Riket, til det norske fastlandet, med gyldige legitimasjonsdokumenter utstedt av EØS- eller EFTA-land, jf. opplistingen som nevnt, men deretter ikke kan reise videre til (eller fra) Svalbard uten at disse i tillegg fremviser gyldig pass.</article><article class="legalP" id="ledd-5">En slik tilnærming fremstår som utilsiktet og kan motsatt ikke begrunnes ut fra kontrollformål som følger av eller begrunner utlendingslovgivningen.</article><article class="legalP" id="ledd-6">Som følge av dette finner Sysselmesteren det korrekt å anvende de fullmakter som fremgår av forskrift om kontroll av reisende til og fra Svalbard, § 4 annet ledd, siste punktum, og ved å treffe slik beslutning.</article><article class="legalP" id="ledd-7">Under henvisning til forskrift 29. april 2022 nr. 643 om kontroll av reisende til og fra Svalbard § 4 annet ledd siste punktum godtar Sysselmesteren som gyldig legitimasjonsdokument, de dokumenter som fremgår av vedlegg 4. Legitimasjonsdokument utstedt av EØS- eller EFTA-land som godkjennes som reisedokumenter.</article><article class="legalP" id="ledd-8">Denne beslutning gjøres gjeldende straks.</article></main></body></html>