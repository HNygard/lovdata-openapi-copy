<!DOCTYPE html><html lang="nb"><head><title>Forskrift om endring i forskrift om krav til gassmålere</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-02-14-223</dd><dt class="dokid">DokumentID</dt><dd class="dokid">LTI/forskrift/2025-02-14-223</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Justervesenet</li></ul></dd><dt class="dateInForce">I kraft fra</dt><dd class="dateInForce">2025-02-14</dd><dt class="changesToDocuments">Endrer</dt><dd class="changesToDocuments"><ul><li>forskrift/2025-01-29-98</li></ul></dd><dt class="basedOn">Hjemmel</dt><dd class="basedOn"><ul><li>lov/2007-01-26-4/§7</li><li>lov/2007-01-26-4/§8</li><li>lov/2007-01-26-4/§10</li><li>lov/2007-01-26-4/§19</li></ul></dd><dt class="dateOfPublication">Kunngjort</dt><dd class="dateOfPublication">2025-02-17 14:20</dd><dt class="journalNumber">Journalnummer</dt><dd class="journalNumber">2025-0158</dd><dt class="title">Tittel</dt><dd class="title">Forskrift om endring i forskrift om krav til gassmålere</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justervesenet 14. februar 2025 med hjemmel i lov 26. januar 2007 nr. 4 om målenheter, måling og normaltid § 7, § 8, § 10 og § 19 <br /> <strong>EØS-henvisninger:</strong> EØS-avtalen vedlegg II kap. IX nr. 27e (direktiv 2014/32/EU endret ved direktiv 2015/13/EU).</dd><dt class="refid">RefID</dt><dd class="refid">forskrift/2025-02-14-223</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om krav til gassmålere<ul class="tocSubUl"><li>I<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 19. Opplysninger som skal påføres eller følge gassmåleren og konverteringsinnretningen</li><li>§ 24. Definisjoner</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2025-02-14-223" id="dokument"><h1>Forskrift om endring i forskrift om krav til gassmålere</h1><section class="section" data-name="kapI" id="kapittel-1" data-lovdata-URL="LTI/forskrift/2025-02-14-223/KAPITTEL_1"><h2 data-text-align="center">I</h2><article class="defaultP">I forskrift 29. januar 2025 nr. 98 om krav til gassmålere gjøres følgende endringer:</article> <article class="defaultP" margin-top="true">§ 1 skal lyde:</article><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></span><article class="legalP" id="kapittel-1-foreslåttparagraf-1-ledd-1">Denne forskriften stiller krav til gassmålere for brenngasser og volumkonverteringsinnretninger når de selges eller tilbys for salg og når de brukes i lokaler til opphold, i næringsvirksomhet og i lett industri og der det er fastsatt krav til gassmålere i forskrift 20. desember 2007 nr. 1723 om målenheter og måling § 3-1. Forskriften her setter ikke krav til elektromagnetisk stråling som avgis fra måleinstrumentet. Dette reguleres av forskrift 10. oktober 2017 nr. 1598 om elektrisk utstyr.</article></article> <article class="defaultP" margin-top="true">§ 2 skal lyde:</article><article class="futureLegalArticle" data-name="§2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></span><article class="legalP" id="kapittel-1-foreslåttparagraf-2-ledd-1">I denne forskriften menes med<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1"><i>gassmåler:</i> et instrument som er beregnet på å måle, registrere og vise den mengde brenngass (volum eller masse) som passerer gjennom det;</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1"><i>konverteringsinnretning:</i> en innretning installert på en gassmåler som automatisk konverterer den målte mengden ved aktuelle måleforhold til en mengde ved referansebetingelser;</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-2-ledd-1-punkt-3"><article class="legalP" id="kapittel-1-foreslåttparagraf-2-ledd-1-punkt-3-ledd-1"><i>bruker:</i> den som leverer gass til kunder mot betaling. I særlige tilfeller kan andre anses som bruker;</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-2-ledd-1-punkt-4"><article class="legalP" id="kapittel-1-foreslåttparagraf-2-ledd-1-punkt-4-ledd-1"><i>målestørrelsen:</i> den bestemte størrelsen som skal måles;</article></article></li><li data-li-identifier="e." data-name="e."><article class="listArticle" id="kapittel-1-foreslåttparagraf-2-ledd-1-punkt-5"><article class="legalP" id="kapittel-1-foreslåttparagraf-2-ledd-1-punkt-5-ledd-1"><i>påvirkende størrelse:</i> en størrelse som ikke er målestørrelsen, men som påvirker måleresultatet;</article></article></li><li data-li-identifier="f." data-name="f."><article class="listArticle" id="kapittel-1-foreslåttparagraf-2-ledd-1-punkt-6"><article class="legalP" id="kapittel-1-foreslåttparagraf-2-ledd-1-punkt-6-ledd-1"><i>angitte driftsbetingelser:</i> de verdier av målestørrelsen og påvirkende størrelser som utgjør gassmålerens normale driftsbetingelser;</article></article></li><li data-li-identifier="g." data-name="g."><article class="listArticle" id="kapittel-1-foreslåttparagraf-2-ledd-1-punkt-7"><article class="legalP" id="kapittel-1-foreslåttparagraf-2-ledd-1-punkt-7-ledd-1"><i>forstyrrelse:</i> en påvirkende størrelse med en verdi som er innenfor de grenser som er spesifisert i hensiktsmessige krav, men utenfor gassmålerens angitte driftsbetingelser. En påvirkende størrelse er uansett en forstyrrelse dersom den ikke er spesifisert i de angitte driftsbetingelser;</article></article></li><li data-li-identifier="h." data-name="h."><article class="listArticle" id="kapittel-1-foreslåttparagraf-2-ledd-1-punkt-8"><article class="legalP" id="kapittel-1-foreslåttparagraf-2-ledd-1-punkt-8-ledd-1"><i>kritisk endringsverdi:</i> den verdien der endringen i måleresultatet anses som uønsket;</article></article></li><li data-li-identifier="i." data-name="i."><article class="listArticle" id="kapittel-1-foreslåttparagraf-2-ledd-1-punkt-9"><article class="legalP" id="kapittel-1-foreslåttparagraf-2-ledd-1-punkt-9-ledd-1"><i>klimatisk miljø:</i> de omgivelser der gassmåler eller konverteringsanretning kan benyttes. Det er definert en rekke temperaturgrenser for å ta høyde for klimaforskjeller mellom EØS-statene.</article></article></li></ul></article></article> <article class="defaultP" margin-top="true">§ 19 skal lyde:</article><article class="futureLegalArticle" data-name="§19" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 19</span>. <span class="legalArticleTitle">Opplysninger som skal påføres eller følge gassmåleren og konverteringsinnretningen</span></span><article class="legalP" id="kapittel-1-foreslåttparagraf-3-ledd-1">En gassmåler og konverteringsinnretning skal være påført produsentens merke eller navn og opplysninger om målerens nøyaktighet. I den grad det er relevant skal også følgende opplysninger påføres gassmåleren:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-3-ledd-1-punkt-1"><article class="legalP" id="kapittel-1-foreslåttparagraf-3-ledd-1-punkt-1-ledd-1">relevante opplysninger om bruksbetingelser</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-3-ledd-1-punkt-2"><article class="legalP" id="kapittel-1-foreslåttparagraf-3-ledd-1-punkt-2-ledd-1">målekapasitet</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-3-ledd-1-punkt-3"><article class="legalP" id="kapittel-1-foreslåttparagraf-3-ledd-1-punkt-3-ledd-1">måleområde</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-3-ledd-1-punkt-4"><article class="legalP" id="kapittel-1-foreslåttparagraf-3-ledd-1-punkt-4-ledd-1">identitetsmerke</article></article></li><li data-li-identifier="e." data-name="e."><article class="listArticle" id="kapittel-1-foreslåttparagraf-3-ledd-1-punkt-5"><article class="legalP" id="kapittel-1-foreslåttparagraf-3-ledd-1-punkt-5-ledd-1">nummer på sertifikat for EU-typeprøving eller samsvar basert på full kvalitetssikring og konstruksjonsundersøkelse</article></article></li><li data-li-identifier="f." data-name="f."><article class="listArticle" id="kapittel-1-foreslåttparagraf-3-ledd-1-punkt-6"><article class="legalP" id="kapittel-1-foreslåttparagraf-3-ledd-1-punkt-6-ledd-1">opplysninger om hvorvidt ytterligere innretninger som gir måleresultater, samsvarer med lovbestemte måletekniske krav.</article></article></li></ul></article><article class="legalP" id="kapittel-1-foreslåttparagraf-3-ledd-2">Dersom målerens dimensjoner er for små eller konstruksjonen er for følsom til at de relevante opplysninger kan påføres, skal disse være påført på eventuell emballasje samt i de følgedokumenter som kreves i henhold til denne forskriften.</article><article class="legalP" id="kapittel-1-foreslåttparagraf-3-ledd-3">Opplysninger om betjening skal følge gassmåleren og konverteringsinnretningen med mindre måleren er så enkel at dette er unødvendig. Opplysningene skal være lette å forstå, og skal i relevant omfang omfatte følgende:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-3-ledd-3-punkt-1"><article class="legalP" id="kapittel-1-foreslåttparagraf-3-ledd-3-punkt-1-ledd-1">angitte driftsbetingelser</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-3-ledd-3-punkt-2"><article class="legalP" id="kapittel-1-foreslåttparagraf-3-ledd-3-punkt-2-ledd-1">elektromagnetisk miljø</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-3-ledd-3-punkt-3"><article class="legalP" id="kapittel-1-foreslåttparagraf-3-ledd-3-punkt-3-ledd-1">øvre og nedre temperaturgrense, akseptabelt fuktighetsområde samt om måleren er egnet for innendørs og/eller utendørs bruk</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-3-ledd-3-punkt-4"><article class="legalP" id="kapittel-1-foreslåttparagraf-3-ledd-3-punkt-4-ledd-1">anvisninger for montering, vedlikehold, reparasjoner og tillatte innstillinger</article></article></li><li data-li-identifier="e." data-name="e."><article class="listArticle" id="kapittel-1-foreslåttparagraf-3-ledd-3-punkt-5"><article class="legalP" id="kapittel-1-foreslåttparagraf-3-ledd-3-punkt-5-ledd-1">anvisninger for korrekt betjening og eventuelle særlige bruksvilkår</article></article></li><li data-li-identifier="f." data-name="f."><article class="listArticle" id="kapittel-1-foreslåttparagraf-3-ledd-3-punkt-6"><article class="legalP" id="kapittel-1-foreslåttparagraf-3-ledd-3-punkt-6-ledd-1">vilkår for kompatibilitet med grensesnitt, underenheter eller måleredskap</article></article></li></ul></article><article class="legalP" id="kapittel-1-foreslåttparagraf-3-ledd-4">Alle merker og påskrifter skal være tydelige og utvetydige og de skal ikke kunne fjernes eller flyttes. For grupper av identiske gassmålere og konverteringsinnretninger er det ikke nødvendig med individuelle bruksanvisninger.</article></article> <article class="defaultP" margin-top="true">§ 24 skal lyde:</article><article class="futureLegalArticle" data-name="§24" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 24</span>. <span class="legalArticleTitle">Definisjoner</span></span><article class="legalP" id="kapittel-1-foreslåttparagraf-4-ledd-1">I dette avsnittet menes med<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-4-ledd-1-punkt-1"><article class="legalP" id="kapittel-1-foreslåttparagraf-4-ledd-1-punkt-1-ledd-1"><i>minste strømningsrate (Q<sub>min</sub>):</i> den laveste strømningsraten der gassmåleren gir angivelser som oppfyller kravene med hensyn til maksimal tillatte målefeil</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-4-ledd-1-punkt-2"><article class="legalP" id="kapittel-1-foreslåttparagraf-4-ledd-1-punkt-2-ledd-1"><i>største strømningsrate (Q<sub>max</sub>):</i> den høyeste strømningsraten der gassmåleren gir angivelser som oppfyller kravene med hensyn til maksimal tillatte målefeil</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-4-ledd-1-punkt-3"><article class="legalP" id="kapittel-1-foreslåttparagraf-4-ledd-1-punkt-3-ledd-1"><i>overgangsstrømningsrate (Q<sub>t</sub>):</i> overgangsstrømningsraten er den verdien for strømningsrate som opptrer mellom permanent og minste strømningsrate, der strømningsrateområdet deles i to områder, «øvre område» og «nedre område». Hvert område har en karakteristisk maksimal tillatt målefeil</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-4-ledd-1-punkt-4"><article class="legalP" id="kapittel-1-foreslåttparagraf-4-ledd-1-punkt-4-ledd-1"><i>overlaststrømningsrate (Q<sub>r</sub>):</i> strømningsrate ved overbelastning er den høyeste strømningsraten der måleren fungerer tilfredsstillende over kort tid uten å ta skade</article></article></li><li data-li-identifier="e." data-name="e."><article class="listArticle" id="kapittel-1-foreslåttparagraf-4-ledd-1-punkt-5"><article class="legalP" id="kapittel-1-foreslåttparagraf-4-ledd-1-punkt-5-ledd-1"><i>referansebetingelser:</i> de angitte forhold som den målte gassmengden konverteres til.</article></article></li></ul></article></article></section><section class="section" data-name="kapII" id="kapittel-2" data-lovdata-URL="LTI/forskrift/2025-02-14-223/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 14. februar 2025.</article></section></main></body></html>