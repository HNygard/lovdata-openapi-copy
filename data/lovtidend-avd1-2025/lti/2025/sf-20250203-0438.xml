<!DOCTYPE html><html lang="nb"><head><title>Forskrift om endring i forskrift om høyere yrkesfaglig utdanning ved Fagskolen Innlandet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-02-03-438</dd><dt class="dokid">DokumentID</dt><dd class="dokid">LTI/forskrift/2025-02-03-438</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Fagskolen Innlandet</li></ul></dd><dt class="dateInForce">I kraft fra</dt><dd class="dateInForce">2025-02-03</dd><dt class="changesToDocuments">Endrer</dt><dd class="changesToDocuments"><ul><li>forskrift/2023-12-04-2342</li></ul></dd><dt class="basedOn">Hjemmel</dt><dd class="basedOn"><ul><li>lov/2018-06-08-28/§16</li><li>lov/2018-06-08-28/§21</li><li>lov/2018-06-08-28/§26</li><li>lov/2018-06-08-28/§28a</li><li>forskrift/2019-07-11-1005/§9</li><li>forskrift/2019-07-11-1005/§27</li></ul></dd><dt class="dateOfPublication">Kunngjort</dt><dd class="dateOfPublication">2025-03-14 15:10</dd><dt class="journalNumber">Journalnummer</dt><dd class="journalNumber">2025-0250</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Forskrift om endring i forskrift om høyere yrkesfaglig utdanning ved Fagskolen Innlandet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret i Fagskolen Innlandet 3. februar 2025 med hjemmel i lov 8. juni 2018 nr. 28 om høyere yrkesfaglig utdanning (fagskoleloven) § 16,  § 21, § 26 og § 28a og forskrift 11. juli 2019 nr. 1005 om høyere yrkesfaglig utdanning (fagskoleforskriften) § 9 og § 27.</dd><dt class="refid">RefID</dt><dd class="refid">forskrift/2025-02-03-438</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om høyere yrkesfaglig utdanning ved Fagskolen Innlandet<ul class="tocSubUl"><li>I<ul class="tocSubUl"><li>§ 2-5. Opptak på grunnlag av utenlandsk utdanning</li><li>§ 2-9. Studierett</li><li>§ 6-3. Rett til begrunnelse</li><li>§ 6-4. Klage på karakterfastsetting</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2025-02-03-438" id="dokument"><h1>Forskrift om endring i forskrift om høyere yrkesfaglig utdanning ved Fagskolen Innlandet</h1><section class="section" data-name="kapI" id="kapittel-1" data-lovdata-URL="LTI/forskrift/2025-02-03-438/KAPITTEL_1"><h2 data-text-align="center">I</h2><article class="defaultP">I forskrift 4. desember 2023 nr. 2342 om høyere yrkesfaglig utdanning ved Fagskolen Innlandet gjøres følgende endringer:</article> <article class="defaultP" margin-top="true">§ 2-5 skal lyde:</article><article class="futureLegalArticle" data-name="§2-5" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 2-5</span>. <span class="legalArticleTitle">Opptak på grunnlag av utenlandsk utdanning</span></span><article class="numberedLegalP" data-numerator="1" id="kapittel-1-foreslåttparagraf-1-nummer-1">(1) Søkere med fullført videregående opplæring fra de andre nordiske landene er kvalifiserte for opptak når den videregående opplæringen i de respektive landene tilsvarer opptaksgrunnlaget til aktuell norsk fagskoleutdanning. Søkere fra nordiske land får sin kompetanse vurdert av skolen i tråd med § 2-1 i denne forskrift.</article><article class="numberedLegalP" data-numerator="2" id="kapittel-1-foreslåttparagraf-1-nummer-2">(2) Søkere fra land utenfor Norden må dokumentere opplæring og praksis og at de har bestått de felles allmenne fagene tilsvarende Vg1 og Vg2 i yrkesfaglige studieprogram eller har likeverdig realkompetanse. Dokumentasjonen må være oversatt til norsk eller engelsk av autorisert translatør.</article><article class="numberedLegalP" data-numerator="3" id="kapittel-1-foreslåttparagraf-1-nummer-3">(3) Ved opptak til fagskoleutdanning i helsefag som krever autorisasjon må søkere med utenlandsk utdanning være autorisert i Norge.</article></article> <article class="defaultP" margin-top="true">§ 2-9 skal lyde:</article><article class="futureLegalArticle" data-name="§2-9" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2-9</span>. <span class="legalArticleTitle">Studierett</span></span><article class="numberedLegalP" data-numerator="1" id="kapittel-1-foreslåttparagraf-2-nummer-1">(1) Studierett er en rettighet man får ved å være tatt opp som student ved et studieprogram eller enkeltemne og ha inngått studiekontrakt med Fagskolen Innlandet. Studieretten er knyttet til studieprogrammet eller emnet som studenten har fått opptak til. Studieretten gir rett til å følge undervisning, eventuell praksis, og andre læringsaktiviteter, og til å få sluttvurdering i samsvar med gjeldende studieplan når vilkårene etter denne forskriftens kapittel 3, 4 og 5 er oppfylt. Ved krav om betalt studieavgift må dette være innfridd for å få studierett.</article><article class="numberedLegalP" data-numerator="2" id="kapittel-1-foreslåttparagraf-2-nummer-2">(2) Følgende gjelder for studierettens lengde:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-2-nummer-2-punkt-1"><article class="legalP" id="kapittel-1-foreslåttparagraf-2-nummer-2-punkt-1-ledd-1">Ved opptak til et studieprogram blir studenten tildelt studierett med en varighet lik normert studietid for studieprogrammet.</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-2-nummer-2-punkt-2"><article class="legalP" id="kapittel-1-foreslåttparagraf-2-nummer-2-punkt-2-ledd-1">En student som er tatt opp til et studieprogram med mellom ett og tre års studietid, kan etter søknad få fastsatt en avvikende studieplan, med utvidet studietid på inntil ett år utover normert studietid.</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-2-nummer-2-punkt-3"><article class="legalP" id="kapittel-1-foreslåttparagraf-2-nummer-2-punkt-3-ledd-1">Studieretten faller bort når studieprogrammet eller enkeltemnet som studenten er tatt opp til er fullført og bestått.</article></article></li></ul></article><article class="numberedLegalP" data-numerator="3" id="kapittel-1-foreslåttparagraf-2-nummer-3">(3) En søker til fagskoleutdanning ved Fagskolen Innlandet kan få studierett ved samme studieprogram maksimalt tre ganger hvis studiet tidligere har vært påbegynt.</article><article class="numberedLegalP" data-numerator="4" id="kapittel-1-foreslåttparagraf-2-nummer-4">(4) Følgende forhold kan føre til tap av studieretten:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-2-nummer-4-punkt-1"><article class="legalP" id="kapittel-1-foreslåttparagraf-2-nummer-4-punkt-1-ledd-1">Dersom studenten ikke oppfyller vilkår for godkjente arbeidskrav</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-2-nummer-4-punkt-2"><article class="legalP" id="kapittel-1-foreslåttparagraf-2-nummer-4-punkt-2-ledd-1">Dersom studenten ikke betaler studieavgift til fastsatt tid der dette er påkrevd</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-2-nummer-4-punkt-3"><article class="legalP" id="kapittel-1-foreslåttparagraf-2-nummer-4-punkt-3-ledd-1">Dersom studenten overskrider normert studietid for studieprogrammet</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-2-nummer-4-punkt-4"><article class="legalP" id="kapittel-1-foreslåttparagraf-2-nummer-4-punkt-4-ledd-1">Dersom studenten overskrider avtalt, utvidet studierett utover normert studietid for studieprogrammet</article></article></li><li data-li-identifier="e." data-name="e."><article class="listArticle" id="kapittel-1-foreslåttparagraf-2-nummer-4-punkt-5"><article class="legalP" id="kapittel-1-foreslåttparagraf-2-nummer-4-punkt-5-ledd-1">Dersom studenten opplyser fagskolen at han eller hun avbryter utdanningen</article></article></li><li data-li-identifier="f." data-name="f."><article class="listArticle" id="kapittel-1-foreslåttparagraf-2-nummer-4-punkt-6"><article class="legalP" id="kapittel-1-foreslåttparagraf-2-nummer-4-punkt-6-ledd-1">Dersom studenten er utestenges etter lov om høyere yrkesfaglig utdanning § 25, forskrift om høyere yrkesfaglig utdanning § 35 og denne forskriftens § 4-5 eller § 8-4.</article></article></li><li data-li-identifier="g." data-name="g."><article class="listArticle" id="kapittel-1-foreslåttparagraf-2-nummer-4-punkt-7"><article class="legalP" id="kapittel-1-foreslåttparagraf-2-nummer-4-punkt-7-ledd-1">Dersom studenten ikke består obligatorisk praksis etter denne forskriftens § 5-4 (6).</article></article></li></ul></article></article> <article class="defaultP" margin-top="true">§ 6-3 skal lyde:</article><article class="futureLegalArticle" data-name="§6-3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 6-3</span>. <span class="legalArticleTitle">Rett til begrunnelse</span></span><article class="numberedLegalP" data-numerator="1" id="kapittel-1-foreslåttparagraf-3-nummer-1">(1) Studenten har rett til å få en begrunnelse for karakterfastsettingen. Ved muntlig eksamen/sluttprøve eller bedømmelse av praktiske ferdigheter må krav om slik begrunnelse fremsettes umiddelbart etter at karakteren er meddelt. Hvis karakteren kunngjøres elektronisk og studenten kan kreve begrunnelse på tilsvarende måte, må krav om begrunnelse fremsettes innen én uke fra karakteren blir kunngjort. Ved annen type kunngjøring må krav om begrunnelse fremsettes innen én uke fra studenten fikk kjennskap til karakteren, men likevel ikke mer enn tre uker fra karakteren ble kunngjort.</article><article class="numberedLegalP" data-numerator="2" id="kapittel-1-foreslåttparagraf-3-nummer-2">(2) Ved krav om begrunnelse for karakterfastsetting i emner med justerende muntlig eksamen/sluttprøve basert på skriftlige prosjektoppgaver, må kravet fremsettes innen én uke fra karakteren blir kunngjort.</article><article class="numberedLegalP" data-numerator="3" id="kapittel-1-foreslåttparagraf-3-nummer-3">(3) Begrunnelsen skal være gitt innen to uker etter at studenten har bedt om dette. Dersom begrunnelsen ikke kan gis innen to uker, skal studenten varsles om dette og samtidig få oppgitt når begrunnelsen kan ventes. I begrunnelsen skal det gjøres rede for de generelle prinsippene som er lagt til grunn for bedømmelsen og for bedømmelsen av studentens prestasjon. Begrunnelsen kan gis muntlig eller skriftlig.</article><article class="numberedLegalP" data-numerator="4" id="kapittel-1-foreslåttparagraf-3-nummer-4">(4) Hvis det er gitt skriftlige retningslinjer for bedømmelsen, skal disse være tilgjengelige for studentene etter at karakteren er fastsatt.</article></article> <article class="defaultP" margin-top="true">§ 6-4 skal lyde:</article><article class="futureLegalArticle" data-name="§6-4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 6-4</span>. <span class="legalArticleTitle">Klage på karakterfastsetting</span></span><article class="numberedLegalP" data-numerator="1" id="kapittel-1-foreslåttparagraf-4-nummer-1">(1) En student kan klage skriftlig over karakterfastsettelsen i emnet innen tre uker etter at sluttvurderingen er kunngjort. Er det fremsatt krav om begrunnelse eller klage over formelle feil ved eksamen eller annen sluttprøve, løper klagefristen etter denne paragrafen fra studenten har fått begrunnelsen eller endelig avgjørelse i klage over formelle feil foreligger.</article><article class="numberedLegalP" data-numerator="2" id="kapittel-1-foreslåttparagraf-4-nummer-2">(2) Hvis hele eller deler av sluttvurderingen er gjort på grunnlag av eksamen eller sluttprøve, skal ny sensur foretas. Ved ny sensur skal sensorene ikke få kjennskap til den opprinnelige karakteren, sensors begrunnelse for denne eller studentens begrunnelse for klagen.</article><article class="numberedLegalP" data-numerator="3" id="kapittel-1-foreslåttparagraf-4-nummer-3">(3) Hvis studenten klager på karakterfastsettelsen i emner med justerende muntlig eksamen/sluttprøve basert på skriftlige prosjektoppgaver, skal ny sensur av den skriftlige delen foretas. Hvis karakteren på den skriftlige delen endres etter ny sensur, skal det holdes ny muntlig eksamen/sluttprøve for å få fastsatt endelig karakter. Hvis karakteren på den skriftlige delen ikke endres etter ny sensur, skal det ikke holdes ny eksamen.</article><article class="numberedLegalP" data-numerator="4" id="kapittel-1-foreslåttparagraf-4-nummer-4">(4) Hvis sluttvurderingen er gjort på annet grunnlag enn eksamen eller sluttprøve, skal klagen oversendes lokal klagenemnd som skal påse at karakterfastsettingen er gjort på en forsvarlig måte. Dersom lokal klagenemnd kommer fram til at karakterfastsettingen ikke er gjort på en forsvarlig måte, må den samtidig fatte vedtak om hvordan ny sluttvurderingen skal foretas.</article><article class="numberedLegalP" data-numerator="5" id="kapittel-1-foreslåttparagraf-4-nummer-5">(5) Bedømmelse av muntlig prestasjon og vurdering av praksisopplæring eller lignende som etter sin art ikke lar seg etterprøve, kan ikke påklages.</article><article class="numberedLegalP" data-numerator="6" id="kapittel-1-foreslåttparagraf-4-nummer-6">(6) Karaktersetting etter ny sensur eller ny sluttvurdering kan ikke påklages.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2025-02-03-438/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft straks.</article></section></main></body></html>