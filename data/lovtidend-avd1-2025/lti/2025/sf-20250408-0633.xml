<!DOCTYPE html><html lang="nb"><head><title>Forskrift om tilskudd til kompetansetiltak innen kart, plan og geodata</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-04-08-633</dd><dt class="dokid">DokumentID</dt><dd class="dokid">LTI/forskrift/2025-04-08-633</dd><dt class="ministry">Departement</dt><dd class="ministry"><ul><li>Kommunal- og distriktsdepartementet</li></ul></dd><dt class="subunit">Etat</dt><dd class="subunit"><ul><li>Planavdelingen</li></ul></dd><dt class="dateInForce">I kraft fra</dt><dd class="dateInForce">2025-07-01</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2025-04-10 15:40</dd><dt class="journalNumber">Journalnummer</dt><dd class="journalNumber">2025-0376</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Forskrift om tilskudd til kompetansetiltak innen kart, plan og geodata</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kommunal- og distriktsdepartementet 8. april 2025 til gjennomføring av Stortingets årlige budsjettvedtak.</dd><dt class="refid">RefID</dt><dd class="refid">forskrift/2025-04-08-633</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til kompetansetiltak innen kart, plan og geodata<ul class="tocSubUl"><li>§ 1. Formål</li><li>§ 2. Hvem som kan søke om tilskudd</li><li>§ 3. Hva det kan tildeles tilskudd til</li><li>§ 4. Krav til søknaden</li><li>§ 5. Rett til å innhente ytterligere opplysninger før en søknad blir avgjort</li><li>§ 6. Søkers opplysningsplikt</li><li>§ 7. Behandling av søknad og utbetaling av tilskudd</li><li>§ 8. Forutsetning for støtte</li><li>§ 9. Tilskuddsmottakere som driver økonomisk aktivitet</li><li>§ 10. Krav til rapportering</li><li>§ 11. Oppfølging og kontroll</li><li>§ 12. Stans og tilbakebetaling av tilskudd</li><li>§ 13. Klageadgang</li><li>§ 14. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2025-04-08-633" id="dokument"><h1>Forskrift om tilskudd til kompetansetiltak innen kart, plan og geodata</h1><article class="legalArticle" data-lovdata-URL="LTI/forskrift/2025-04-08-633/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med tilskuddsordningen er å øke kompetansen innen planlegging, kart og geodata. Dette skal bidra til å øke effektiviteten og kvaliteten på den lokale planleggingen etter plan- og bygningsloven og utvikling av nye hjelpemidler til bruk i prosessen. Kompetansetiltakene skal komme aktører i planprosesser etter plan- og bygningsloven til gode, som for eksempel beslutningstakere, planleggere, organisasjoner, innbyggere og næringsliv.</article></article><article class="legalArticle" data-lovdata-URL="LTI/forskrift/2025-04-08-633/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hvem som kan søke om tilskudd</span></h2><article class="legalP" id="paragraf-2-ledd-1">Tilskuddet kan tildeles søkere som representerer eller yter tjenester innen planlegging, kart og geodata til beslutningstakere, organisasjoner, næringsliv, planleggere, innbyggere m.v. Søker må være en privat eller ideell aktør som er registrert med organisasjonsnummer i Brønnøysundregistrene.</article><article class="legalP" id="paragraf-2-ledd-2">Tiltaket kan gjennomføres i samarbeid med en offentlig aktør.</article></article><article class="legalArticle" data-lovdata-URL="LTI/forskrift/2025-04-08-633/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hva det kan tildeles tilskudd til</span></h2><article class="legalP" id="paragraf-3-ledd-1">Det kan gis tilskudd til tiltak eller prosjekter som bidrar til å oppfylle formålet under § 1, ved å<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">bidra til læring og samarbeid i nettverk og partnerskap på tvers av fagområder, sektorer, forvaltningsnivå og geografiske grenser</article></article></li><li data-li-identifier="b." data-name="b."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">bidra til å øke og formidle kunnskap om plan- og bygningslovens krav, hensyn, muligheter og begrensninger</article></article></li><li data-li-identifier="c." data-name="c."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">bidra til å øke og formidle kunnskap om utarbeiding og bruk av blant annet kart og geodata</article></article></li><li data-li-identifier="d." data-name="d."><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">bidra til å øke og formidle kunnskap om samordning mellom plan og byggesak, digitalisering av produkter og prosesser</article></article></li><li data-li-identifier="e." data-name="e."><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">fremme gode arbeidsmåter og samarbeidsmodeller.</article></article></li></ul></article></article><article class="legalArticle" data-lovdata-URL="LTI/forskrift/2025-04-08-633/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til søknaden</span></h2><article class="legalP" id="paragraf-4-ledd-1">Søknad om tilskudd skal sendes til Kommunal- og distriktsdepartementet i tråd med de krav som kommer frem av utlysningen. Søknadsfristen fastsettes og kunngjøres av Kommunal- og distriktsdepartementet.</article><article class="legalP" id="paragraf-4-ledd-2">Søknaden skal inneholde:<ul class="defaultList"><li data-li-identifier="a." data-name="a."><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">søkerens/søkerorganisasjonens navn, adresse, organisasjonsnummer, kontonummer og kontaktperson/ansvarlig søker</article></article></li><li data-li-identifier="b." data-name="b."><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">hva det søkes om tilskudd til, og hvordan tiltaket kan bidra til å oppfylle formålet med tilskuddsordningen</article></article></li><li data-li-identifier="c." data-name="c."><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1">søknadsbeløp</article></article></li><li data-li-identifier="d." data-name="d."><article class="listArticle" id="paragraf-4-ledd-2-punkt-4"><article class="legalP" id="paragraf-4-ledd-2-punkt-4-ledd-1">detaljert budsjett og en komplett finansieringsplan, der også eventuelle andre offentlige tilskudd, søkt om eller mottatt, framgår</article></article></li><li data-li-identifier="e." data-name="e."><article class="listArticle" id="paragraf-4-ledd-2-punkt-5"><article class="legalP" id="paragraf-4-ledd-2-punkt-5-ledd-1">egenfinansiering og/eller egen arbeidsinnsats (dugnad)</article></article></li><li data-li-identifier="f." data-name="f."><article class="listArticle" id="paragraf-4-ledd-2-punkt-6"><article class="legalP" id="paragraf-4-ledd-2-punkt-6-ledd-1">opplysning om søker utøver økonomisk aktivitet, jf. § 9</article></article></li><li data-li-identifier="g." data-name="g."><article class="listArticle" id="paragraf-4-ledd-2-punkt-7"><article class="legalP" id="paragraf-4-ledd-2-punkt-7-ledd-1">om søker har, eller forventer å få, refusjon for merverdiavgift gjennom ordinær terminoppgave for det omsøkte tiltaket</article></article></li><li data-li-identifier="h." data-name="h."><article class="listArticle" id="paragraf-4-ledd-2-punkt-8"><article class="legalP" id="paragraf-4-ledd-2-punkt-8-ledd-1">opplysninger om eventuelle samarbeidspartnere eller nettverk</article></article></li><li data-li-identifier="i." data-name="i."><article class="listArticle" id="paragraf-4-ledd-2-punkt-9"><article class="legalP" id="paragraf-4-ledd-2-punkt-9-ledd-1">opplysninger om tiltaket gjennomføres i samarbeid med eller i nettverk med en offentlig aktør.</article></article></li></ul></article><article class="legalP" id="paragraf-4-ledd-3">Alle opplysninger skal kunne dokumenteres, og dokumentasjonen skal oppbevares i fem år regnet fra 1. januar i søknadsåret.</article><article class="legalP" id="paragraf-4-ledd-4">Kommunal- og distriktsdepartementet kan avvise søknader som kommer inn etter søknadsfristen.</article></article><article class="legalArticle" data-lovdata-URL="LTI/forskrift/2025-04-08-633/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Rett til å innhente ytterligere opplysninger før en søknad blir avgjort</span></h2><article class="legalP" id="paragraf-5-ledd-1">Kommunal- og distriktsdepartementet kan<ul class="defaultList"><li data-li-identifier="a." data-name="a."><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">kreve at søkeren gir ytterligere opplysninger og dokumentasjon som er nødvendig for å vurdere søknaden</article></article></li><li data-li-identifier="b." data-name="b."><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">kontrollere søknadsopplysningene mot opplysninger som andre myndigheter kan utlevere</article></article></li><li data-li-identifier="c." data-name="c."><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">gjennomføre undersøkelser som er nødvendig for å vurdere søknaden og kreve at søkeren medvirker til dette.</article></article></li></ul></article></article><article class="legalArticle" data-lovdata-URL="LTI/forskrift/2025-04-08-633/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Søkers opplysningsplikt</span></h2><article class="legalP" id="paragraf-6-ledd-1">Søker plikter straks å melde fra til Kommunal- og distriktsdepartementet dersom<ul class="defaultList"><li data-li-identifier="a." data-name="a."><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">søker blir oppmerksom på at søknaden inneholder ufullstendige eller uriktige opplysninger</article></article></li><li data-li-identifier="b." data-name="b."><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">uberettiget tilskudd er utbetalt.</article></article></li></ul></article></article><article class="legalArticle" data-lovdata-URL="LTI/forskrift/2025-04-08-633/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Behandling av søknad og utbetaling av tilskudd</span></h2><article class="legalP" id="paragraf-7-ledd-1">Kommunal- og distriktsdepartementet tildeler og utmåler tilskudd etter en skjønnsmessig vurdering av i hvilken grad tiltaket/prosjektet er egnet til å oppnå formålet med ordningen.</article><article class="legalP" id="paragraf-7-ledd-2">Departementet kan i vedtaket fastsette nærmere vilkår for gjennomføringen av tiltaket/prosjektet som tildeles tilskudd.</article><article class="legalP" id="paragraf-7-ledd-3">Tilskudd utbetales som hovedregel i rater. Nærmere vilkår for utbetaling vil bli konkretisert i vedtaket om tilskudd.</article></article><article class="legalArticle" data-lovdata-URL="LTI/forskrift/2025-04-08-633/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Forutsetning for støtte</span></h2><article class="legalP" id="paragraf-8-ledd-1">Vesentlige endringer i prosjekt som har fått tildelt tilskudd skal være godkjent skriftlig av Kommunal- og distriktsdepartementet før endringene kan gjennomføres.</article><article class="legalP" id="paragraf-8-ledd-2">Dersom departementet ikke godkjenner endringen, kan vedtaket bli omgjort og hele eller deler av det utbetalte beløpet kan kreves tilbakebetalt.</article><article class="legalP" id="paragraf-8-ledd-3">Hvis prosjektet ikke kan gjennomføres, skal Kommunal- og distriktsdepartementet informeres så raskt som mulig.</article></article><article class="legalArticle" data-lovdata-URL="LTI/forskrift/2025-04-08-633/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilskuddsmottakere som driver økonomisk aktivitet</span></h2><article class="legalP" id="paragraf-9-ledd-1">Tilskudd utbetalt etter denne forskrift skal ikke kryssubsidiere økonomisk aktivitet eller kunne vri konkurransen eller påvirke samhandling i strid med Norges EØS-forpliktelser. Begrepet økonomisk aktivitet skal tolkes i samsvar med foretaksdefinisjonen etter EØS-avtalens regler om offentlig støtte.</article><article class="legalP" id="paragraf-9-ledd-2">Tilskuddsmottakere som har både økonomisk og ikke-økonomisk aktivitet skal ha adskilte regnskap for disse. Mottakerne må ha interne retningslinjer som sikrer at felleskostnader fordeles på en forholdsmessig måte mellom den økonomiske aktiviteten og den ikke-økonomiske aktiviteten.</article><article class="legalP" id="paragraf-9-ledd-3">Støtte til foretak tildeles i form av tilskudd innenfor gruppeunntaksforordningens artikkel 31 eller forordningen om bagatellmessig støtte.</article><article class="legalP" id="paragraf-9-ledd-4">Kommunal- og distriktsdepartementet kan be om informasjon fra søker som er nødvendig for å avklare om støtten er forenlig med det indre markedet.</article></article><article class="legalArticle" data-lovdata-URL="LTI/forskrift/2025-04-08-633/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Krav til rapportering</span></h2><article class="legalP" id="paragraf-10-ledd-1">Rapport og regnskap for bruk av tilskuddsmidlene skal sendes til Kommunal- og distriktsdepartementet i henhold til krav og frist fastsatt i vedtaket om tilskudd.</article><article class="legalP" id="paragraf-10-ledd-2">Rapporten skal beskrive oppnådde resultater opp mot forutsetningene for tildeling av tilskuddet. Kommunal- og distriktsdepartementet kan stille ytterlige krav til rapporteringen. Slike krav vil stå i vedtak om tilskuddet eller inngå som en del av oppfølgingen av rapporten. I enkelte tilfeller vil det kunne bli krevd statusrapportering underveis i prosjektet.</article><article class="legalP" id="paragraf-10-ledd-3">Regnskapet skal være satt opp i henhold til godkjent budsjett, jf. §§ 4 d) og 8, og vise alle transaksjoner knyttet til tilskuddsmidlene. Regnskapet skal underskrives av ansvarlig søker samt regnskapsfører.</article><article class="legalP" id="paragraf-10-ledd-4">Når tilskuddet er 400&#xa0;000 kroner eller høyere, skal regnskapet være attestert av statsautorisert revisor.</article></article><article class="legalArticle" data-lovdata-URL="LTI/forskrift/2025-04-08-633/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Oppfølging og kontroll</span></h2><article class="legalP" id="paragraf-11-ledd-1">Kommunal- og distriktsdepartementet kan kontrollere at vilkårene for tilskudd i forskriften og vedtaket om tilskudd er oppfylt.</article><article class="legalP" id="paragraf-11-ledd-2">Kommunal- og distriktsdepartementet har rett til å innhente ytterligere opplysninger og dokumentasjon om tiltaket eller prosjektet. Tilskuddsmottaker plikter å samarbeide, blant annet ved å innhente og systematisere informasjon som er nødvendig for kontrollen.</article></article><article class="legalArticle" data-lovdata-URL="LTI/forskrift/2025-04-08-633/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Stans og tilbakebetaling av tilskudd</span></h2><article class="legalP" id="paragraf-12-ledd-1">Kommunal- og distriktsdepartementet kan fatte vedtak om midlertidig stans i utbetaling av tilskudd til organisasjoner som er under tilsyn for mulig misbruk av denne eller andre statlige tilskuddsordninger, eller når det av andre årsaker er berettiget grunn til å frykte at midlene ikke blir brukt i tråd med formålet.</article><article class="legalP" id="paragraf-12-ledd-2">Er det gitt tilskudd på uriktig eller ufullstendig grunnlag, eller mottakeren ikke anvender tilskuddet i samsvar med forskriften og vedtaket om tilskudd, kan vedtaket om tilskudd omgjøres. Det utbetalte beløpet kan i slike tilfeller kreves tilbakebetalt.</article><article class="legalP" id="paragraf-12-ledd-3">Har en tilskuddsmottaker ved en feil har fått utbetalt for mye tilskudd, kan det som er for mye utbetalt kreves tilbakebetalt. Ved manglende tilbakebetaling vil tilskuddsmottakeren ikke være søknadsberettiget før tilbakebetaling er foretatt.</article></article><article class="legalArticle" data-lovdata-URL="LTI/forskrift/2025-04-08-633/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Klageadgang</span></h2><article class="legalP" id="paragraf-13-ledd-1">Vedtak etter forskriften kan påklages til Kommunal- og distriktsdepartementet.</article></article><article class="legalArticle" data-lovdata-URL="LTI/forskrift/2025-04-08-633/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h2><article class="legalP" id="paragraf-14-ledd-1">Forskriften trer i kraft 1. juli 2025.</article></article></main></body></html>