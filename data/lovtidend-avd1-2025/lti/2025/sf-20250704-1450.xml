<!DOCTYPE html><html lang="nb"><head><title>Forskrift om rammeplan for praktisk-pedagogisk utdanning for yrkesfag for trinn 8–13</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-07-04-1450</dd><dt class="dokid">DokumentID</dt><dd class="dokid">LTI/forskrift/2025-07-04-1450</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Juridisk avdeling</li></ul></dd><dt class="dateInForce">I kraft fra</dt><dd class="dateInForce">2025-08-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2013-03-18-289</li></ul></dd><dt class="basedOn">Hjemmel</dt><dd class="basedOn"><ul><li>lov/2024-03-08-9/§3-8</li></ul></dd><dt class="dateOfPublication">Kunngjort</dt><dd class="dateOfPublication">2025-07-07 13:25</dd><dt class="journalNumber">Journalnummer</dt><dd class="journalNumber">2025-0949</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Forskrift om rammeplan for praktisk-pedagogisk utdanning for yrkesfag for trinn 8–13</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 4. juli 2025 med hjemmel i lov 8. mars 2024 nr. 9 om universiteter og høyskoler (universitets- og høyskoleloven) § 3-8 annet ledd.</dd><dt class="refid">RefID</dt><dd class="refid">forskrift/2025-07-04-1450</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om rammeplan for praktisk-pedagogisk utdanning for yrkesfag for trinn 8–13<ul class="tocSubUl"><li>§ 1. Virkeområde og formål</li><li>§ 2. Læringsutbytte</li><li>§ 3. Struktur og innhold</li><li>§ 4. Nasjonale retningslinjer og studieplan</li><li>§ 5. Opptak</li><li>§ 6. Godkjenningsbestemmelser</li><li>§ 7. Ikrafttredelse og oppheving av forskrift</li></ul></li></ul></dd></dl></header><main class="documentBody" data-lovdata-URL="LTI/forskrift/2025-07-04-1450" id="dokument"><h1>Forskrift om rammeplan for praktisk-pedagogisk utdanning for yrkesfag for trinn 8–13</h1><article class="legalArticle" data-lovdata-URL="LTI/forskrift/2025-07-04-1450/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde og formål</span></h2><article class="numberedLegalP" data-numerator="1" id="paragraf-1-nummer-1">(1) Forskriftens virkeområde er praktisk-pedagogisk utdanning for yrkesfag for trinn 8–13.</article><article class="numberedLegalP" data-numerator="2" id="paragraf-1-nummer-2">(2) Forskriftens formål er å legge til rette for at utdanningsinstitusjonene tilbyr en praktisk-pedagogisk utdanning for yrkesfag for trinn 8–13 som er profesjonsrettet, forsknings- og erfaringsbasert og av høy faglig kvalitet. Det skal være helhet og sammenheng mellom yrkesfag, pedagogikk, yrkesdidaktikk og praksis. Utdanningen må imøtekomme samfunnets og skolens behov og skal forholde seg til opplæringslova og gjeldende læreplanverk for grunnopplæringen.</article><article class="numberedLegalP" data-numerator="3" id="paragraf-1-nummer-3">(3) Utdanningen skal sikre at kandidatene kan videreutvikle skolen som en institusjon for læring og dannelse i et demokratisk samfunn. Utdanningen skal ivareta perspektiver knyttet til likestilling og det flerkulturelle samfunn, og skape forståelse for en skole som er for alle elever, uavhengig av deres forutsetninger og sosiale, kulturelle og språklige bakgrunn.</article><article class="numberedLegalP" data-numerator="4" id="paragraf-1-nummer-4">(4) Praktisk-pedagogisk utdanning for yrkesfag skal kvalifisere til å ivareta opplæring om samiske forhold, herunder kjennskap til den statusen urfolk har internasjonalt, og samiske barn og ungdoms rett til opplæring i tråd med opplæringslova og gjeldende læreplanverk.</article></article><article class="legalArticle" data-lovdata-URL="LTI/forskrift/2025-07-04-1450/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Læringsutbytte</span></h2><article class="numberedLegalP" data-numerator="1" id="paragraf-2-nummer-1">(1) Læringsutbyttebeskrivelsene skal være i tråd med Nasjonalt kvalifikasjonsrammeverk for livslang læring, nivå 6 (syklus 1, bachelorgrad).</article><article class="numberedLegalP" data-numerator="2" id="paragraf-2-nummer-2">(2) Kandidaten skal etter fullført praktisk-pedagogisk utdanning for yrkesfag ha følgende samlede læringsutbytte:<ul class="defaultList"><li><article class="listArticle" id="paragraf-2-nummer-2-punkt-1"><article class="legalP" id="paragraf-2-nummer-2-punkt-1-ledd-1"><i>Kunnskap</i></article><article class="legalP" id="paragraf-2-nummer-2-punkt-1-ledd-2">Kandidaten <ul class="defaultList"><li data-li-identifier="-" data-name="-"><article class="listArticle" id="paragraf-2-nummer-2-punkt-1-ledd-2-punkt-1"><article class="legalP" id="paragraf-2-nummer-2-punkt-1-ledd-2-punkt-1-ledd-1">har kunnskap om gjeldende lovverk og styringsdokumenter som er relevante for profesjons- og yrkesutøvelsen</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-1-ledd-2-punkt-2"><article class="legalP" id="paragraf-2-nummer-2-punkt-1-ledd-2-punkt-2-ledd-1">har bred kunnskap om yrkesfag, pedagogikk og yrkesdidaktikk, arbeidsmetoder/verktøy og prosesser som er relevante for profesjons- og yrkesutøvelsen, og kan vurdere behov for HMS-tiltak</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-1-ledd-2-punkt-3"><article class="legalP" id="paragraf-2-nummer-2-punkt-1-ledd-2-punkt-3-ledd-1">kan se yrkesopplæringen og yrkesutøvelsen i et historisk og kulturelt perspektiv</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-1-ledd-2-punkt-4"><article class="legalP" id="paragraf-2-nummer-2-punkt-1-ledd-2-punkt-4-ledd-1">har kunnskap om skolens mandat, opplæringens verdigrunnlag og det helhetlige opplæringsløpet fra ungdomstrinnet til endt fag- eller yrkesopplæring (8.–13. trinn)</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-1-ledd-2-punkt-5"><article class="legalP" id="paragraf-2-nummer-2-punkt-1-ledd-2-punkt-5-ledd-1">har bred kunnskap om ungdomskultur og ungdoms utvikling og læring i ulike sosiale og flerkulturelle kontekster</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-1-ledd-2-punkt-6"><article class="legalP" id="paragraf-2-nummer-2-punkt-1-ledd-2-punkt-6-ledd-1">har kunnskap om barn og unge i vanskelige livssituasjoner, herunder kunnskap om vold og seksuelle overgrep mot barn og unge, om deres rettigheter i et nasjonalt og internasjonalt perspektiv, og om hvordan sette i gang nødvendige tiltak etter gjeldende lovverk.</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-1-ledd-2-punkt-7"><article class="legalP" id="paragraf-2-nummer-2-punkt-1-ledd-2-punkt-7-ledd-1">kjenner til nasjonalt og internasjonalt forsknings- og utviklingsarbeid med relevans for lærerprofesjonen innenfor det yrkespedagogiske og det yrkesfaglige området, og kan oppdatere sin kunnskap innenfor fagområdet.</article></article></li></ul></article></article></li><li><article class="listArticle" id="paragraf-2-nummer-2-punkt-2"><article class="legalP" id="paragraf-2-nummer-2-punkt-2-ledd-1"><i>Ferdigheter</i></article><article class="legalP" id="paragraf-2-nummer-2-punkt-2-ledd-2">Kandidaten <ul class="defaultList"><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-1"><article class="legalP" id="paragraf-2-nummer-2-punkt-2-ledd-2-punkt-1-ledd-1">kan anvende sine yrkesfaglige, pedagogiske, yrkesdidaktiske og teknologiske kunnskaper</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-2"><article class="legalP" id="paragraf-2-nummer-2-punkt-2-ledd-2-punkt-2-ledd-1">kan planlegge, begrunne, gjennomføre, lede, vurdere og dokumentere relevant fag- og yrkesopplæring tilpasset elevenes/lærlingenes behov</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-3"><article class="legalP" id="paragraf-2-nummer-2-punkt-2-ledd-2-punkt-3-ledd-1">kan identifisere og arbeide systematisk med grunnleggende ferdigheter, herunder yrkesdidaktisk bruk av digitale verktøy</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-4"><article class="legalP" id="paragraf-2-nummer-2-punkt-2-ledd-2-punkt-4-ledd-1">kan vurdere og dokumentere elevers læring og utvikling, gi læringsfokuserte tilbakemeldinger og bidra til at elevene/lærlingene kan reflektere over egen læring</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-5"><article class="legalP" id="paragraf-2-nummer-2-punkt-2-ledd-2-punkt-5-ledd-1">kan orientere seg i faglitteraturen og forholde seg kritisk til informasjonskilder og eksisterende teorier knyttet til ungdomstrinnet og fag- og yrkesopplæring (8–13.trinn)</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-6"><article class="legalP" id="paragraf-2-nummer-2-punkt-2-ledd-2-punkt-6-ledd-1">behersker relevante arbeidsprosesser, verktøy, teknikker og uttrykksformer, og kan reflektere over egen yrkesutøvelse og justere denne under veiledning</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-7"><article class="legalP" id="paragraf-2-nummer-2-punkt-2-ledd-2-punkt-7-ledd-1">kan bruke og henvise til relevante forskningsresultater for å treffe begrunnede valg og gjennomføre systematisk yrkesfaglig og pedagogisk utviklingsarbeid.</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-8"><article class="legalP" id="paragraf-2-nummer-2-punkt-2-ledd-2-punkt-8-ledd-1">kan identifisere særskilte behov hos barn og unge, inkludert identifisere tegn på vold eller seksuelle overgrep. På bakgrunn av faglige vurderinger skal kandidaten kunne etablere samarbeid med aktuelle tverrfaglig og tverretatlige samarbeidspartnere til barnets beste.</article></article></li></ul></article></article></li><li><article class="listArticle" id="paragraf-2-nummer-2-punkt-3"><article class="legalP" id="paragraf-2-nummer-2-punkt-3-ledd-1"><i>Generell kompetanse</i></article><article class="legalP" id="paragraf-2-nummer-2-punkt-3-ledd-2">Kandidaten <ul class="defaultList"><li data-li-identifier="-" data-name="-"><article class="listArticle" id="paragraf-2-nummer-2-punkt-3-ledd-2-punkt-1"><article class="legalP" id="paragraf-2-nummer-2-punkt-3-ledd-2-punkt-1-ledd-1">har innsikt i relevante faglige og yrkesetiske problemstillinger og kan formidle sentralt fagstoff på norsk både skriftlig, muntlig og gjennom andre dokumentasjonsformer</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-3-ledd-2-punkt-2"><article class="legalP" id="paragraf-2-nummer-2-punkt-3-ledd-2-punkt-2-ledd-1">kan via faglig innsikt, engasjement og formidlingsevne motivere for elevenes/lærlingenes læring, yrkesstolthet og yrkesidentitet</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-3-ledd-2-punkt-3"><article class="legalP" id="paragraf-2-nummer-2-punkt-3-ledd-2-punkt-3-ledd-1">kan analysere egne behov for kompetanseheving og ha endrings- og utviklingskompetanse for å møte framtidens behov i skole, arbeids- og samfunnsliv</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-3-ledd-2-punkt-4"><article class="legalP" id="paragraf-2-nummer-2-punkt-3-ledd-2-punkt-4-ledd-1">kan legge til rette for entreprenørskap, nytenkning og innovasjon, og at lokalt arbeids-, samfunns- og kulturliv involveres i opplæringen</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-3-ledd-2-punkt-5"><article class="legalP" id="paragraf-2-nummer-2-punkt-3-ledd-2-punkt-5-ledd-1">kan bygge gode relasjoner til elever/lærlinger og skape konstruktive og inkluderende læringsmiljø</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-3-ledd-2-punkt-6"><article class="legalP" id="paragraf-2-nummer-2-punkt-3-ledd-2-punkt-6-ledd-1">kan bygge gode relasjoner til og samarbeide med foresatte og andre aktuelle samarbeidspartnere.</article></article></li></ul></article></article></li></ul></article></article><article class="legalArticle" data-lovdata-URL="LTI/forskrift/2025-07-04-1450/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Struktur og innhold</span></h2><article class="numberedLegalP" data-numerator="1" id="paragraf-3-nummer-1">(1) Praktisk-pedagogisk utdanning for yrkesfag skal kvalifisere for undervisning på trinn 8–13.</article><article class="numberedLegalP" data-numerator="2" id="paragraf-3-nummer-2">(2) Utdanningen har et omfang på 60 studiepoeng og består av:<ul class="defaultList"><li data-li-identifier="-" data-name="-"><article class="listArticle" id="paragraf-3-nummer-2-punkt-1"><article class="legalP" id="paragraf-3-nummer-2-punkt-1-ledd-1">minst 60 dager praksis, veiledet, variert og vurdert</article></article></li><li data-li-identifier="-" data-name="-"><article class="listArticle" id="paragraf-3-nummer-2-punkt-2"><article class="legalP" id="paragraf-3-nummer-2-punkt-2-ledd-1">pedagogikk, 30 studiepoeng</article></article></li><li data-li-identifier="-" data-name="-"><article class="listArticle" id="paragraf-3-nummer-2-punkt-3"><article class="legalP" id="paragraf-3-nummer-2-punkt-3-ledd-1">yrkesdidaktikk, 30 studiepoeng.</article></article></li></ul></article><article class="numberedLegalP" data-numerator="3" id="paragraf-3-nummer-3">(3) I utdanningen skal kandidatene gjennomføre et tverrfaglig utviklingsprosjekt. Utviklingsprosjektet skal kombinere pedagogikk, yrkesdidaktikk og praksis.</article><article class="numberedLegalP" data-numerator="4" id="paragraf-3-nummer-4">(4) Praksisstudiet skal bestå av minst 60 dager veiledet, variert og vurdert praksis og være en integrert del av utdanningen. Praksisstudiet skal fordeles gjennom studieløpet.</article><article class="numberedLegalP" data-numerator="5" id="paragraf-3-nummer-5">(5) Praksisstudiet skal i hovedsak gjennomføres i videregående opplæring og fordeles på de ulike trinnene i programområdet. Minst 10 dager skal gjennomføres på ungdomstrinnet (8.–10. trinn). Praksisstudiet skal være tilpasset studentenes fag- og yrkesbakgrunn og bidra til at studentene utvikler evnen til å utforske, reflektere over og utvikle egen profesjonsutøvelse. Det skal være progresjon i praksisstudiet. Studenter som er tilsatt i skolen, bør ha minimum 50 prosent av praksis på annen skole enn egen arbeidsplass.</article></article><article class="legalArticle" data-lovdata-URL="LTI/forskrift/2025-07-04-1450/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Nasjonale retningslinjer og studieplan</span></h2><article class="numberedLegalP" data-numerator="1" id="paragraf-4-nummer-1">(1) Det er utarbeidet nasjonale retningslinjer for praktisk-pedagogisk utdanning for yrkesfag for trinn 8–13. Med utgangspunkt i forskriften og nasjonale retningslinjer skal den enkelte institusjon utarbeide studieplaner som beskriver hvordan institusjonen legger til rette for en integrert utdanning med helhet og sammenheng.</article><article class="numberedLegalP" data-numerator="2" id="paragraf-4-nummer-2">(2) Studieplanen skal inneholde bestemmelser om faglig innhold, inkludert samiske emner og tverrfaglighet, praksis, organisering, arbeidsformer og vurderingsordninger. Studieplanen skal vedtas av institusjonens styre.</article></article><article class="legalArticle" data-lovdata-URL="LTI/forskrift/2025-07-04-1450/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Opptak</span></h2><article class="numberedLegalP" data-numerator="1" id="paragraf-5-nummer-1">(1) Opptakskrav til praktisk-pedagogisk utdanning for yrkesfag er<ul class="defaultList"><li data-li-identifier="-" data-name="-"><article class="listArticle" id="paragraf-5-nummer-1-punkt-1"><article class="legalP" id="paragraf-5-nummer-1-punkt-1-ledd-1">fullført treårig relevant profesjonsrettet bachelorgrad og minimum to års relevant yrkespraksis, eller</article></article></li><li data-li-identifier="-" data-name="-"><article class="listArticle" id="paragraf-5-nummer-1-punkt-2"><article class="legalP" id="paragraf-5-nummer-1-punkt-2-ledd-1">fag-/svennebrev eller annen fullført treårig yrkesutdanning på videregående nivå, generell studiekompetanse, to års relevant yrkesteoretisk utdanning utover videregående opplærings nivå og fire års yrkespraksis.</article></article></li></ul></article><article class="numberedLegalP" data-numerator="2" id="paragraf-5-nummer-2">(2) Utdanningsinstitusjonene vurderer opptak på grunnlag av realkompetanse.</article></article><article class="legalArticle" data-lovdata-URL="LTI/forskrift/2025-07-04-1450/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Godkjenningsbestemmelser</span></h2><article class="numberedLegalP" data-numerator="1" id="paragraf-6-nummer-1">(1) Utdanning eller dokumentert realkompetanse som ikke er opparbeidet/avlagt som en del av praktisk-pedagogisk utdanning for yrkesfag, kan gi grunnlag for faglig godkjenning etter universitets- og høyskoleloven § 9-1, § 9-2 eller § 9-3.</article><article class="numberedLegalP" data-numerator="2" id="paragraf-6-nummer-2">(2) Godkjenning skal føres på vitnemålet. Dokumentasjon av realkompetanse må følge vitnemålet.</article></article><article class="legalArticle" data-lovdata-URL="LTI/forskrift/2025-07-04-1450/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse og oppheving av forskrift</span></h2><article class="numberedLegalP" data-numerator="1" id="paragraf-7-nummer-1">(1) Forskriften trer i kraft 1. august 2025.</article><article class="numberedLegalP" data-numerator="2" id="paragraf-7-nummer-2">(2) Fra samme tidspunkt oppheves forskrift 18. mars 2013 nr. 289 om rammeplan for praktisk-pedagogisk utdanning for yrkesfag for trinn 8–13.</article></article></main></body></html>