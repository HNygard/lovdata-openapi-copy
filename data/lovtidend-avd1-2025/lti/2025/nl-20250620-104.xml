<!DOCTYPE html><html lang="nb"><head><title>Lov om besøksbidrag (besøksbidragsloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2025-06-20-104</dd><dt class="dokid">DokumentID</dt><dd class="dokid">LTI/lov/2025-06-20-104</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/1992-06-26-86</li></ul></dd><dt class="legalArea">Rettsområde</dt><dd class="legalArea"><ul><li>Forvaltnings- og kommunalrett &gt; Kommuner og fylkeskommuner</li> <li>Næringsrett &gt; Reiseliv</li> <li>Tvangsfullbyrdelse</li></ul></dd><dt class="dateOfPublication">Kunngjort</dt><dd class="dateOfPublication">2025-06-20 12:45</dd><dt class="journalNumber">Journalnummer</dt><dd class="journalNumber">2025-0624</dd><dt class="titleShort">Korttittel</dt><dd class="titleShort">Besøksbidragsloven</dd><dt class="title">Tittel</dt><dd class="title">Lov om besøksbidrag (besøksbidragsloven)</dd><dt class="miscInformation">Annet om dokumentet</dt><dd class="miscInformation">Prop. 96 L (2024–2025), Innst. 452 L (2024–2025), Lovvedtak 110 (2024–2025). Stortingets første og andre gangs behandling hhv. 5. og 10. juni 2025. Fremmet av Nærings- og fiskeridepartementet.</dd><dt class="refid">RefID</dt><dd class="refid">lov/2025-06-20-104</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om besøksbidrag (besøksbidragsloven)<ul class="tocSubUl"><li>Kapittel 1. Formål og virkeområde<ul class="tocSubUl"><li>§ 1-1. Lovens formål</li><li>§ 1-2. Lovens anvendelse på Svalbard</li></ul></li><li>Kapittel 2. Overnattingsavgift<ul class="tocSubUl"><li>§ 2-1. Adgangen til å fastsette en kommunal overnattingsavgift</li><li>§ 2-2. Plan for bruk av inntektene fra overnattingsavgiften</li><li>§ 2-3. Beregningsgrunnlag</li><li>§ 2-4. Avgiften</li><li>§ 2-5. Innkrevingsmyndighet</li><li>§ 2-6. Opplysningsplikt og unntak fra taushetsplikt</li><li>§ 2-7. Tvangsmulkt</li><li>§ 2-8. Klage og betalingsutsettelse</li><li>§ 2-9. Forfalt avgift og forsinkelsesrenter</li><li>§ 2-10. Offentliggjøring</li></ul></li><li>Kapittel 3. Cruiseavgift<ul class="tocSubUl"><li>§ 3-1. Avgift fra cruisevirksomhet</li></ul></li><li>Kapittel 4. Besøksbidrag for Longyearbyen<ul class="tocSubUl"><li>§ 4-1. Besøksbidrag for Longyearbyen</li></ul></li><li>Kapittel 5. Sluttbestemmelser<ul class="tocSubUl"><li>§ 5-1. Ikrafttredelse</li><li>§ 5-2. Endringer i annen lov</li></ul></li></ul></li></ul></dd></dl></header><main class="documentBody" data-lovdata-URL="LTI/lov/2025-06-20-104" id="dokument"><h1>Lov om besøksbidrag (besøksbidragsloven)</h1><article class="defaultP" data-text-size="small">Endring i følgende lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 26. juni 1992 nr. 86 om tvangsfullbyrdelse (tvangsfullbyrdelsesloven).</article></article></li></ul></article><section class="section" data-name="kap1" id="kapittel-1" data-lovdata-URL="LTI/lov/2025-06-20-104/KAPITTEL_1"><h2>Kapittel 1. Formål og virkeområde</h2><article class="legalArticle" data-lovdata-URL="LTI/lov/2025-06-20-104/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Lovens formål</span></h3><article class="numberedLegalP" data-numerator="1" id="kapittel-1-paragraf-1-nummer-1">(1) Lovens formål er å bidra til å finansiere reiselivsrelaterte fellesgoder gjennom besøksbidrag i form av avgift i områder med særlig stor belastning fra reiselivet.</article><article class="numberedLegalP" data-numerator="2" id="kapittel-1-paragraf-1-nummer-2">(2) Reiselivsrelaterte fellesgoder som kan finansieres av besøksbidrag, er tjenester, natur, kulturmiljøer, infrastruktur, bygninger, og andre elementer, der bruken av eller behovet for disse øker vesentlig med antall besøkende.</article><article class="numberedLegalP" data-numerator="3" id="kapittel-1-paragraf-1-nummer-3">(3) Reiselivsrelaterte fellesgoder som kan finansieres av besøksbidrag for Longyearbyen, er offentlig infrastruktur og offentlige tjenester som er en forutsetning for reiselivsaktivitet i Longyearbyen, og andre tjenester for reiselivet.</article></article><article class="legalArticle" data-lovdata-URL="LTI/lov/2025-06-20-104/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Lovens anvendelse på Svalbard</span></h3><article class="legalP" id="kapittel-1-paragraf-2-ledd-1">Loven gjelder for Svalbard med unntak av § 1-1 annet ledd, kapittel 2 og kapittel 3.</article></article></section><section class="section" data-name="kap2" id="kapittel-2" data-lovdata-URL="LTI/lov/2025-06-20-104/KAPITTEL_2"><h2>Kapittel 2. Overnattingsavgift</h2><article class="legalArticle" data-lovdata-URL="LTI/lov/2025-06-20-104/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Adgangen til å fastsette en kommunal overnattingsavgift</span></h3><article class="numberedLegalP" data-numerator="1" id="kapittel-2-paragraf-1-nummer-1">(1) Kommunen ved kommunestyret kan gi forskrift om overnattingsavgift for å oppnå formålet i § 1-1.</article><article class="numberedLegalP" data-numerator="2" id="kapittel-2-paragraf-1-nummer-2">(2) Avgiften skal gjelde for hele kommunen.</article><article class="numberedLegalP" data-numerator="3" id="kapittel-2-paragraf-1-nummer-3">(3) Kommunen ved kommunestyret kan gi forskrift om hvilke måneder i året overnattingsavgiften skal gjelde.</article><article class="numberedLegalP" data-numerator="4" id="kapittel-2-paragraf-1-nummer-4">(4) Avgiften gjelder utleie av rom, leilighet, hytte, hus mv. på hoteller, hotellskip, vandrerhjem og annen overnattingsvirksomhet, herunder privat utleie utenom næring, der kunden disponerer overnattingsstedet mellom kl. 24.00 og 6.00 og under 30 dager sammenhengende.</article><article class="numberedLegalP" data-numerator="5" id="kapittel-2-paragraf-1-nummer-5">(5) Avgiftsplikten oppstår når overnattingen begynner.</article><article class="numberedLegalP" data-numerator="6" id="kapittel-2-paragraf-1-nummer-6">(6) Avgiften skal spesifiseres i salgsdokumentasjonen for tjenesten den knyttes til.</article><article class="numberedLegalP" data-numerator="7" id="kapittel-2-paragraf-1-nummer-7">(7) Departementet kan i forskrift fastsette fritak fra avgiften.</article></article><article class="legalArticle" data-lovdata-URL="LTI/lov/2025-06-20-104/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Plan for bruk av inntektene fra overnattingsavgiften</span></h3><article class="numberedLegalP" data-numerator="1" id="kapittel-2-paragraf-2-nummer-1">(1) Kommunen skal utarbeide en plan for bruken av inntektene fra avgiften. Planen skal inneholde en beskrivelse av reiselivsnæringen i kommunen og utfordringene knyttet til mange besøkende. I planen skal kommunen også vurdere om den kan samarbeide med andre kommuner om hvordan inntektene fra avgiften eventuelt kan benyttes for å utvikle reisemålet. Planen må begrunne hvorfor innføringen av avgiften og bruken av inntektene er i tråd med formålet i § 1-1.</article><article class="numberedLegalP" data-numerator="2" id="kapittel-2-paragraf-2-nummer-2">(2) Kommunen skal legge til rette for at berørt næringsliv får komme med innspill til planen.</article><article class="numberedLegalP" data-numerator="3" id="kapittel-2-paragraf-2-nummer-3">(3) Departementet skal godkjenne at planen er utarbeidet i tråd med § 2-2 første og annet ledd. Planen må være godkjent før avgiften kan tre i kraft.</article></article><article class="legalArticle" data-lovdata-URL="LTI/lov/2025-06-20-104/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Beregningsgrunnlag</span></h3><article class="legalP" id="kapittel-2-paragraf-3-ledd-1">Den kommunale overnattingsavgiften skal beregnes som et prosentvist påslag på 3 prosent av vederlaget som betales for overnattingen, eksklusive merverdiavgift.</article></article><article class="legalArticle" data-lovdata-URL="LTI/lov/2025-06-20-104/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Avgiften</span></h3><article class="numberedLegalP" data-numerator="1" id="kapittel-2-paragraf-4-nummer-1">(1) Den som mot betaling omsetter tjenesten som avgiften beregnes av, skal beregne, kreve inn fra kunden og betale avgiften til kommunen hvor overnattingen finner sted.</article><article class="numberedLegalP" data-numerator="2" id="kapittel-2-paragraf-4-nummer-2">(2) Hvis en tilbyder som ikke er registrert i Merverdiavgiftsregisteret, benytter en annen til å formidle tjenesten og kreve inn vederlaget for seg, er formidleren ansvarlig overfor kommunen.</article><article class="numberedLegalP" data-numerator="3" id="kapittel-2-paragraf-4-nummer-3">(3) Virksomheter som er registrert i Merverdiavgiftsregisteret, skal beregne og betale avgiften for de samme periodene og med de samme betalingsfristene som gjelder for skattemeldingen for merverdiavgift.</article><article class="numberedLegalP" data-numerator="4" id="kapittel-2-paragraf-4-nummer-4">(4) Virksomheter som ikke er registrert i Merverdiavgiftsregisteret, skal beregne og betale overnattingsavgiften for ett kalenderår. Betalingsfristen er 10. mars det påfølgende året.</article><article class="numberedLegalP" data-numerator="5" id="kapittel-2-paragraf-4-nummer-5">(5) Fjerde ledd gjelder tilsvarende for tilbydere som leier ut bolig, sekundærbolig eller fritidseiendom utenom næring.</article><article class="numberedLegalP" data-numerator="6" id="kapittel-2-paragraf-4-nummer-6">(6) Departementet kan i forskrift fastsette nærmere bestemmelser om ansvaret etter annet ledd.</article></article><article class="legalArticle" data-lovdata-URL="LTI/lov/2025-06-20-104/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">Innkrevingsmyndighet</span></h3><article class="legalP" id="kapittel-2-paragraf-5-ledd-1">Kommunen er innkrevingsmyndighet.</article></article><article class="legalArticle" data-lovdata-URL="LTI/lov/2025-06-20-104/§2-6" data-name="§2-6" id="kapittel-2-paragraf-6"><h3 class="legalArticleHeader"><span class="legalArticleValue">§ 2-6</span>. <span class="legalArticleTitle">Opplysningsplikt og unntak fra taushetsplikt</span></h3><article class="numberedLegalP" data-numerator="1" id="kapittel-2-paragraf-6-nummer-1">(1) Den avgiftspliktige skal på forespørsel gi kommunen de opplysningene som er nødvendige for å kontrollere grunnlaget for beregning, innkreving og betaling av avgiften. Kommunen kan sette en frist for å gi opplysninger etter første punktum. Fristen skal ikke være kortere enn fire uker.</article><article class="numberedLegalP" data-numerator="2" id="kapittel-2-paragraf-6-nummer-2">(2) Skattemyndighetenes taushetsplikt etter skatteforvaltningsloven § 3-1 første ledd er ikke til hinder for at kommunen til bruk i sitt arbeid med innkreving og kontroll av overnattingsavgiften kan motta opplysninger fra skattemyndighetene om:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-6-nummer-2-punkt-1"><article class="legalP" id="kapittel-2-paragraf-6-nummer-2-punkt-1-ledd-1">hvilke skattytere som har hatt inntekter fra overnattingstjenester i kommunen</article></article></li><li data-li-identifier="b." data-name="b."><article class="listArticle" id="kapittel-2-paragraf-6-nummer-2-punkt-2"><article class="legalP" id="kapittel-2-paragraf-6-nummer-2-punkt-2-ledd-1">hvor stor inntekt fra slike tjenester som er rapportert fra en skattyter og et formidlingsselskap som skattyteren har benyttet seg av</article></article></li><li data-li-identifier="c." data-name="c."><article class="listArticle" id="kapittel-2-paragraf-6-nummer-2-punkt-3"><article class="legalP" id="kapittel-2-paragraf-6-nummer-2-punkt-3-ledd-1">adressene til hver av skattyterens utleide enheter.</article></article></li></ul></article></article><article class="legalArticle" data-lovdata-URL="LTI/lov/2025-06-20-104/§2-7" data-name="§2-7" id="kapittel-2-paragraf-7"><h3 class="legalArticleHeader"><span class="legalArticleValue">§ 2-7</span>. <span class="legalArticleTitle">Tvangsmulkt</span></h3><article class="numberedLegalP" data-numerator="1" id="kapittel-2-paragraf-7-nummer-1">(1) Hvis den avgiftspliktige ikke oppfyller pliktene etter § 2-4 eller § 2-6 første ledd, kan kommunen ilegge den avgiftspliktige en daglig, løpende tvangsmulkt. Tvangsmulkt kan ikke settes høyere enn fem ganger rettsgebyret per dag.</article><article class="numberedLegalP" data-numerator="2" id="kapittel-2-paragraf-7-nummer-2">(2) Kommunen kan gi forskrift om nivået på og utmåling av tvangsmulkten.</article></article><article class="legalArticle" data-lovdata-URL="LTI/lov/2025-06-20-104/§2-8" data-name="§2-8" id="kapittel-2-paragraf-8"><h3 class="legalArticleHeader"><span class="legalArticleValue">§ 2-8</span>. <span class="legalArticleTitle">Klage og betalingsutsettelse</span></h3><article class="numberedLegalP" data-numerator="1" id="kapittel-2-paragraf-8-nummer-1">(1) Enkeltvedtak om overnattingsavgift kan påklages etter reglene i forvaltningsloven.</article><article class="numberedLegalP" data-numerator="2" id="kapittel-2-paragraf-8-nummer-2">(2) Overnattingsavgiften skal ytes til fastsatt tid og med de summene som følger av vedtaket, selv om vedtaket er påklaget eller det er reist søksmål om vedtaket.</article><article class="numberedLegalP" data-numerator="3" id="kapittel-2-paragraf-8-nummer-3">(3) Kommunen kan i særlige tilfeller gi betalingsutsettelse.</article></article><article class="legalArticle" data-lovdata-URL="LTI/lov/2025-06-20-104/§2-9" data-name="§2-9" id="kapittel-2-paragraf-9"><h3 class="legalArticleHeader"><span class="legalArticleValue">§ 2-9</span>. <span class="legalArticleTitle">Forfalt avgift og forsinkelsesrenter</span></h3><article class="numberedLegalP" data-numerator="1" id="kapittel-2-paragraf-9-nummer-1">(1) Forfalt overnattingsavgift er tvangsgrunnlag for utlegg.</article><article class="numberedLegalP" data-numerator="2" id="kapittel-2-paragraf-9-nummer-2">(2) Ved forsinket betaling av avgiften til kommunen skal den avgiftspliktige betale rente etter forsinkelsesrenteloven.</article></article><article class="legalArticle" data-lovdata-URL="LTI/lov/2025-06-20-104/§2-10" data-name="§2-10" id="kapittel-2-paragraf-10"><h3 class="legalArticleHeader"><span class="legalArticleValue">§ 2-10</span>. <span class="legalArticleTitle">Offentliggjøring</span></h3><article class="numberedLegalP" data-numerator="1" id="kapittel-2-paragraf-10-nummer-1">(1) Kommunen skal uten ugrunnet opphold melde kommunestyrets vedtak om fastsettelse av forskrift om overnattingsavgift etter § 2-1 til departementet.</article><article class="numberedLegalP" data-numerator="2" id="kapittel-2-paragraf-10-nummer-2">(2) Departementet kan i forskrift fastsette nærmere regler om offentliggjøring og ikrafttredelse av avgiften.</article></article></section><section class="section" data-name="kap3" id="kapittel-3" data-lovdata-URL="LTI/lov/2025-06-20-104/KAPITTEL_3"><h2>Kapittel 3. Cruiseavgift</h2><article class="legalArticle" data-lovdata-URL="LTI/lov/2025-06-20-104/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Avgift fra cruisevirksomhet</span></h3><article class="numberedLegalP" data-numerator="1" id="kapittel-3-paragraf-1-nummer-1">(1) Kongen kan gi forskrift om avgift fra cruisevirksomhet.</article><article class="numberedLegalP" data-numerator="2" id="kapittel-3-paragraf-1-nummer-2">(2) Inntektene fra avgiften kan kun benyttes til å finansiere elementer som nevnt i § 1-1 annet ledd.</article><article class="numberedLegalP" data-numerator="3" id="kapittel-3-paragraf-1-nummer-3">(3) I forskrift etter første ledd kan det fastsettes regler om blant annet:<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-1-nummer-3-punkt-1"><article class="legalP" id="kapittel-3-paragraf-1-nummer-3-punkt-1-ledd-1">hvilke typer cruisetrafikk og fartøy som omfattes av avgiften</article></article></li><li data-li-identifier="b." data-name="b."><article class="listArticle" id="kapittel-3-paragraf-1-nummer-3-punkt-2"><article class="legalP" id="kapittel-3-paragraf-1-nummer-3-punkt-2-ledd-1">hvem som er ansvarlig for å betale avgiften</article></article></li><li data-li-identifier="c." data-name="c."><article class="listArticle" id="kapittel-3-paragraf-1-nummer-3-punkt-3"><article class="legalP" id="kapittel-3-paragraf-1-nummer-3-punkt-3-ledd-1">avgiftens størrelse</article></article></li><li data-li-identifier="d." data-name="d."><article class="listArticle" id="kapittel-3-paragraf-1-nummer-3-punkt-4"><article class="legalP" id="kapittel-3-paragraf-1-nummer-3-punkt-4-ledd-1">hvordan avgiften skal beregnes og betales</article></article></li><li data-li-identifier="e." data-name="e."><article class="listArticle" id="kapittel-3-paragraf-1-nummer-3-punkt-5"><article class="legalP" id="kapittel-3-paragraf-1-nummer-3-punkt-5-ledd-1">hvem som har myndighet til å fastsette og kreve inn avgiften, herunder om myndigheten skal legges til kommunen</article></article></li><li data-li-identifier="f." data-name="f."><article class="listArticle" id="kapittel-3-paragraf-1-nummer-3-punkt-6"><article class="legalP" id="kapittel-3-paragraf-1-nummer-3-punkt-6-ledd-1">fritak fra avgiftsplikten</article></article></li><li data-li-identifier="g." data-name="g."><article class="listArticle" id="kapittel-3-paragraf-1-nummer-3-punkt-7"><article class="legalP" id="kapittel-3-paragraf-1-nummer-3-punkt-7-ledd-1">opplysningsplikter for den avgiftspliktige</article></article></li><li data-li-identifier="h." data-name="h."><article class="listArticle" id="kapittel-3-paragraf-1-nummer-3-punkt-8"><article class="legalP" id="kapittel-3-paragraf-1-nummer-3-punkt-8-ledd-1">unntak fra taushetsplikt ved utlevering av skatteopplysninger</article></article></li><li data-li-identifier="i." data-name="i."><article class="listArticle" id="kapittel-3-paragraf-1-nummer-3-punkt-9"><article class="legalP" id="kapittel-3-paragraf-1-nummer-3-punkt-9-ledd-1">tvangsmulkt, tvangsgrunnlag og forsinkelsesrenter</article></article></li><li data-li-identifier="j." data-name="j."><article class="listArticle" id="kapittel-3-paragraf-1-nummer-3-punkt-10"><article class="legalP" id="kapittel-3-paragraf-1-nummer-3-punkt-10-ledd-1">klageadgang og betalingsutsettelse.</article></article></li></ul></article></article></section><section class="section" data-name="kap4" id="kapittel-4" data-lovdata-URL="LTI/lov/2025-06-20-104/KAPITTEL_4"><h2>Kapittel 4. Besøksbidrag for Longyearbyen</h2><article class="legalArticle" data-lovdata-URL="LTI/lov/2025-06-20-104/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Besøksbidrag for Longyearbyen</span></h3><article class="numberedLegalP" data-numerator="1" id="kapittel-4-paragraf-1-nummer-1">(1) Kongen kan gi forskrift om besøksbidrag for Longyearbyen. Besøksbidraget kan betales som en avgift for omsetning av overnatting i Longyearbyen, og som avgift for hver passasjer som går i land fra eller går ombord i konvensjonelle cruiseskip og ekspedisjonscruiseskip i Longyearbyen.</article><article class="numberedLegalP" data-numerator="2" id="kapittel-4-paragraf-1-nummer-2">(2) Besøksbidraget skal finansiere offentlig infrastruktur og offentlige tjenester som er en forutsetning for reiselivsaktivitet i Longyearbyen, og andre tjenester for reiselivet.</article><article class="numberedLegalP" data-numerator="3" id="kapittel-4-paragraf-1-nummer-3">(3) I forskrift etter første ledd kan det fastsettes regler om blant annet:<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-1-nummer-3-punkt-1"><article class="legalP" id="kapittel-4-paragraf-1-nummer-3-punkt-1-ledd-1">beregning av avgiften og avgiftens størrelse</article></article></li><li data-li-identifier="b." data-name="b."><article class="listArticle" id="kapittel-4-paragraf-1-nummer-3-punkt-2"><article class="legalP" id="kapittel-4-paragraf-1-nummer-3-punkt-2-ledd-1">innkreving</article></article></li><li data-li-identifier="c." data-name="c."><article class="listArticle" id="kapittel-4-paragraf-1-nummer-3-punkt-3"><article class="legalP" id="kapittel-4-paragraf-1-nummer-3-punkt-3-ledd-1">tvangsmulkt, tvangsgrunnlag og forsinkelsesrenter</article></article></li><li data-li-identifier="d." data-name="d."><article class="listArticle" id="kapittel-4-paragraf-1-nummer-3-punkt-4"><article class="legalP" id="kapittel-4-paragraf-1-nummer-3-punkt-4-ledd-1">opplysningsplikt og unntak fra taushetsplikt</article></article></li><li data-li-identifier="e." data-name="e."><article class="listArticle" id="kapittel-4-paragraf-1-nummer-3-punkt-5"><article class="legalP" id="kapittel-4-paragraf-1-nummer-3-punkt-5-ledd-1">klage og betalingsutsettelse</article></article></li><li data-li-identifier="f." data-name="f."><article class="listArticle" id="kapittel-4-paragraf-1-nummer-3-punkt-6"><article class="legalP" id="kapittel-4-paragraf-1-nummer-3-punkt-6-ledd-1">fritak fra avgiften.</article></article></li></ul></article></article></section><section class="section" data-name="kap5" id="kapittel-5" data-lovdata-URL="LTI/lov/2025-06-20-104/KAPITTEL_5"><h2>Kapittel 5. Sluttbestemmelser</h2><article class="legalArticle" data-lovdata-URL="LTI/lov/2025-06-20-104/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Ikrafttredelse</span></h3><article class="numberedLegalP" data-numerator="1" id="kapittel-5-paragraf-1-nummer-1">(1) Loven gjelder fra den tiden Kongen bestemmer. Kongen kan sette i kraft de enkelte bestemmelsene til forskjellig tid.</article><article class="numberedLegalP" data-numerator="2" id="kapittel-5-paragraf-1-nummer-2">(2) Departementet kan gi overgangsbestemmelser.</article><article class="numberedLegalP" data-numerator="3" id="kapittel-5-paragraf-1-nummer-3">(3) Inntil endringen fastsatt i § 5-2 begynner å gjelde, kan besøksbidrag kreves inn etter reglene for innkreving av skatt.</article></article><article class="legalArticle" data-lovdata-URL="LTI/lov/2025-06-20-104/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Endringer i annen lov</span></h3><article class="document-change" data-document="lov/1992-06-26-86" id="kapittel-5-paragraf-2-dokumentendring-1"><article class="change" data-add-new-part="lov/1992-06-26-86/§2-14/ledd/1/bokstav/f" id="kapittel-5-paragraf-2-dokumentendring-1-endring-1"><article class="legalP" id="kapittel-5-paragraf-2-dokumentendring-1-endring-1-ledd-1">Fra den tid Kongen bestemmer, gjøres følgende endringer i lov 26. juni 1992 nr. 86 om tvangsfullbyrdelse: § 2-14 ny bokstav f skal lyde:<ul class="defaultList"><li data-li-identifier="f." data-name="f."><article class="listArticle" id="kapittel-5-paragraf-2-dokumentendring-1-endring-1-ledd-1-punkt-1"><article class="legalP" id="kapittel-5-paragraf-2-dokumentendring-1-endring-1-ledd-1-punkt-1-ledd-1">besøksbidrag og tvangsmulkt etter besøksbidragsloven.</article></article></li></ul></article></article></article></article></section></main></body></html>