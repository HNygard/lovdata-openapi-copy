<!DOCTYPE html><html lang="nb"><head><title>Forskrift om tilskudd til etablering og tilpasning i distriktskommuner</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-04-29-709</dd><dt class="dokid">DokumentID</dt><dd class="dokid">LTI/forskrift/2025-04-29-709</dd><dt class="ministry">Departement</dt><dd class="ministry"><ul><li>Kommunal- og distriktsdepartementet</li></ul></dd><dt class="subunit">Etat</dt><dd class="subunit"><ul><li>Bolig- og bygningsavdelingen</li></ul></dd><dt class="dateInForce">I kraft fra</dt><dd class="dateInForce">2025-04-30</dd><dt class="basedOn">Hjemmel</dt><dd class="basedOn"><ul><li>lov/2009-05-29-30/§1</li><li>null</li></ul></dd><dt class="dateOfPublication">Kunngjort</dt><dd class="dateOfPublication">2025-04-30 14:35</dd><dt class="journalNumber">Journalnummer</dt><dd class="journalNumber">2025-0410</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Forskrift om tilskudd til etablering og tilpasning i distriktskommuner</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kommunal- og distriktsdepartementet 29. april 2025 med hjemmel i lov 29. mai 2009 nr. 30 om Husbanken § 1 og til gjennomføring av Stortingets budsjettvedtak (Prop. 1 S (2024-2025) kap. 581, post 72).</dd><dt class="refid">RefID</dt><dd class="refid">forskrift/2025-04-29-709</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til etablering og tilpasning i distriktskommuner<ul class="tocSubUl"><li>§ 1. Formålet med tilskuddet</li><li>§ 2. Virkeområde</li><li>§ 3. Hvem kan få tilskudd</li><li>§ 4. Hva det kan gis tilskudd til</li><li>§ 5. Tilskuddsramme, saksbehandling m.m.</li><li>§ 6. Hvordan tilskudd til enkeltpersoner beregnes</li><li>§ 7. Utbetaling av tilskuddet</li><li>§ 8. Rapportering</li><li>§ 9. Kontroll med vilkår – rett til opplysninger</li><li>§ 10. Omgjøringsadgang og tilbakebetalingsplikt</li><li>§ 11. Klageadgang</li><li>§ 12. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2025-04-29-709" id="dokument"><h1>Forskrift om tilskudd til etablering og tilpasning i distriktskommuner</h1><article class="legalArticle" data-lovdata-URL="LTI/forskrift/2025-04-29-709/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formålet med tilskuddet</span></h2><article class="legalP" id="paragraf-1-ledd-1">Tilskuddet skal bidra til at personer skal kunne etablere seg i egen eid bolig i områder hvor boligmarkedet hindrer muligheten til å opprettholde et arbeidsforhold, tiltrekke seg arbeidskraft, eller utvikling av det lokale næringslivet.</article></article><article class="legalArticle" data-lovdata-URL="LTI/forskrift/2025-04-29-709/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder kun for kommuner i Finnmark som har inngått bygdevekstavtale med staten. For kommuner i klasse fire i SSBs sentralitetsindeks skal tilskuddet tilfalle søkere i områder av kommunen med særlige distriktsutfordringer.</article></article><article class="legalArticle" data-lovdata-URL="LTI/forskrift/2025-04-29-709/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hvem kan få tilskudd</span></h2><article class="legalP" id="paragraf-3-ledd-1">Kommunen kan tildele tilskudd til enkeltpersoner, som eier eller skal kjøpe en egen primærbolig som vedkommende selv skal bo i.</article><article class="legalP" id="paragraf-3-ledd-2">Kommunen kan sette vilkår om hvor lenge tilskuddsmottaker må bo i boligen. Lengden kan ikke overstige to år.</article></article><article class="legalArticle" data-lovdata-URL="LTI/forskrift/2025-04-29-709/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Hva det kan gis tilskudd til</span></h2><article class="legalP" id="paragraf-4-ledd-1">Kommunen kan gi tilskudd til<ul class="defaultList"><li data-li-identifier="a." data-name="a."><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">kjøp av helårsbolig</article></article></li><li data-li-identifier="b." data-name="b."><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">utbedring eller tilpasning av helårsbolig</article></article></li><li data-li-identifier="c." data-name="c."><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">oppføring av ny helårsbolig.</article></article></li></ul></article><article class="legalP" id="paragraf-4-ledd-2">Kommunen skal prioritere prosjekter som øker tilbudet av egnede boliger i distriktet. Tilskuddet kan ikke gis til utleieboliger.</article><article class="legalP" id="paragraf-4-ledd-3">Kommunen skal kun gi tilskudd når boligmarkedet hinder muligheten til å opprettholde et arbeidsforhold, tiltrekke seg arbeidskraft, eller utvikling av det lokale næringslivet.</article><article class="legalP" id="paragraf-4-ledd-4">Det gis ikke tilskudd til tiltak som er igangsatt eller til å dekke utgifter som dekkes av andre statlige tilskuddsordninger.</article></article><article class="legalArticle" data-lovdata-URL="LTI/forskrift/2025-04-29-709/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilskuddsramme, saksbehandling m.m.</span></h2><article class="legalP" id="paragraf-5-ledd-1">Tilskuddsrammen fordeles med et likt kronebeløp på de kommuner i Finnmark som har inngått bygdevekstavtaler med staten, men tildeles samlet per pilot, til hhv. Berlevåg (for kommunene Berlevåg, Båtsfjord, Nesseby og Tana i Vestre Varanger), Nordkapp (for kommunene Nordkapp, Porsanger, Lebesby og Gamvik i Midt-Finnmark) og Hammerfest (for kommunene Hammerfest, Hasvik og Måsøy i Hjerteregionen).</article><article class="legalP" id="paragraf-5-ledd-2">Enkeltpersoner skal søke via Husbankens søknadsløsning for startlån<i>.</i> Kommunene skal registrere og saksbehandle søknader fra enkeltpersoner i Husbankens saksbehandlingsverktøy Startskudd. Kommunen kan be om andre opplysninger og dokumentasjon som er nødvendig for å avgjøre søknaden.</article></article><article class="legalArticle" data-lovdata-URL="LTI/forskrift/2025-04-29-709/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Hvordan tilskudd til enkeltpersoner beregnes</span></h2><article class="legalP" id="paragraf-6-ledd-1">Kommunen avgjør hvor mye tilskudd som er nødvendig for å oppnå formålet med tilskuddsordningen. Tilskuddet til enkeltpersoner kan allikevel ikke overstige 800&#xa0;000 kroner.</article><article class="legalP" id="paragraf-6-ledd-2">For kjøp og bygging av bolig, skal tilskuddet ikke overstige 50 prosent av kostnadene.</article></article><article class="legalArticle" data-lovdata-URL="LTI/forskrift/2025-04-29-709/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utbetaling av tilskuddet</span></h2><article class="legalP" id="paragraf-7-ledd-1">Ved tilskudd til kjøp til enkeltpersoner, utbetaler kommunen til oppgjørsansvarlig eiendomsmegler, advokat eller bank før overtakelse av boligen. Ved oppføring, utbedring eller tilpasning utbetales tilskuddet når det er dokumentert at arbeidene eller oppføringen er utført og betalt. Kommunen skal kreve at det tinglyses en heftelse på eiendommen som sikkerhet for et potensielt tilbakekrav av tilskuddet.</article></article><article class="legalArticle" data-lovdata-URL="LTI/forskrift/2025-04-29-709/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Rapportering</span></h2><article class="legalP" id="paragraf-8-ledd-1">Kommunen rapporterer årlig på bruken av tilskuddet til Husbanken.</article></article><article class="legalArticle" data-lovdata-URL="LTI/forskrift/2025-04-29-709/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Kontroll med vilkår – rett til opplysninger</span></h2><article class="legalP" id="paragraf-9-ledd-1">Husbanken og kommunene kan kontrollere at betingelsene for tilskuddet og vilkårene i forskriften og tilskuddsvedtaket er oppfylt gjennom å<ul class="defaultList"><li data-li-identifier="a." data-name="a."><article class="listArticle" id="paragraf-9-ledd-1-punkt-1"><article class="legalP" id="paragraf-9-ledd-1-punkt-1-ledd-1">kreve opplysninger og dokumentasjon som er nødvendig for kontrollen</article></article></li><li data-li-identifier="b." data-name="b."><article class="listArticle" id="paragraf-9-ledd-1-punkt-2"><article class="legalP" id="paragraf-9-ledd-1-punkt-2-ledd-1">besiktige tiltaket.</article></article></li></ul></article><article class="legalP" id="paragraf-9-ledd-2">Tilskuddsmottakeren skal medvirke til besiktigelse av tiltaket dersom det er nødvendig for kontrollen.</article></article><article class="legalArticle" data-lovdata-URL="LTI/forskrift/2025-04-29-709/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Omgjøringsadgang og tilbakebetalingsplikt</span></h2><article class="legalP" id="paragraf-10-ledd-1">Husbanken kan kreve tilskudd tilbake fra kommunen dersom tilskuddet ikke er brukt i samsvar med forskriften.</article><article class="legalP" id="paragraf-10-ledd-2">Kommunen kan omgjøre vedtaket om å gi tilskudd til enkeltpersoner dersom kravene i forskriften eller vilkårene i tilskuddsvedtaket ikke overholdes.</article><article class="legalP" id="paragraf-10-ledd-3">Dersom det viser seg at kravene i forskriften eller vilkårene i tilskuddsvedtaket ikke er overholdt etter at tilskuddet er utbetalt, kan kommunen kreve at tilskuddsmottaker betaler tilbake tilskuddet helt eller delvis.</article><article class="legalP" id="paragraf-10-ledd-4">I tilfeller der tilskuddet er gitt til kjøp av bolig, og boligen blir videresolgt innen to år, så skal tilskuddsmottaker betale tilbake tilskuddet. Dette gjelder kun i den utstrekning tilskuddsmottaker blir sittende igjen med en nettogevinst som overstiger det en antatt verdiøkning av en tilsvarende boliginvestering ville ha gitt i samme periode. I beregningen skal Eiendom Norges boligprisstatistikk for hele landet legges til grunn.</article><article class="legalP" id="paragraf-10-ledd-5">Tilskudd som kommunen ikke har tildelt og utbetalt innen 31. desember 2028 skal betales tilbake til statskassen.</article></article><article class="legalArticle" data-lovdata-URL="LTI/forskrift/2025-04-29-709/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Klageadgang</span></h2><article class="legalP" id="paragraf-11-ledd-1">Kommunens vedtak etter denne forskriften kan påklages etter forvaltningsloven § 28.</article></article><article class="legalArticle" data-lovdata-URL="LTI/forskrift/2025-04-29-709/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Forskriften trer i kraft 30. april 2025.</article></article></main></body></html>