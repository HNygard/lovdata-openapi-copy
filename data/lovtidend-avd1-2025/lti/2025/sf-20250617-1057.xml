<!DOCTYPE html><html lang="nb"><head><title>Forskrift om endring i forskrift om produksjon, omforming, overføring, omsetning, fordeling og bruk av energi m.m. (energilovforskriften) og i forskrift om måling, avregning, fakturering av nettjenester og elektrisk energi, nettselskapets nøytralitet mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-06-17-1057</dd><dt class="dokid">DokumentID</dt><dd class="dokid">LTI/forskrift/2025-06-17-1057</dd><dt class="ministry">Departement</dt><dd class="ministry"><ul><li>Energidepartementet</li></ul></dd><dt class="subunit">Etat</dt><dd class="subunit"><ul><li>Energi- og vannressursavdelingen</li></ul></dd><dt class="dateInForce">I kraft fra</dt><dd class="dateInForce">2025-06-17, 2025-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1990-12-07-959</li><li>forskrift/1999-03-11-301</li></ul></dd><dt class="basedOn">Hjemmel</dt><dd class="basedOn"><ul><li>lov/1990-06-29-50/§10-1</li><li>lov/1990-06-29-50/§10-6</li></ul></dd><dt class="dateOfPublication">Kunngjort</dt><dd class="dateOfPublication">2025-06-19 14:10</dd><dt class="journalNumber">Journalnummer</dt><dd class="journalNumber">2025-0681</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Forskrift om endring i forskrift om produksjon, omforming, overføring, omsetning, fordeling og bruk av energi m.m. (energilovforskriften) og i forskrift om måling, avregning, fakturering av nettjenester og elektrisk energi, nettselskapets nøytralitet mv.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Energidepartementet 17. juni 2025 med hjemmel i lov 29. juni 1990 nr. 50 om produksjon, omforming, overføring, omsetning, fordeling og bruk av energi m.m. (energiloven) § 10-1 sjette ledd og § 10-6 første ledd.</dd><dt class="refid">RefID</dt><dd class="refid">forskrift/2025-06-17-1057</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om produksjon, omforming, overføring, omsetning, fordeling og bruk av energi m.m. (energilovforskriften) og i forskrift om måling, avregning, fakturering av nettjenester og elektrisk energi, nettselskapets nøytralitet mv.<ul class="tocSubUl"><li>I<ul class="tocSubUl"><li>§ 8-1. Overføring, behandling og lagring av opplysninger fra Elhub til Norges vassdrags- og energidirektorat</li><li>§ 8-2. Overføring, behandling og lagring av opplysninger fra Elhub til Reguleringsmyndigheten for energi</li><li>§ 8-3. Overføring, behandling og lagring av opplysninger fra Elhub til Statnett SF som systemansvarlig</li><li>§ 8-4. Publisering</li><li>§ 8-5. Taushetsplikt</li></ul></li><li>II<ul class="tocSubUl"><li>§ 6-16. Lagring av måleverdier i Elhub</li></ul></li><li>III</li></ul></li></ul></dd></dl></header><main class="documentBody" data-lovdata-URL="LTI/forskrift/2025-06-17-1057" id="dokument"><h1>Forskrift om endring i forskrift om produksjon, omforming, overføring, omsetning, fordeling og bruk av energi m.m. (energilovforskriften) og i forskrift om måling, avregning, fakturering av nettjenester og elektrisk energi, nettselskapets nøytralitet mv.</h1><section class="section" data-name="kapI" id="kapittel-1" data-lovdata-URL="LTI/forskrift/2025-06-17-1057/KAPITTEL_1"><h2 data-text-align="center">I</h2><article class="defaultP">I forskrift 7. desember 1990 nr. 959 om produksjon, omforming, overføring, omsetning, fordeling og bruk av energi m.m. (energilovforskriften) gjøres følgende endringer:</article> <article class="defaultP" margin-top="true">§ 2-1 skal lyde:</article><article class="legalP" id="kapittel-1-ledd-1">Søknad om konsesjon må oppfylle de krav som stilles i energiloven § 2-2, samt øvrige krav som følger av denne forskriften.</article> <article class="defaultP" margin-top="true">Kapittel 8 skal lyde:</article><span class="futuretitle" id="kapittel-1-foreslåttittel-1">Kapittel 8. Overføring, behandling og lagring av personopplysninger fra Elhub</span><article class="futureLegalArticle" data-name="§8-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 8-1</span>. <span class="legalArticleTitle">Overføring, behandling og lagring av opplysninger fra Elhub til Norges vassdrags- og energidirektorat</span></span><article class="legalP" id="kapittel-1-foreslåttparagraf-1-ledd-1">Norges vassdrags- og energidirektorat kan innhente og behandle alle opplysninger fra Elhub, også personopplysninger, med samme detaljeringsgrad som de til enhver tid har i kraftsystemet.</article><article class="legalP" id="kapittel-1-foreslåttparagraf-1-ledd-2">Norges vassdrags- og energidirektorat kan behandle personopplysninger overført fra Elhub når det er nødvendig for de forvaltningsoppgaver Norges vassdrags- og energidirektorat til enhver tid har som:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-1-ledd-2-punkt-1"><article class="legalP" id="kapittel-1-foreslåttparagraf-1-ledd-2-punkt-1-ledd-1">energimyndighet</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-1-ledd-2-punkt-2"><article class="legalP" id="kapittel-1-foreslåttparagraf-1-ledd-2-punkt-2-ledd-1">konsesjonsmyndighet</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-1-ledd-2-punkt-3"><article class="legalP" id="kapittel-1-foreslåttparagraf-1-ledd-2-punkt-3-ledd-1">miljøtilsyn med energi- og vassdragsanlegg</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-1-ledd-2-punkt-4"><article class="legalP" id="kapittel-1-foreslåttparagraf-1-ledd-2-punkt-4-ledd-1">beredskapsmyndighet</article></article></li><li data-li-identifier="e." data-name="e."><article class="listArticle" id="kapittel-1-foreslåttparagraf-1-ledd-2-punkt-5"><article class="legalP" id="kapittel-1-foreslåttparagraf-1-ledd-2-punkt-5-ledd-1">rasjoneringsmyndighet.</article></article></li></ul></article><article class="legalP" id="kapittel-1-foreslåttparagraf-1-ledd-3">Norges vassdrags- og energidirektorat kan vurdere, kvalitetssikre, analysere, sammenstille og på annen måte behandle personopplysninger overført fra Elhub med andre opplysninger fra interne og eksterne datakilder.</article><article class="legalP" id="kapittel-1-foreslåttparagraf-1-ledd-4">Norges vassdrags- og energidirektorat kan lagre personopplysninger overført fra Elhub frem til opplysningene er 3 år og 41 dager gamle, så lenge det er nødvendig for utøvelse av de forvaltningsoppgaver som er nevnt i annet ledd.</article><article class="legalP" id="kapittel-1-foreslåttparagraf-1-ledd-5">Norges vassdrags- og energidirektorat er behandlingsansvarlig for personopplysninger som overføres fra Elhub.</article></article><article class="futureLegalArticle" data-name="§8-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 8-2</span>. <span class="legalArticleTitle">Overføring, behandling og lagring av opplysninger fra Elhub til Reguleringsmyndigheten for energi</span></span><article class="legalP" id="kapittel-1-foreslåttparagraf-2-ledd-1">Reguleringsmyndigheten for energi kan innhente og behandle alle opplysninger fra Elhub, også personopplysninger, med samme detaljeringsgrad som de til enhver tid har i kraftsystemet.</article><article class="legalP" id="kapittel-1-foreslåttparagraf-2-ledd-2">Reguleringsmyndigheten for energi kan behandle personopplysninger overført fra Elhub når det er nødvendig for de forvaltningsoppgaver Reguleringsmyndigheten for energi til enhver tid har for følgende:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-2-ledd-2-punkt-1"><article class="legalP" id="kapittel-1-foreslåttparagraf-2-ledd-2-punkt-1-ledd-1">fatte vedtak om nettselskapets inntektsrammer</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-2-ledd-2-punkt-2"><article class="legalP" id="kapittel-1-foreslåttparagraf-2-ledd-2-punkt-2-ledd-1">utvikling og bruk av analyser, metoder og annet grunnlagsmateriale i forbindelse med inntektsregulering av nettselskapene</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-2-ledd-2-punkt-3"><article class="legalP" id="kapittel-1-foreslåttparagraf-2-ledd-2-punkt-3-ledd-1">kontroll med arbeid knyttet til inntektsregulering av nettselskapene.</article></article></li></ul></article><article class="legalP" id="kapittel-1-foreslåttparagraf-2-ledd-3">Reguleringsmyndigheten for energi kan vurdere, kvalitetssikre, analysere, sammenstille og på annen måte behandle personopplysninger overført fra Elhub med andre opplysninger fra interne og eksterne datakilder.</article><article class="legalP" id="kapittel-1-foreslåttparagraf-2-ledd-4">Reguleringsmyndigheten for energi kan lagre personopplysninger overført fra Elhub frem til opplysningene er 3 år og 41 dager gamle, så lenge det er nødvendig for utøvelse av de forvaltningsoppgaver som er nevnt i annet ledd.</article><article class="legalP" id="kapittel-1-foreslåttparagraf-2-ledd-5">Reguleringsmyndigheten for energi er behandlingsansvarlig for personopplysninger som overføres fra Elhub.</article></article><article class="futureLegalArticle" data-name="§8-3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 8-3</span>. <span class="legalArticleTitle">Overføring, behandling og lagring av opplysninger fra Elhub til Statnett SF som systemansvarlig</span></span><article class="legalP" id="kapittel-1-foreslåttparagraf-3-ledd-1">Statnett SF kan, som systemansvarlig etter forskrift om systemansvaret i kraftsystemet og som nettutreder etter energiutredningsforskriften, innhente og behandle alle opplysninger fra Elhub, også personopplysninger, med samme detaljeringsgrad som de til enhver tid har i kraftsystemet.</article><article class="legalP" id="kapittel-1-foreslåttparagraf-3-ledd-2">Statnett SF kan behandle personopplysninger overført fra Elhub når det er nødvendig for de forvaltningsoppgaver Statnett SF til enhver tid har for følgende:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-3-ledd-2-punkt-1"><article class="legalP" id="kapittel-1-foreslåttparagraf-3-ledd-2-punkt-1-ledd-1">arbeid med analyser av kraftproduksjon, forbrukerfleksibilitet og endringer</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-3-ledd-2-punkt-2"><article class="legalP" id="kapittel-1-foreslåttparagraf-3-ledd-2-punkt-2-ledd-1">optimalisering av systemdriften</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-3-ledd-2-punkt-3"><article class="legalP" id="kapittel-1-foreslåttparagraf-3-ledd-2-punkt-3-ledd-1">nettplanlegging.</article></article></li></ul></article><article class="legalP" id="kapittel-1-foreslåttparagraf-3-ledd-3">Statnett SF kan vurdere, kvalitetssikre, analysere, sammenstille og på annen måte behandle personopplysninger overført fra Elhub med andre opplysninger fra interne og eksterne datakilder.</article><article class="legalP" id="kapittel-1-foreslåttparagraf-3-ledd-4">Statnett SF kan lagre personopplysninger overført fra Elhub til de er 3 år og 41 dager gamle, så lenge det er nødvendig for utøvelse av de forvaltningsoppgaver som er nevnt i annet ledd.</article><article class="legalP" id="kapittel-1-foreslåttparagraf-3-ledd-5">Statnett SF er behandlingsansvarlig for personopplysninger som overføres fra Elhub.</article></article><article class="futureLegalArticle" data-name="§8-4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 8-4</span>. <span class="legalArticleTitle">Publisering</span></span><article class="legalP" id="kapittel-1-foreslåttparagraf-4-ledd-1">Norges vassdrags- og energidirektorat og Reguleringsmyndigheten for energi kan publisere statistikk basert på grunndata og måledata for kraftproduksjon og kraftforbruk fra Elhub.</article></article><article class="futureLegalArticle" data-name="§8-5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 8-5</span>. <span class="legalArticleTitle">Taushetsplikt</span></span><article class="legalP" id="kapittel-1-foreslåttparagraf-5-ledd-1">Enhver som skal utføre, utfører eller har utført arbeid eller oppdrag for Norges vassdrags- og energidirektorat, Reguleringsmyndigheten for energi eller Statnett SF, plikter i forbindelse med arbeidet eller oppdraget å hindre at andre får tilgang eller kjennskap til grunndata og måleverdier for kraftproduksjon og kraftforbruk overført fra Elhub.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2025-06-17-1057/KAPITTEL_2"><h2 data-text-align="center">II</h2><article class="defaultP">I forskrift 11. mars 1999 nr. 301 om måling, avregning, fakturering av nettjenester og elektrisk energi, nettselskapets nøytralitet mv. gjøres følgende endringer:</article> <article class="defaultP" margin-top="true">§ 1-1 syvende ledd skal lyde:</article><article class="legalP" id="kapittel-2-ledd-1">Reglene om Elhub skal:<ul class="defaultList"><li data-li-identifier="a." data-name="a."><article class="listArticle" id="kapittel-2-ledd-1-punkt-1"><article class="legalP" id="kapittel-2-ledd-1-punkt-1-ledd-1">bidra til effektiv og korrekt avregning, informasjonsutveksling og leverandørskifter</article></article></li><li data-li-identifier="b." data-name="b."><article class="listArticle" id="kapittel-2-ledd-1-punkt-2"><article class="legalP" id="kapittel-2-ledd-1-punkt-2-ledd-1">sikre oppdatert data- og kunnskapsgrunnlag om kraftforbruk og kraftproduksjon, et godt underlag for planlegging, drift og vedlikehold av kraftsystemet og regulering av nettselskapenes inntekter</article></article></li><li data-li-identifier="c." data-name="c."><article class="listArticle" id="kapittel-2-ledd-1-punkt-3"><article class="legalP" id="kapittel-2-ledd-1-punkt-3-ledd-1">sikre at myndigheter kan ivareta sine forvaltningsoppgaver.</article></article></li></ul></article> <article class="defaultP" margin-top="true">§ 6-16 skal lyde:</article><article class="futureLegalArticle" data-name="§6-16" id="kapittel-2-foreslåttparagraf-1"><span class="futureLegalArticleHeader"><span class="legalArticleValue">§ 6-16</span>. <span class="legalArticleTitle">Lagring av måleverdier i Elhub</span></span><article class="legalP" id="kapittel-2-foreslåttparagraf-1-ledd-1">Avregningsansvarlig skal lagre måleverdier i tre år, med tillegg av inntil 41 dager som er nødvendig for å ivareta en forsvarlig beregning av avregningsgrunnlaget ved normal drift, for timesmålte og profilavregnede målepunkt.</article><article class="legalP" id="kapittel-2-foreslåttparagraf-1-ledd-2">Avregningsansvarlig skal lagre avleste målerstander og periodevolum som benyttes til å stipulere timesfordelt uttak for de siste tre årene, med tillegg av inntil 41 dager som er nødvendig for å ivareta en forsvarlig beregning av avregningsgrunnlaget ved normal drift.</article><article class="legalP" id="kapittel-2-foreslåttparagraf-1-ledd-3">Med samtykke fra sluttbruker kan avregningsansvarlig lagre grunndata og måleverdier lengre enn perioden som er angitt i første og annet ledd.</article></article> <article class="defaultP" margin-top="true">§ 6-20 nytt annet og tredje ledd skal lyde:</article><article class="legalP" id="kapittel-2-ledd-2">Avregningsansvarlig skal også utlevere og behandle opplysninger som er nødvendige etter energilovforskriften §§ 8-2 til 8-4 og statistikkloven.</article><article class="legalP" id="kapittel-2-ledd-3">Avregningsansvarlig skal overvåke datakvalitet for opplysningene i Elhub og sørge for at opplysninger som tilgjengeliggjøres for Norges vassdrags- og energidirektorat, Reguleringsmyndigheten for energi eller Statnett SF som systemansvarlig, samsvarer med opplysningene som er registrert i Elhub.</article></section><section class="section" data-name="kapIII" id="kapittel-3" data-lovdata-URL="LTI/forskrift/2025-06-17-1057/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">Forskriften trer i kraft straks, med unntak av endringen i energilovforskriften § 2-1 som trer i kraft 1. juli 2025.</article></section></main></body></html>