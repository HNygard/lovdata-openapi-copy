<!DOCTYPE html><html lang="nb"><head><title>Forskrift til lov om Enhetsregisteret (enhetsregisterforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-08-06-1610</dd><dt class="dokid">DokumentID</dt><dd class="dokid">LTI/forskrift/2025-08-06-1610</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Næringspolitisk avdeling</li></ul></dd><dt class="dateInForce">I kraft fra</dt><dd class="dateInForce">2026-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1995-02-09-114</li><li>forskrift/2017-07-03-1107</li></ul></dd><dt class="basedOn">Hjemmel</dt><dd class="basedOn"><ul><li>lov/2025-06-20-105/§1-2</li><li>lov/2025-06-20-105/§4-1</li><li>lov/2025-06-20-105/§4-7</li><li>lov/2025-06-20-105/§5-4</li><li>lov/2025-06-20-105/§5-7</li><li>lov/2025-06-20-105/§9-1</li><li>lov/2025-06-20-105/§9-2</li><li>lov/2025-06-20-105/§11-1</li></ul></dd><dt class="dateOfPublication">Kunngjort</dt><dd class="dateOfPublication">2025-08-11 14:50</dd><dt class="journalNumber">Journalnummer</dt><dd class="journalNumber">2025-1047</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="titleShort">Korttittel</dt><dd class="titleShort">Enhetsregisterforskriften</dd><dt class="title">Tittel</dt><dd class="title">Forskrift til lov om Enhetsregisteret (enhetsregisterforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og fiskeridepartementet 6. august 2025 med hjemmel i lov 20. juni 2025 nr. 105 om Enhetsregisteret (enhetsregisterloven) § 1-2, § 4-1, § 4-7, § 5-4, § 5-7, § 9-1, § 9-2 og § 11-1.</dd><dt class="refid">RefID</dt><dd class="refid">forskrift/2025-08-06-1610</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift til lov om Enhetsregisteret (enhetsregisterforskriften)<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1-1. Organisering og lokalisering</li><li>§ 1-2. Delegering av registerførerens myndighet</li><li>§ 1-3. Datasikkerhet</li></ul></li><li>Kapittel 2. Registrering og bruk av elektroniske varslingsadresser<ul class="tocSubUl"><li>§ 2-1. Melding og registrering av elektroniske varslingsadresser til Enhetsregisteret</li><li>§ 2-2. Registrering av elektroniske varslingsadresser for underenheter</li><li>§ 2-3. Bruk av elektroniske varslingsadresser</li></ul></li><li>Kapittel 3. Registrering av opplysninger om enhetens status og administrative opplysninger om enheten<ul class="tocSubUl"><li>§ 3-1. Registrering av opplysninger om enhetens status</li><li>§ 3-2. Registrering av administrative opplysninger om enheten</li></ul></li><li>Kapittel 4. Registrering av underenheter<ul class="tocSubUl"><li>§ 4-1. Underenhet</li><li>§ 4-2. Registrering av underenheter</li><li>§ 4-3. Opplysninger om underenheter</li><li>§ 4-4. Opplysninger om underenhetens status</li><li>§ 4-5. Administrative opplysninger om underenheten</li></ul></li><li>Kapittel 5. Registrering av enkeltpersonforetak<ul class="tocSubUl"><li>§ 5-1. Registrering av enkeltpersonforetak</li></ul></li><li>Kapittel 6. Krav til meldinger mv.<ul class="tocSubUl"><li>§ 6-1. Fremgangsmåten ved innsending av melding</li><li>§ 6-2. Format på dokumentasjon som inngår i melding</li><li>§ 6-3. Type dokumentasjon som inngår i melding</li><li>§ 6-4. Krav til språk i melding</li><li>§ 6-5. Signering av melding</li><li>§ 6-6. Signering av felles melding til Enhetsregisteret og tilknyttet register</li></ul></li><li>Kapittel 7. Stengning for mottak og registrering av meldinger<ul class="tocSubUl"><li>§ 7-1. Stengning for mottak og registrering av meldinger ved større vedlikeholdsarbeider eller systemomlegginger</li></ul></li><li>Kapittel 8. Innhenting og registrering av opplysninger<ul class="tocSubUl"><li>§ 8-1. Innhenting og registrering av opplysninger fra registre som ikke føres av offentlig myndighet</li></ul></li><li>Kapittel 9. Utlevering av opplysninger<ul class="tocSubUl"><li>§ 9-1. Utlevering av opplysninger om antall ansatte</li><li>§ 9-2. Utstedelse, bekreftelse og autentisering av kopier</li></ul></li><li>Kapittel 10. Tvangsmulkt<ul class="tocSubUl"><li>§ 10-1. Ileggelse av tvangsmulkt</li><li>§ 10-2. Forbud mot å ilegge tvangsmulkt etter både enhetsregisterloven og foretaksregisterloven for samme forhold</li><li>§ 10-3. Klage på vedtak om tvangsmulkt</li><li>§ 10-4. Ettergivelse av ilagt tvangsmulkt</li></ul></li><li>Kapittel 11. Ikrafttredelse<ul class="tocSubUl"><li>§ 11-1. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2025-08-06-1610" id="dokument"><h1>Forskrift til lov om Enhetsregisteret (enhetsregisterforskriften)</h1><section class="section" data-name="kap1" id="kapittel-1" data-lovdata-URL="LTI/forskrift/2025-08-06-1610/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2025-08-06-1610/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Organisering og lokalisering</span></h3><article class="legalP" id="kapittel-1-paragraf-1-ledd-1">Enhetsregisteret legges til Registerenheten i Brønnøysund (Brønnøysundregistrene).</article></article><article class="legalArticle" data-lovdata-URL="LTI/forskrift/2025-08-06-1610/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Delegering av registerførerens myndighet</span></h3><article class="numberedLegalP" data-numerator="1" id="kapittel-1-paragraf-2-nummer-1">(1) Registerføreren kan delegere sin myndighet etter enhetsregisterloven eller forskrift gitt i medhold av enhetsregisterloven til andre ansatte ved registeret.</article><article class="numberedLegalP" data-numerator="2" id="kapittel-1-paragraf-2-nummer-2">(2) Delegeringsbeslutningen skal være skriftlig. Beslutningen skal angi navnet til den som er delegert myndighet, hvilken myndighet som er delegert og om utøvelsen av den delegerte myndigheten er begrenset.</article></article><article class="legalArticle" data-lovdata-URL="LTI/forskrift/2025-08-06-1610/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Datasikkerhet</span></h3><article class="legalP" id="kapittel-1-paragraf-3-ledd-1">Registerføreren skal sørge for at det regelmessig tas sikkerhetskopi av det som er registrert i Enhetsregisterets databaser. Data skal håndteres på en slik måte at kvaliteten av lagrede og avgitte opplysninger er tilstrekkelig god og slik at den blir best mulig beskyttet mot uønskede hendelser. Uhell, misbruk, feil og øvrige trusler mot datasikkerheten skal søkes avdekket og avverget så effektivt som mulig.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2025-08-06-1610/KAPITTEL_2"><h2>Kapittel 2. Registrering og bruk av elektroniske varslingsadresser</h2><article class="legalArticle" data-lovdata-URL="LTI/forskrift/2025-08-06-1610/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Melding og registrering av elektroniske varslingsadresser til Enhetsregisteret</span></h3><article class="numberedLegalP" data-numerator="1" id="kapittel-2-paragraf-1-nummer-1">(1) Elektroniske varslingsadresser som registreres i Enhetsregisteret etter enhetsregisterloven § 4-1 første ledd bokstav e skal være egnet til varsling etter eForvaltningsforskriften § 8 tredje ledd.</article><article class="numberedLegalP" data-numerator="2" id="kapittel-2-paragraf-1-nummer-2">(2) Elektroniske varslingsadresser skal meldes ved bruk av den løsningen som Enhetsregisteret tilbyr.</article></article><article class="legalArticle" data-lovdata-URL="LTI/forskrift/2025-08-06-1610/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Registrering av elektroniske varslingsadresser for underenheter</span></h3><article class="legalP" id="kapittel-2-paragraf-2-ledd-1">Enheter kan registrere elektronisk varslingsadresse for underenheter i Enhetsregisteret.</article></article><article class="legalArticle" data-lovdata-URL="LTI/forskrift/2025-08-06-1610/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Bruk av elektroniske varslingsadresser</span></h3><article class="numberedLegalP" data-numerator="1" id="kapittel-2-paragraf-3-nummer-1">(1) De elektroniske varslingsadressene kan brukes til varsling etter eForvaltningsforskriften § 8 tredje ledd og i forbindelse med saksbehandling og utføring av forvaltningsoppgaver for øvrig.</article><article class="numberedLegalP" data-numerator="2" id="kapittel-2-paragraf-3-nummer-2">(2) Et forvaltningsorgan som har sendt varsel til en registrert varslingsadresse, har oppfylt sin varslingsplikt etter eForvaltningsforskriften § 8 tredje ledd.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2025-08-06-1610/KAPITTEL_3"><h2>Kapittel 3. Registrering av opplysninger om enhetens status og administrative opplysninger om enheten</h2><article class="legalArticle" data-lovdata-URL="LTI/forskrift/2025-08-06-1610/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Registrering av opplysninger om enhetens status</span></h3><article class="legalP" id="kapittel-3-paragraf-1-ledd-1">Det skal registreres følgende opplysninger om enhetens status i Enhetsregisteret hvis de finnes:<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">om enheten er registrert i tilknyttede registre, jf. enhetsregisterloven § 1-4 andre ledd, og i så fall hvilke registre. Er enheten frivillig registrert i Merverdiavgiftsregisteret, skal dette registreres. Første punktum gjelder ikke Statistisk sentralbyrås Bedrifts- og foretaksregister og Skattedirektoratets register over upersonlige skattytere.</article></article></li><li data-li-identifier="b." data-name="b."><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">om enheten er registrert i Frivillighetsregisteret</article></article></li><li data-li-identifier="c." data-name="c."><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">om enheten er registrert i Partiregisteret</article></article></li><li data-li-identifier="d." data-name="d."><article class="listArticle" id="kapittel-3-paragraf-1-ledd-1-punkt-4"><article class="legalP" id="kapittel-3-paragraf-1-ledd-1-punkt-4-ledd-1">dato for sist innsendte årsregnskap til Regnskapsregisteret</article></article></li><li data-li-identifier="e." data-name="e."><article class="listArticle" id="kapittel-3-paragraf-1-ledd-1-punkt-5"><article class="legalP" id="kapittel-3-paragraf-1-ledd-1-punkt-5-ledd-1">om det er registrert i Konkursregisteret at enheten er under konkursbehandling og hva som er grunnlaget for konkursbehandlingen.</article></article></li><li data-li-identifier="f." data-name="f."><article class="listArticle" id="kapittel-3-paragraf-1-ledd-1-punkt-6"><article class="legalP" id="kapittel-3-paragraf-1-ledd-1-punkt-6-ledd-1">om det er registrert i Foretaksregisteret at enheten er oppløst</article></article></li><li data-li-identifier="g." data-name="g."><article class="listArticle" id="kapittel-3-paragraf-1-ledd-1-punkt-7"><article class="legalP" id="kapittel-3-paragraf-1-ledd-1-punkt-7-ledd-1">om det er sendt varsel som gjelder enheten fra Foretaksregisteret eller Regnskapsregisteret til tingretten etter bestemmelse i lov eller i medhold av lov og hva som er grunnlaget for varselet</article></article></li><li data-li-identifier="h." data-name="h."><article class="listArticle" id="kapittel-3-paragraf-1-ledd-1-punkt-8"><article class="legalP" id="kapittel-3-paragraf-1-ledd-1-punkt-8-ledd-1">om Enhetsregisteret har mottatt opplysninger fra Statistisk sentralbyrå om sammenslåing eller deling av kommuner eller fylkeskommuner</article></article></li><li data-li-identifier="i." data-name="i."><article class="listArticle" id="kapittel-3-paragraf-1-ledd-1-punkt-9"><article class="legalP" id="kapittel-3-paragraf-1-ledd-1-punkt-9-ledd-1">flytting over landegrenser for europeiske selskaper og europeiske samvirkeforetak</article></article></li><li data-li-identifier="j." data-name="j."><article class="listArticle" id="kapittel-3-paragraf-1-ledd-1-punkt-10"><article class="legalP" id="kapittel-3-paragraf-1-ledd-1-punkt-10-ledd-1">status for norskregistrerte utenlandske foretak (NUF) – avvikling/konkurs/slettet i hjemstaten</article></article></li><li data-li-identifier="k." data-name="k."><article class="listArticle" id="kapittel-3-paragraf-1-ledd-1-punkt-11"><article class="legalP" id="kapittel-3-paragraf-1-ledd-1-punkt-11-ledd-1">opplysninger om fusjon og fisjon (plan, beslutning, oppløst, overdragende, overtakende)</article></article></li><li data-li-identifier="l." data-name="l."><article class="listArticle" id="kapittel-3-paragraf-1-ledd-1-punkt-12"><article class="legalP" id="kapittel-3-paragraf-1-ledd-1-punkt-12-ledd-1">om enheten inngår i konsern</article></article></li><li data-li-identifier="m." data-name="m."><article class="listArticle" id="kapittel-3-paragraf-1-ledd-1-punkt-13"><article class="legalP" id="kapittel-3-paragraf-1-ledd-1-punkt-13-ledd-1">om en stiftelse er besluttet delt, sammenslått eller opphevet/under avvikling</article></article></li><li data-li-identifier="n." data-name="n."><article class="listArticle" id="kapittel-3-paragraf-1-ledd-1-punkt-14"><article class="legalP" id="kapittel-3-paragraf-1-ledd-1-punkt-14-ledd-1">om enheten er et finansforetak</article></article></li><li data-li-identifier="o." data-name="o."><article class="listArticle" id="kapittel-3-paragraf-1-ledd-1-punkt-15"><article class="legalP" id="kapittel-3-paragraf-1-ledd-1-punkt-15-ledd-1">om enheten er under rekonstruksjonsforhandling.</article></article></li></ul></article></article><article class="legalArticle" data-lovdata-URL="LTI/forskrift/2025-08-06-1610/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Registrering av administrative opplysninger om enheten</span></h3><article class="legalP" id="kapittel-3-paragraf-2-ledd-1">Det skal registreres følgende opplysninger om enheter i Enhetsregisteret hvis de finnes:<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">foretrukken målform</article></article></li><li data-li-identifier="b." data-name="b."><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">dato for nyregistrering i Enhetsregisteret</article></article></li><li data-li-identifier="c." data-name="c."><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">dato for registrering av endringer i Enhetsregisteret</article></article></li><li data-li-identifier="d." data-name="d."><article class="listArticle" id="kapittel-3-paragraf-2-ledd-1-punkt-4"><article class="legalP" id="kapittel-3-paragraf-2-ledd-1-punkt-4-ledd-1">dato for registrering i Merverdiavgiftsregisteret</article></article></li><li data-li-identifier="e." data-name="e."><article class="listArticle" id="kapittel-3-paragraf-2-ledd-1-punkt-5"><article class="legalP" id="kapittel-3-paragraf-2-ledd-1-punkt-5-ledd-1">dato for registrering i Foretaksregisteret</article></article></li><li data-li-identifier="f." data-name="f."><article class="listArticle" id="kapittel-3-paragraf-2-ledd-1-punkt-6"><article class="legalP" id="kapittel-3-paragraf-2-ledd-1-punkt-6-ledd-1">dato for oppdatering av antall ansatte i enheten</article></article></li><li data-li-identifier="g." data-name="g."><article class="listArticle" id="kapittel-3-paragraf-2-ledd-1-punkt-7"><article class="legalP" id="kapittel-3-paragraf-2-ledd-1-punkt-7-ledd-1">dato for registrering i Frivillighetsregisteret</article></article></li><li data-li-identifier="h." data-name="h."><article class="listArticle" id="kapittel-3-paragraf-2-ledd-1-punkt-8"><article class="legalP" id="kapittel-3-paragraf-2-ledd-1-punkt-8-ledd-1">dato for registrering i Partiregisteret</article></article></li><li data-li-identifier="i." data-name="i."><article class="listArticle" id="kapittel-3-paragraf-2-ledd-1-punkt-9"><article class="legalP" id="kapittel-3-paragraf-2-ledd-1-punkt-9-ledd-1">dato for registrering i Stiftelsesregisteret</article></article></li><li data-li-identifier="j." data-name="j."><article class="listArticle" id="kapittel-3-paragraf-2-ledd-1-punkt-10"><article class="legalP" id="kapittel-3-paragraf-2-ledd-1-punkt-10-ledd-1">dato for sletting fra Enhetsregisteret.</article></article></li></ul></article></article></section><section class="section" data-name="kap4" id="kapittel-4" data-lovdata-URL="LTI/forskrift/2025-08-06-1610/KAPITTEL_4"><h2>Kapittel 4. Registrering av underenheter</h2><article class="legalArticle" data-lovdata-URL="LTI/forskrift/2025-08-06-1610/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Underenhet</span></h3><article class="legalP" id="kapittel-4-paragraf-1-ledd-1">Med underenhet menes opplysninger som skal registreres om visse enheter i Enhetsregisteret etter bestemmelsene i dette kapittelet.</article></article><article class="legalArticle" data-lovdata-URL="LTI/forskrift/2025-08-06-1610/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Registrering av underenheter</span></h3><article class="numberedLegalP" data-numerator="1" id="kapittel-4-paragraf-2-nummer-1">(1) Det skal registreres én underenhet for hver enkelt adskilt aktivitet som næringsdrivende enheter og offentlig forvaltning driver, jf. enhetsregisterloven § 4-7 første ledd andre punktum. En aktivitet skal regnes for å være adskilt dersom:<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-2-nummer-1-punkt-1"><article class="legalP" id="kapittel-4-paragraf-2-nummer-1-punkt-1-ledd-1">aktiviteten utøves på flere forskjellige geografiske steder (lokaliteter), med minst én ansatt hvert sted.</article></article></li><li data-li-identifier="b." data-name="b."><article class="listArticle" id="kapittel-4-paragraf-2-nummer-1-punkt-2"><article class="legalP" id="kapittel-4-paragraf-2-nummer-1-punkt-2-ledd-1">aktiviteten utøves på samme geografiske sted (lokalitet), men innenfor ulike næringer og minst fem ansatte er tilknyttet hver enkelt næring eller minst ti ansatte er tilknyttet hver enkelt næring innen industrinæringer.</article></article></li></ul></article><article class="numberedLegalP" data-numerator="2" id="kapittel-4-paragraf-2-nummer-2">(2) Registerføreren kan i enkelttilfeller bestemme at det skal registreres underenheter i andre tilfeller enn som nevnt i enhetsregisterloven § 4-7 første ledd.</article></article><article class="legalArticle" data-lovdata-URL="LTI/forskrift/2025-08-06-1610/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Opplysninger om underenheter</span></h3><article class="numberedLegalP" data-numerator="1" id="kapittel-4-paragraf-3-nummer-1">(1) Følgende opplysninger skal registreres om underenheter hvis de finnes:<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-3-nummer-1-punkt-1"><article class="legalP" id="kapittel-4-paragraf-3-nummer-1-punkt-1-ledd-1">underenhetens organisasjonsnummer</article></article></li><li data-li-identifier="b." data-name="b."><article class="listArticle" id="kapittel-4-paragraf-3-nummer-1-punkt-2"><article class="legalP" id="kapittel-4-paragraf-3-nummer-1-punkt-2-ledd-1">enhetens organisasjonsnummer</article></article></li><li data-li-identifier="c." data-name="c."><article class="listArticle" id="kapittel-4-paragraf-3-nummer-1-punkt-3"><article class="legalP" id="kapittel-4-paragraf-3-nummer-1-punkt-3-ledd-1">underenhetens navn/avdelingsbetegnelse</article></article></li><li data-li-identifier="d." data-name="d."><article class="listArticle" id="kapittel-4-paragraf-3-nummer-1-punkt-4"><article class="legalP" id="kapittel-4-paragraf-3-nummer-1-punkt-4-ledd-1">underenhetens adresse og kommune</article></article></li><li data-li-identifier="e." data-name="e."><article class="listArticle" id="kapittel-4-paragraf-3-nummer-1-punkt-5"><article class="legalP" id="kapittel-4-paragraf-3-nummer-1-punkt-5-ledd-1">eventuelt avvikende postadresse for underenheten</article></article></li><li data-li-identifier="f." data-name="f."><article class="listArticle" id="kapittel-4-paragraf-3-nummer-1-punkt-6"><article class="legalP" id="kapittel-4-paragraf-3-nummer-1-punkt-6-ledd-1">aktiviteten som underenheten skal drive</article></article></li><li data-li-identifier="g." data-name="g."><article class="listArticle" id="kapittel-4-paragraf-3-nummer-1-punkt-7"><article class="legalP" id="kapittel-4-paragraf-3-nummer-1-punkt-7-ledd-1">næringskode</article></article></li><li data-li-identifier="h." data-name="h."><article class="listArticle" id="kapittel-4-paragraf-3-nummer-1-punkt-8"><article class="legalP" id="kapittel-4-paragraf-3-nummer-1-punkt-8-ledd-1">type underenhet</article></article></li><li data-li-identifier="i." data-name="i."><article class="listArticle" id="kapittel-4-paragraf-3-nummer-1-punkt-9"><article class="legalP" id="kapittel-4-paragraf-3-nummer-1-punkt-9-ledd-1">antall ansatte i underenheten</article></article></li><li data-li-identifier="j." data-name="j."><article class="listArticle" id="kapittel-4-paragraf-3-nummer-1-punkt-10"><article class="legalP" id="kapittel-4-paragraf-3-nummer-1-punkt-10-ledd-1">dato for oppstart eller etablering av underenheten</article></article></li><li data-li-identifier="k." data-name="k."><article class="listArticle" id="kapittel-4-paragraf-3-nummer-1-punkt-11"><article class="legalP" id="kapittel-4-paragraf-3-nummer-1-punkt-11-ledd-1">om enheten har overdratt aktivitet (virksomhet), dato for overdragelsen, og navn eller foretaksnavn, samt fødselsnummer, organisasjonsnummer eller tilsvarende identifikasjonsnummer for ny eier</article></article></li><li data-li-identifier="l." data-name="l."><article class="listArticle" id="kapittel-4-paragraf-3-nummer-1-punkt-12"><article class="legalP" id="kapittel-4-paragraf-3-nummer-1-punkt-12-ledd-1">om enheten har overtatt aktivitet (virksomhet), dato for overtakelsen, og navn eller foretaksnavn, samt fødselsnummer, organisasjonsnummer eller tilsvarende identifikasjonsnummer for tidligere eier</article></article></li><li data-li-identifier="m." data-name="m."><article class="listArticle" id="kapittel-4-paragraf-3-nummer-1-punkt-13"><article class="legalP" id="kapittel-4-paragraf-3-nummer-1-punkt-13-ledd-1">dato for nedleggelse av aktivitet (virksomhet).</article></article></li></ul></article><article class="numberedLegalP" data-numerator="2" id="kapittel-4-paragraf-3-nummer-2">(2) Det kan registreres opplysninger om underenhetens telefonnummer og andre elektroniske adresser.</article></article><article class="legalArticle" data-lovdata-URL="LTI/forskrift/2025-08-06-1610/§4-4" data-name="§4-4" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">Opplysninger om underenhetens status</span></h3><article class="legalP" id="kapittel-4-paragraf-4-ledd-1">Det skal registreres følgende opplysninger i Enhetsregisteret om underenhetens status:<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-4-ledd-1-punkt-1"><article class="legalP" id="kapittel-4-paragraf-4-ledd-1-punkt-1-ledd-1">om underenheten er registrert i Merverdiavgiftsregisteret</article></article></li><li data-li-identifier="b." data-name="b."><article class="listArticle" id="kapittel-4-paragraf-4-ledd-1-punkt-2"><article class="legalP" id="kapittel-4-paragraf-4-ledd-1-punkt-2-ledd-1">om underenheten er registrert i Arbeidsgiver- og arbeidstakerregisteret</article></article></li><li data-li-identifier="c." data-name="c."><article class="listArticle" id="kapittel-4-paragraf-4-ledd-1-punkt-3"><article class="legalP" id="kapittel-4-paragraf-4-ledd-1-punkt-3-ledd-1">om underenheten er en ubemannet lokasjon (USYS).</article></article></li></ul></article></article><article class="legalArticle" data-lovdata-URL="LTI/forskrift/2025-08-06-1610/§4-5" data-name="§4-5" id="kapittel-4-paragraf-5"><h3 class="legalArticleHeader"><span class="legalArticleValue">§ 4-5</span>. <span class="legalArticleTitle">Administrative opplysninger om underenheten</span></h3><article class="legalP" id="kapittel-4-paragraf-5-ledd-1">Det skal registreres følgende administrative opplysninger om underenheter i Enhetsregisteret hvis de finnes:<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-5-ledd-1-punkt-1"><article class="legalP" id="kapittel-4-paragraf-5-ledd-1-punkt-1-ledd-1">foretrukken målform</article></article></li><li data-li-identifier="b." data-name="b."><article class="listArticle" id="kapittel-4-paragraf-5-ledd-1-punkt-2"><article class="legalP" id="kapittel-4-paragraf-5-ledd-1-punkt-2-ledd-1">dato for registrering i Enhetsregisteret</article></article></li><li data-li-identifier="c." data-name="c."><article class="listArticle" id="kapittel-4-paragraf-5-ledd-1-punkt-3"><article class="legalP" id="kapittel-4-paragraf-5-ledd-1-punkt-3-ledd-1">dato for sletting fra Enhetsregisteret</article></article></li><li data-li-identifier="d." data-name="d."><article class="listArticle" id="kapittel-4-paragraf-5-ledd-1-punkt-4"><article class="legalP" id="kapittel-4-paragraf-5-ledd-1-punkt-4-ledd-1">dato for eierskifte</article></article></li><li data-li-identifier="e." data-name="e."><article class="listArticle" id="kapittel-4-paragraf-5-ledd-1-punkt-5"><article class="legalP" id="kapittel-4-paragraf-5-ledd-1-punkt-5-ledd-1">dato for oppstart av aktiviteten i underenheten</article></article></li><li data-li-identifier="f." data-name="f."><article class="listArticle" id="kapittel-4-paragraf-5-ledd-1-punkt-6"><article class="legalP" id="kapittel-4-paragraf-5-ledd-1-punkt-6-ledd-1">dato for næringsendring i underenheten.</article></article></li></ul></article></article></section><section class="section" data-name="kap5" id="kapittel-5" data-lovdata-URL="LTI/forskrift/2025-08-06-1610/KAPITTEL_5"><h2>Kapittel 5. Registrering av enkeltpersonforetak</h2><article class="legalArticle" data-lovdata-URL="LTI/forskrift/2025-08-06-1610/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Registrering av enkeltpersonforetak</span></h3><article class="legalP" id="kapittel-5-paragraf-1-ledd-1">Når én og samme person driver virksomhet på flere forskjellige geografiske steder og/eller i forskjellige bransjer, kan de forskjellige virksomhetene registreres som egne enkeltpersonforetak. I andre tilfeller kan det ikke registreres flere enkeltpersonforetak på én og samme person.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2025-08-06-1610/KAPITTEL_6"><h2>Kapittel 6. Krav til meldinger mv.</h2><article class="legalArticle" data-lovdata-URL="LTI/forskrift/2025-08-06-1610/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Fremgangsmåten ved innsending av melding</span></h3><article class="legalP" id="kapittel-6-paragraf-1-ledd-1">Ved innsending av melding til Enhetsregisteret etter enhetsregisterloven kapittel 5, skal det benyttes skjema eller løsning som er godkjent av registerføreren. Registerføreren kan godta at melding sendes inn på annen måte, dersom registerføreren finner det ubetenkelig.</article></article><article class="legalArticle" data-lovdata-URL="LTI/forskrift/2025-08-06-1610/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">Format på dokumentasjon som inngår i melding</span></h3><article class="legalP" id="kapittel-6-paragraf-2-ledd-1">Dokumentasjon som inngår i melding til Enhetsregisteret, jf. enhetsregisterloven § 5-4, skal ha det dataformat og filformat som registerføreren bestemmer.</article></article><article class="legalArticle" data-lovdata-URL="LTI/forskrift/2025-08-06-1610/§6-3" data-name="§6-3" id="kapittel-6-paragraf-3"><h3 class="legalArticleHeader"><span class="legalArticleValue">§ 6-3</span>. <span class="legalArticleTitle">Type dokumentasjon som inngår i melding</span></h3><article class="legalP" id="kapittel-6-paragraf-3-ledd-1">Registerføreren bestemmer hvilken type dokumentasjon som oppfyller dokumentasjonskravene i enhetsregisterloven § 5-4 første ledd bokstav a andre og tredje punktum og bokstav c og § 5-4 andre ledd første punktum. Dokumentasjonskravene som registerføreren stiller etter første punktum, må ha saklig sammenheng med kontrollen etter enhetsregisterloven § 6-1 første ledd og ikke være uforholdsmessig tyngende for innsenderen.</article></article><article class="legalArticle" data-lovdata-URL="LTI/forskrift/2025-08-06-1610/§6-4" data-name="§6-4" id="kapittel-6-paragraf-4"><h3 class="legalArticleHeader"><span class="legalArticleValue">§ 6-4</span>. <span class="legalArticleTitle">Krav til språk i melding</span></h3><article class="numberedLegalP" data-numerator="1" id="kapittel-6-paragraf-4-nummer-1">(1) Dokumentasjon av opplysninger som meldes til registrering skal være skrevet på norsk, samiske språk, kvensk, romani eller romanes. Hvis dokumentasjonen ikke er på norsk, skal det oppgis hvilke deler av dokumentasjonen som dokumenterer de opplysningene som meldes, og hvilket språk dokumentasjonen er skrevet på.</article><article class="numberedLegalP" data-numerator="2" id="kapittel-6-paragraf-4-nummer-2">(2) Hvis dokumentasjonen er skrevet på romani eller romanes, skal det legges ved en norsk oversettelse av de delene av dokumentasjonen som dokumenterer de opplysningene som meldes. Oversettelsen behøver ikke være bekreftet av translatør autorisert av norsk myndighet.</article><article class="numberedLegalP" data-numerator="3" id="kapittel-6-paragraf-4-nummer-3">(3) Registerføreren kan godta dokumenter på andre språk enn de som er nevnt i første ledd, dersom registerføreren finner det ubetenkelig. Registerføreren kan kreve fremlagt oversettelse bekreftet av translatør som er autorisert av norsk myndighet.</article><article class="numberedLegalP" data-numerator="4" id="kapittel-6-paragraf-4-nummer-4">(4) Vedtekter eller annet styringsreglement som sendes inn i forbindelse med nyregistrering, skal være skrevet på norsk, samiske språk, kvensk, romani eller romanes. Det kan vedlegges en versjon av dokumentet på et annet språk. Hvis den tospråklige versjonen er norsk sammen med samiske språk, kvensk, romani eller romanes, kan det angis at den versjonen som ikke er på norsk språk, har forrang ved motstrid. Hvis vedtektene er skrevet på romani eller romanes, skal det legges ved en norsk versjon. Oversettelsen behøver ikke være bekreftet av translatør autorisert av norsk myndighet.</article></article><article class="legalArticle" data-lovdata-URL="LTI/forskrift/2025-08-06-1610/§6-5" data-name="§6-5" id="kapittel-6-paragraf-5"><h3 class="legalArticleHeader"><span class="legalArticleValue">§ 6-5</span>. <span class="legalArticleTitle">Signering av melding</span></h3><article class="numberedLegalP" data-numerator="1" id="kapittel-6-paragraf-5-nummer-1">(1) Melding til Enhetsregisteret etter enhetsregisterloven § 5-1 og § 5-2 skal signeres av en fysisk eller juridisk person som har en av følgende roller i enheten:<ul class="defaultList"><li data-li-identifier="a." data-name="a."><article class="listArticle" id="kapittel-6-paragraf-5-nummer-1-punkt-1"><article class="legalP" id="kapittel-6-paragraf-5-nummer-1-punkt-1-ledd-1">meldepliktig, jf. enhetsregisterloven § 5-3</article></article></li><li data-li-identifier="b." data-name="b."><article class="listArticle" id="kapittel-6-paragraf-5-nummer-1-punkt-2"><article class="legalP" id="kapittel-6-paragraf-5-nummer-1-punkt-2-ledd-1">signaturberettiget</article></article></li><li data-li-identifier="c." data-name="c."><article class="listArticle" id="kapittel-6-paragraf-5-nummer-1-punkt-3"><article class="legalP" id="kapittel-6-paragraf-5-nummer-1-punkt-3-ledd-1">bostyrer for konkursbo</article></article></li><li data-li-identifier="d." data-name="d."><article class="listArticle" id="kapittel-6-paragraf-5-nummer-1-punkt-4"><article class="legalP" id="kapittel-6-paragraf-5-nummer-1-punkt-4-ledd-1">representant for norskregistrert utenlandsk foretak, jf. merverdiavgiftsloven § 2-1 sjette ledd.</article></article></li></ul></article><article class="numberedLegalP" data-numerator="2" id="kapittel-6-paragraf-5-nummer-2">(2) Melding som nevnt i første ledd kan også signeres av en fysisk person som styreleder eller daglig leder i enheten, eller bostyrer for konkursbo, har delegert retten til å signere meldingen til. Hvis enheten ikke har styreleder, daglig leder eller bostyrer som nevnt i første punktum, kan meldingen signeres av en fysisk person som forretningsfører eller kontaktperson som nevnt i enhetsregisterloven § 4-2 andre ledd har delegert retten til å signere meldingen til. For enkeltpersonforetak kan retten til å signere meldingen også delegeres av innehaver. Tildeling av rett til å signere meldingen som nevnt i første til tredje punktum skal skje ved bruk av løsning som er godkjent av registerføreren.</article><article class="numberedLegalP" data-numerator="3" id="kapittel-6-paragraf-5-nummer-3">(3) Melding etter enhetsregisterloven § 5-1 og § 5-2 som er sendt inn på papir til Enhetsregisteret, skal være signert av meldepliktig etter enhetsregisterloven § 5-3, signaturberettiget, bostyrer for konkursbo eller norsk representant for utenlandsk foretak.</article><article class="numberedLegalP" data-numerator="4" id="kapittel-6-paragraf-5-nummer-4">(4) Er enheten registrert i Foretaksregisteret, gjelder reglene om signering av melding i foretaksregisterforskriften § 2-5 og § 2-6 tredje og fjerde ledd.</article></article><article class="legalArticle" data-lovdata-URL="LTI/forskrift/2025-08-06-1610/§6-6" data-name="§6-6" id="kapittel-6-paragraf-6"><h3 class="legalArticleHeader"><span class="legalArticleValue">§ 6-6</span>. <span class="legalArticleTitle">Signering av felles melding til Enhetsregisteret og tilknyttet register</span></h3><article class="legalP" id="kapittel-6-paragraf-6-ledd-1">Dersom enheten sender inn en felles melding til Enhetsregisteret og minst ett tilknyttet register, vil kravet til signering etter § 6-5 være oppfylt hvis meldingen er signert i henhold til de krav som gjelder for tilknyttet register.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2025-08-06-1610/KAPITTEL_7"><h2>Kapittel 7. Stengning for mottak og registrering av meldinger</h2><article class="legalArticle" data-lovdata-URL="LTI/forskrift/2025-08-06-1610/§7-1" data-name="§7-1" id="kapittel-7-paragraf-1"><h3 class="legalArticleHeader"><span class="legalArticleValue">§ 7-1</span>. <span class="legalArticleTitle">Stengning for mottak og registrering av meldinger ved større vedlikeholdsarbeider eller systemomlegginger</span></h3><article class="numberedLegalP" data-numerator="1" id="kapittel-7-paragraf-1-nummer-1">(1) I forbindelse med større vedlikeholdsarbeider eller systemomlegginger kan registerføreren stenge for mottak og registrering av meldinger i den perioden som anses nødvendig av hensyn til det arbeidet som skal utføres. Papirdokumenter som har kommet inn under stengningen, vil anses mottatt på det tidspunkt stengningen opphører.</article><article class="numberedLegalP" data-numerator="2" id="kapittel-7-paragraf-1-nummer-2">(2) Registerføreren skal på egnet måte varsle brukerne om planlagt stengning i god tid før stengningen skjer.</article></article></section><section class="section" data-name="kap8" id="kapittel-8" data-lovdata-URL="LTI/forskrift/2025-08-06-1610/KAPITTEL_8"><h2>Kapittel 8. Innhenting og registrering av opplysninger</h2><article class="legalArticle" data-lovdata-URL="LTI/forskrift/2025-08-06-1610/§8-1" data-name="§8-1" id="kapittel-8-paragraf-1"><h3 class="legalArticleHeader"><span class="legalArticleValue">§ 8-1</span>. <span class="legalArticleTitle">Innhenting og registrering av opplysninger fra registre som ikke føres av offentlig myndighet</span></h3><article class="legalP" id="kapittel-8-paragraf-1-ledd-1">Dersom det er ubetenkelig, kan registerføreren innhente og registrere opplysninger fra følgende registre:<ul class="defaultList"><li data-li-identifier="a." data-name="a."><article class="listArticle" id="kapittel-8-paragraf-1-ledd-1-punkt-1"><article class="legalP" id="kapittel-8-paragraf-1-ledd-1-punkt-1-ledd-1">Posten Bring AS sitt Adresseregister, Gateregister og Postnummerregister.</article></article></li></ul></article></article></section><section class="section" data-name="kap9" id="kapittel-9" data-lovdata-URL="LTI/forskrift/2025-08-06-1610/KAPITTEL_9"><h2>Kapittel 9. Utlevering av opplysninger</h2><article class="legalArticle" data-lovdata-URL="LTI/forskrift/2025-08-06-1610/§9-1" data-name="§9-1" id="kapittel-9-paragraf-1"><h3 class="legalArticleHeader"><span class="legalArticleValue">§ 9-1</span>. <span class="legalArticleTitle">Utlevering av opplysninger om antall ansatte</span></h3><article class="legalP" id="kapittel-9-paragraf-1-ledd-1">Opplysninger om antall ansatte i en enhet skal avgis som det antallet ansatte som er registrert. Er det registrerte antallet ansatte fra én til fire, skal opplysningen avgis som at enheten har «1–4» ansatte.</article></article><article class="legalArticle" data-lovdata-URL="LTI/forskrift/2025-08-06-1610/§9-2" data-name="§9-2" id="kapittel-9-paragraf-2"><h3 class="legalArticleHeader"><span class="legalArticleValue">§ 9-2</span>. <span class="legalArticleTitle">Utstedelse, bekreftelse og autentisering av kopier</span></h3><article class="legalP" id="kapittel-9-paragraf-2-ledd-1">Kopier som utstedes fra Enhetsregisteret skal bekreftes å være «rett kopi», med mindre rekvirenten gir avkall på bekreftelsen. Elektronisk kopi som utstedes fra Enhetsregisteret skal autentiseres ved bruk av tillitstjenester som nevnt i forordning (EU) nr. 910/2014, jf. lov 15. juni 2018 nr. 44 om gjennomføring av EUs forordning om elektronisk identifikasjon og tillitstjenester for elektroniske transaksjoner i det indre marked § 1, for å sikre at kopien er fra Enhetsregisteret og at innholdet er en rett kopi av dokumentet i registeret eller samsvarer med opplysninger i registeret.</article></article></section><section class="section" data-name="kap10" id="kapittel-10" data-lovdata-URL="LTI/forskrift/2025-08-06-1610/KAPITTEL_10"><h2>Kapittel 10. Tvangsmulkt</h2><article class="legalArticle" data-lovdata-URL="LTI/forskrift/2025-08-06-1610/§10-1" data-name="§10-1" id="kapittel-10-paragraf-1"><h3 class="legalArticleHeader"><span class="legalArticleValue">§ 10-1</span>. <span class="legalArticleTitle">Ileggelse av tvangsmulkt</span></h3><article class="numberedLegalP" data-numerator="1" id="kapittel-10-paragraf-1-nummer-1">(1) Tvangsmulkt etter enhetsregisterloven § 11-1 kan ilegges enheten i inntil 26 uker etter følgende satser:<ul class="defaultList"><li data-li-identifier="1." data-name="1."><article class="listArticle" id="kapittel-10-paragraf-1-nummer-1-punkt-1"><article class="legalP" id="kapittel-10-paragraf-1-nummer-1-punkt-1-ledd-1">kr 250 per uke de første åtte uker</article></article></li><li data-li-identifier="2." data-name="2."><article class="listArticle" id="kapittel-10-paragraf-1-nummer-1-punkt-2"><article class="legalP" id="kapittel-10-paragraf-1-nummer-1-punkt-2-ledd-1">kr 500 per uke de neste ti uker</article></article></li><li data-li-identifier="3." data-name="3."><article class="listArticle" id="kapittel-10-paragraf-1-nummer-1-punkt-3"><article class="legalP" id="kapittel-10-paragraf-1-nummer-1-punkt-3-ledd-1">kr 750 per uke de siste åtte uker.</article></article></li></ul></article><article class="numberedLegalP" data-numerator="2" id="kapittel-10-paragraf-1-nummer-2">(2) Dersom særlige grunner tilsier det, kan tvangsmulkt etter første ledd ilegges den som er meldepliktig etter enhetsregisterloven § 5-3.</article><article class="numberedLegalP" data-numerator="3" id="kapittel-10-paragraf-1-nummer-3">(3) Tvangsmulkt ilegges for hele uker slik at del av en uke regnes som full uke.</article><article class="numberedLegalP" data-numerator="4" id="kapittel-10-paragraf-1-nummer-4">(4) Tvangsmulkt kan ikke ilegges uten at registerføreren har varslet enheten/den meldepliktige om manglende overholdelse av meldeplikten eller dokumentopplysningsplikten, og gitt denne en rimelig frist til å rette forholdet.</article></article><article class="legalArticle" data-lovdata-URL="LTI/forskrift/2025-08-06-1610/§10-2" data-name="§10-2" id="kapittel-10-paragraf-2"><h3 class="legalArticleHeader"><span class="legalArticleValue">§ 10-2</span>. <span class="legalArticleTitle">Forbud mot å ilegge tvangsmulkt etter både enhetsregisterloven og foretaksregisterloven for samme forhold</span></h3><article class="legalP" id="kapittel-10-paragraf-2-ledd-1">Det kan ikke ilegges tvangsmulkt etter både enhetsregisterloven og foretaksregisterloven for samme forhold.</article></article><article class="legalArticle" data-lovdata-URL="LTI/forskrift/2025-08-06-1610/§10-3" data-name="§10-3" id="kapittel-10-paragraf-3"><h3 class="legalArticleHeader"><span class="legalArticleValue">§ 10-3</span>. <span class="legalArticleTitle">Klage på vedtak om tvangsmulkt</span></h3><article class="legalP" id="kapittel-10-paragraf-3-ledd-1">Vedtak om tvangsmulkt kan påklages etter reglene i forvaltningsloven.</article></article><article class="legalArticle" data-lovdata-URL="LTI/forskrift/2025-08-06-1610/§10-4" data-name="§10-4" id="kapittel-10-paragraf-4"><h3 class="legalArticleHeader"><span class="legalArticleValue">§ 10-4</span>. <span class="legalArticleTitle">Ettergivelse av ilagt tvangsmulkt</span></h3><article class="numberedLegalP" data-numerator="1" id="kapittel-10-paragraf-4-nummer-1">(1) Registerføreren kan etter søknad helt eller delvis ettergi ilagt tvangsmulkt dersom<ul class="defaultList"><li data-li-identifier="a." data-name="a."><article class="listArticle" id="kapittel-10-paragraf-4-nummer-1-punkt-1"><article class="legalP" id="kapittel-10-paragraf-4-nummer-1-punkt-1-ledd-1">det blir gjort sannsynlig at meldeplikten eller dokumentopplysningsplikten ikke er overholdt som følge av forhold utenfor enhetens kontroll.</article></article></li><li data-li-identifier="b." data-name="b."><article class="listArticle" id="kapittel-10-paragraf-4-nummer-1-punkt-2"><article class="legalP" id="kapittel-10-paragraf-4-nummer-1-punkt-2-ledd-1">særlige rimelighetsgrunner tilsier det.</article></article></li></ul></article><article class="numberedLegalP" data-numerator="2" id="kapittel-10-paragraf-4-nummer-2">(2) Søknad om ettergivelse må fremsettes for Enhetsregisteret innen ett år etter at vedtaket om ileggelse av tvangsmulkt ble fattet.</article><article class="numberedLegalP" data-numerator="3" id="kapittel-10-paragraf-4-nummer-3">(3) Registerførerens vedtak i sak om ettergivelse av tvangsmulkt kan påklages etter reglene i forvaltningsloven.</article></article></section><section class="section" data-name="kap11" id="kapittel-11" data-lovdata-URL="LTI/forskrift/2025-08-06-1610/KAPITTEL_11"><h2>Kapittel 11. Ikrafttredelse</h2><article class="legalArticle" data-lovdata-URL="LTI/forskrift/2025-08-06-1610/§11-1" data-name="§11-1" id="kapittel-11-paragraf-1"><h3 class="legalArticleHeader"><span class="legalArticleValue">§ 11-1</span>. <span class="legalArticleTitle">Ikrafttredelse</span></h3><article class="legalP" id="kapittel-11-paragraf-1-ledd-1">Forskriften trer i kraft 1. januar 2026. Fra samme tidspunkt oppheves:<ul class="defaultList"><li data-li-identifier="1." data-name="1."><article class="listArticle" id="kapittel-11-paragraf-1-ledd-1-punkt-1"><article class="legalP" id="kapittel-11-paragraf-1-ledd-1-punkt-1-ledd-1">forskrift 9. februar 1995 nr. 114 om registrering av juridiske personer m.m. i Enhetsregisteret</article></article></li><li data-li-identifier="2." data-name="2."><article class="listArticle" id="kapittel-11-paragraf-1-ledd-1-punkt-2"><article class="legalP" id="kapittel-11-paragraf-1-ledd-1-punkt-2-ledd-1">forskrift 3. juli 2017 nr. 1107 om tvangsmulkt etter foretaksregisterloven og etter enhetsregisterloven.</article></article></li></ul></article></article></section></main></body></html>