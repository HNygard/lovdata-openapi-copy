<!DOCTYPE html><html lang="nb"><head><title>Forskrift om endring i forskrift om opptelling og registrering av ombordværende på passasjerskip</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-10-09-1596</dd><dt class="dokid">DokumentID</dt><dd class="dokid">LTI/forskrift/2023-10-09-1596</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Sjøfartsdirektoratet</li></ul></dd><dt class="dateInForce">I kraft fra</dt><dd class="dateInForce">2023-10-09</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-09-06-1047</li></ul></dd><dt class="basedOn">Hjemmel</dt><dd class="basedOn"><ul><li>lov/2007-02-16-9/§2</li><li>lov/2007-02-16-9/§6</li><li>lov/2007-02-16-9/§11</li><li>lov/2007-02-16-9/§19</li><li>forskrift/2007-02-16-171</li><li>forskrift/2007-05-31-590</li></ul></dd><dt class="dateOfPublication">Kunngjort</dt><dd class="dateOfPublication">2023-10-11 14:25</dd><dt class="journalNumber">Journalnummer</dt><dd class="journalNumber">2023-1083</dd><dt class="title">Tittel</dt><dd class="title">Forskrift om endring i forskrift om opptelling og registrering av ombordværende på passasjerskip</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Sjøfartsdirektoratet 9. oktober 2023 med hjemmel i lov 16. februar 2007 nr. 9 om skipssikkerhet (skipssikkerhetsloven) § 2, § 6, § 11 og § 19, jf. delegeringsvedtak 16. februar 2007 nr. 171 og delegeringsvedtak 31. mai 2007 nr. 590.</dd><dt class="refid">RefID</dt><dd class="refid">forskrift/2023-10-09-1596</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om opptelling og registrering av ombordværende på passasjerskip<ul class="tocSubUl"><li>I<ul class="tocSubUl"><li>§ 2. Definisjoner</li><li>§ 4. Registrering</li><li>§ 5. Opptelling</li><li>§ 6. Reiser hvor de enkelte strekningene er på 20 nautiske mil eller mer</li><li>§ 6a. Registrere og rapportere utenfor EØS-området</li><li>§ 7. Oppbevaring av registrerte opplysninger</li><li>§ 8. Dispensasjon</li><li>§ 9. Overgangsregler</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2023-10-09-1596" id="dokument"><h1>Forskrift om endring i forskrift om opptelling og registrering av ombordværende på passasjerskip</h1><section class="section" data-name="kapI" id="kapittel-1" data-lovdata-URL="LTI/forskrift/2023-10-09-1596/KAPITTEL_1"><h2 data-text-align="center">I</h2><article class="defaultP">I forskrift 6. september 1999 nr. 1047 om opptelling og registrering av ombordværende på passasjerskip gjøres følgende endringer:</article> <article class="defaultP" margin-top="true">§ 2 skal lyde:</article><article class="futureLegalArticle" data-name="§2" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></span><article class="legalP" id="kapittel-1-foreslåttparagraf-1-ledd-1">I denne forskriften gjelder følgende definisjoner:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-1-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-1-ledd-1"><i>hurtiggående fartøy:</i> skip som definert i kapittel X regel 1 i Den internasjonale konvensjonen om sikkerhet for menneskeliv til sjøs 1974 (SOLAS) konsolidert utgave</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-1-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-2-ledd-1"><i>ISM-koden (International Safety Management (ISM) Code):</i> internasjonal norm for sikkerhetsstyring for drift av skip og hindring av forurensning, vedtatt av IMO ved resolusjon A.741(18) med senere endringer</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-1-ledd-1-punkt-3"><article class="legalP" id="kapittel-1-foreslåttparagraf-1-ledd-1-punkt-3-ledd-1"><i>personer om bord:</i> alle som er om bord, uansett alder</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-1-ledd-1-punkt-4"><article class="legalP" id="kapittel-1-foreslåttparagraf-1-ledd-1-punkt-4-ledd-1"><i>passasjerskip:</i> et skip som kan føre flere enn 12 passasjerer</article></article></li><li data-li-identifier="e." data-name="e."><article class="listArticle" id="kapittel-1-foreslåttparagraf-1-ledd-1-punkt-5"><article class="legalP" id="kapittel-1-foreslåttparagraf-1-ledd-1-punkt-5-ledd-1"><i>registreringsansvarlig:</i> en person rederiet har <ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-1-ledd-1-punkt-5-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-5-ledd-1-punkt-1-ledd-1">utpekt som ansvarlig for oppfyllelse av forpliktelsene i henhold til ISM-koden, eller</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-1-ledd-1-punkt-5-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-5-ledd-1-punkt-2-ledd-1">pålagt ansvaret for rapportering av opplysninger om personene om bord på skip som tilhører rederiet</article></article></li></ul></article></article></li><li data-li-identifier="f." data-name="f."><article class="listArticle" id="kapittel-1-foreslåttparagraf-1-ledd-1-punkt-6"><article class="legalP" id="kapittel-1-foreslåttparagraf-1-ledd-1-punkt-6-ledd-1"><i>rutefart:</i> en rekke overfarter med skip som seiler mellom to eller flere havner, eller en rekke reiser fra og til samme havn uten andre anløp <ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-1-ledd-1-punkt-6-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-6-ledd-1-punkt-1-ledd-1">etter en offentliggjort ruteplan, eller</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-1-ledd-1-punkt-6-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-6-ledd-1-punkt-2-ledd-1">med så regelmessige eller hyppige overfarter at de får en klart systematisk karakter.</article></article></li></ul></article></article></li></ul></article></article> <article class="defaultP" margin-top="true">§ 4 skal lyde:</article><article class="futureLegalArticle" data-name="§4" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Registrering</span></span><article class="numberedLegalP" data-numerator="1" id="kapittel-1-foreslåttparagraf-2-nummer-1">(1) Rederiet skal utpekte en registreringsansvarlig for rapportering av opplysninger etter § 5 og § 6 i SafeSeaNet Norway.</article><article class="numberedLegalP" data-numerator="2" id="kapittel-1-foreslåttparagraf-2-nummer-2">(2) Rederiet skal ha en prosedyre for å sikre riktig og rettidig registrering i SafeSeaNet Norway.</article><article class="numberedLegalP" data-numerator="3" id="kapittel-1-foreslåttparagraf-2-nummer-3">(3) Opplysningene skal samles inn og registreres slik at det ikke fører til unødvendige forsinkelser for passasjerene i forbindelse med ombord- eller ilandstigning.</article><article class="numberedLegalP" data-numerator="4" id="kapittel-1-foreslåttparagraf-2-nummer-4">(4) Det skal være likt system for innhenting av opplysninger på samme rute eller på tilsvarende ruter.</article></article> <article class="defaultP" margin-top="true">§ 5 skal lyde:</article><article class="futureLegalArticle" data-name="§5" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Opptelling</span></span><article class="numberedLegalP" data-numerator="1" id="kapittel-1-foreslåttparagraf-3-nummer-1">(1) Skipsfører skal før skipet avgår fra norsk havn sørge for at alle personer om bord blir opptalt, og at skipet ikke har flere personer om bord enn det skipets sertifikat tillater.</article><article class="numberedLegalP" data-numerator="2" id="kapittel-1-foreslåttparagraf-3-nummer-2">(2) Antall personer om bord skal før avgang meldes til skipsfører eller ansvarshavende vaktoffiser på bro. Antall personer om bord skal før avgang også rapporteres via SafeSeaNet Norway.</article><article class="numberedLegalP" data-numerator="3" id="kapittel-1-foreslåttparagraf-3-nummer-3">(3) Kravet om rapportering av antall personer til SafeSeaNet Norway gjelder ikke for skip som går i rutefart i fartsområde 2 eller mindre fartsområder hvor reisetiden mellom de enkelte havnene ikke overstiger 60 minutter.</article></article> <article class="defaultP" margin-top="true">§ 6 skal lyde:</article><article class="futureLegalArticle" data-name="§6" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Reiser hvor de enkelte strekningene er på 20 nautiske mil eller mer</span></span><article class="numberedLegalP" data-numerator="1" id="kapittel-1-foreslåttparagraf-4-nummer-1">(1) På passasjerskip som avgår fra norsk havn for å foreta reiser hvor de enkelte strekningene er på 20 nautiske mil eller mer, skal følgende opplysninger om alle personer om bord registreres:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-4-nummer-1-punkt-1"><article class="legalP" id="kapittel-1-foreslåttparagraf-4-nummer-1-punkt-1-ledd-1">etternavn</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-4-nummer-1-punkt-2"><article class="legalP" id="kapittel-1-foreslåttparagraf-4-nummer-1-punkt-2-ledd-1">fornavn</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-4-nummer-1-punkt-3"><article class="legalP" id="kapittel-1-foreslåttparagraf-4-nummer-1-punkt-3-ledd-1">kjønn</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-4-nummer-1-punkt-4"><article class="legalP" id="kapittel-1-foreslåttparagraf-4-nummer-1-punkt-4-ledd-1">nasjonalitet</article></article></li><li data-li-identifier="e." data-name="e."><article class="listArticle" id="kapittel-1-foreslåttparagraf-4-nummer-1-punkt-5"><article class="legalP" id="kapittel-1-foreslåttparagraf-4-nummer-1-punkt-5-ledd-1">fødselsdato.</article></article></li></ul></article><article class="numberedLegalP" data-numerator="2" id="kapittel-1-foreslåttparagraf-4-nummer-2">(2) Dersom en passasjer ber om det, skal rederiet forsikre seg om at opplysninger som er nødvendige for særlig behandling eller bistand i ulykkestilfeller registreres og meddeles skipets fører før avgang.</article><article class="numberedLegalP" data-numerator="3" id="kapittel-1-foreslåttparagraf-4-nummer-3">(3) Opplysningene som er nevnt i første og annet ledd skal være innhentet før avgang, og skal rapporteres via SafeSeaNet Norway, senest 15 minutter etter avgang.</article></article> <article class="defaultP" margin-top="true">§ 6a skal lyde:</article><article class="futureLegalArticle" data-name="§6a" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 6a</span>. <span class="legalArticleTitle">Registrere og rapportere utenfor EØS-området</span></span><article class="numberedLegalP" data-numerator="1" id="kapittel-1-foreslåttparagraf-5-nummer-1">(1) Norske passasjerskip som avgår fra en havn i et land utenfor EØS-området for å anløpe en havn innenfor EØS-området, skal registrere opplysningene i § 5 første ledd og § 6 første og annet ledd, og rapportere til nasjonal meldeportal i landet skipet skal anløpe.</article><article class="numberedLegalP" data-numerator="2" id="kapittel-1-foreslåttparagraf-5-nummer-2">(2) Passasjerskip som seiler under flagget til et land utenfor EØS-området, og som avgår fra en havn utenfor EØS-området for å anløpe norsk havn, skal kunne dokumentere at<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-5-nummer-2-punkt-1"><article class="legalP" id="kapittel-1-foreslåttparagraf-5-nummer-2-punkt-1-ledd-1">alle personer om bord ble opptalt før avgang utenlandsk havn</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-5-nummer-2-punkt-2"><article class="legalP" id="kapittel-1-foreslåttparagraf-5-nummer-2-punkt-2-ledd-1">skipet ikke har flere personer om bord enn det skipets sertifikat tillater</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-5-nummer-2-punkt-3"><article class="legalP" id="kapittel-1-foreslåttparagraf-5-nummer-2-punkt-3-ledd-1">opplysningene etter § 6 første og annet ledd ble innhentet før avgang og rapportert til SafeSeaNet Norway, senest 15 minutter etter avgang.</article></article></li></ul></article></article> <article class="defaultP" margin-top="true">§ 7 skal lyde:</article><article class="futureLegalArticle" data-name="§7" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 7</span>. <span class="legalArticleTitle">Oppbevaring av registrerte opplysninger</span></span><article class="legalP" id="kapittel-1-foreslåttparagraf-6-ledd-1">Opplysninger som er samlet inn etter bestemmelsene i § 5, § 6 eller § 6a skal bare brukes i samsvar med formålet, og slettes automatisk uten unødig opphold når reisen er trygt gjennomført.</article></article> <article class="defaultP" margin-top="true">§ 8 skal lyde:</article><article class="futureLegalArticle" data-name="§8" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 8</span>. <span class="legalArticleTitle">Dispensasjon</span></span><article class="numberedLegalP" data-numerator="1" id="kapittel-1-foreslåttparagraf-7-nummer-1">(1) Sjøfartsdirektoratet kan etter søknad unnta et passasjerskip i rutefart, som avgår fra norsk havn, fra plikten til å rapportere antallet personer om bord til SafeSeaNet Norway når følgende vilkår foreligger:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-7-nummer-1-punkt-1"><article class="legalP" id="kapittel-1-foreslåttparagraf-7-nummer-1-punkt-1-ledd-1">passasjerskipet seiler utelukkende i havområde D eller mindre</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-7-nummer-1-punkt-2"><article class="legalP" id="kapittel-1-foreslåttparagraf-7-nummer-1-punkt-2-ledd-1">reisetiden mellom de enkelte havnene er mindre enn 60 minutter</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-7-nummer-1-punkt-3"><article class="legalP" id="kapittel-1-foreslåttparagraf-7-nummer-1-punkt-3-ledd-1">det er søk- og redningsressurser i området</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-7-nummer-1-punkt-4"><article class="legalP" id="kapittel-1-foreslåttparagraf-7-nummer-1-punkt-4-ledd-1">passasjerskipet ikke er hurtiggående.</article></article></li></ul></article><article class="numberedLegalP" data-numerator="2" id="kapittel-1-foreslåttparagraf-7-nummer-2">(2) Sjøfartsdirektoratet kan etter søknad unnta et passasjerskip som avgår fra norsk havn fra pliktene som følger av § 6 første og annet ledd, dersom reisen foregår utelukkende i havområde D eller mindre, enten mellom to havner, eller fra og til samme havn uten å anløpe andre havner, og det finnes søk- og redningsressurser i området.</article><article class="numberedLegalP" data-numerator="3" id="kapittel-1-foreslåttparagraf-7-nummer-3">(3) Sjøfartsdirektoratet skal straks underrette EFTAs Overvåkingsorgan (ESA) om unntak som er gitt til passasjerskip etter § 8 annet ledd. Med underretningen skal det følge en begrunnet uttalelse.</article><article class="numberedLegalP" data-numerator="4" id="kapittel-1-foreslåttparagraf-7-nummer-4">(4) Dersom ESA finner at et unntak etter § 8 tredje ledd er uberettiget eller kan få skadelige virkninger for konkurransen, kan ESA senest innen seks måneder kreve at Sjøfartsdirektoratet endrer eller opphever unntaket.</article><article class="numberedLegalP" data-numerator="5" id="kapittel-1-foreslåttparagraf-7-nummer-5">(5) Sjøfartsdirektoratet kan etter søknad fra rederiet be ESA om helt eller delvis å unnta et passasjerskip i rutefart i havområde D eller større havområde, fra pliktene i § 6 når skipet utelukkende seiler i innenriks fart eller mellom havner i to EØS-stater, og rederiet kan dokumentere at følgende vilkår er oppfylt:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-7-nummer-5-punkt-1"><article class="legalP" id="kapittel-1-foreslåttparagraf-7-nummer-5-punkt-1-ledd-1">det er upraktisk for rederiet å registrere informasjonen.</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-7-nummer-5-punkt-2"><article class="legalP" id="kapittel-1-foreslåttparagraf-7-nummer-5-punkt-2-ledd-1">sannsynligheten for at bølgehøyden i området overstiger to meter, er mindre enn 10 % målt på årsbasis.</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-7-nummer-5-punkt-3"><article class="legalP" id="kapittel-1-foreslåttparagraf-7-nummer-5-punkt-3-ledd-1">lengden på reisens enkelte strekninger ikke overstiger ca. 30 nautiske mil, eller hovedformålet med ruten er av alminnelige hensyn å opprettholde regelmessige forbindelser til fjerntliggende samfunn.</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-7-nummer-5-punkt-4"><article class="legalP" id="kapittel-1-foreslåttparagraf-7-nummer-5-punkt-4-ledd-1">området som passasjerskipet seiler i, er dekket av landbasert navigasjonsveiledning og pålitelige værmeldinger for området er tilgjengelige.</article></article></li><li data-li-identifier="e." data-name="e."><article class="listArticle" id="kapittel-1-foreslåttparagraf-7-nummer-5-punkt-5"><article class="legalP" id="kapittel-1-foreslåttparagraf-7-nummer-5-punkt-5-ledd-1">det skal være passende og tilstrekkelig søk- og redningstjeneste i området.</article></article></li></ul></article></article> <article class="defaultP" margin-top="true">§ 9 skal lyde:</article><article class="futureLegalArticle" data-name="§9" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 9</span>. <span class="legalArticleTitle">Overgangsregler</span></span><article class="numberedLegalP" data-numerator="1" id="kapittel-1-foreslåttparagraf-8-nummer-1">(1) Rederier som har rapportert antall personer til rederiets registeransvarlige eller rederiets landbaserte registreringssystem før (dato for ikrafttredelse av denne forskriften), kan fortsette å rapportere til rederiets registeransvarlige eller rederiets landbaserte registreringssystem frem til 20. desember 2023.</article><article class="numberedLegalP" data-numerator="2" id="kapittel-1-foreslåttparagraf-8-nummer-2">(2) Rederier som har rapportert opplysningene i § 6 til rederiets registeransvarlige eller rederiets landbaserte registreringssystem før (dato for ikrafttredelse av denne forskriften), kan fortsette å rapportere til rederiets registeransvarlige eller rederiets landbaserte registreringssystem frem til 20. desember 2023.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2023-10-09-1596/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 9. oktober 2023.</article></section></main></body></html>