<!DOCTYPE html><html lang="nb"><head><title>Forskrift om nasjonal løsning for tilgjengeliggjøring av helsedata</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-01-11-48</dd><dt class="dokid">DokumentID</dt><dd class="dokid">LTI/forskrift/2023-01-11-48</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="subunit">Etat</dt><dd class="subunit"><ul><li>Helserettsavdelingen</li></ul></dd><dt class="dateInForce">I kraft fra</dt><dd class="dateInForce">2023-01-11</dd><dt class="basedOn">Hjemmel</dt><dd class="basedOn"><ul><li>lov/1999-07-02-64/§29</li><li>lov/2014-06-20-43/§19e</li><li>lov/2014-06-20-43/§20</li></ul></dd><dt class="dateOfPublication">Kunngjort</dt><dd class="dateOfPublication">2023-01-17 14:35</dd><dt class="journalNumber">Journalnummer</dt><dd class="journalNumber">2023-0043</dd><dt class="title">Tittel</dt><dd class="title">Forskrift om nasjonal løsning for tilgjengeliggjøring av helsedata</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Helse- og omsorgsdepartementet 11. januar 2023 med hjemmel i lov 2. juli 1999 nr. 64 om helsepersonell m.v. (helsepersonelloven) § 29 sjette ledd og lov 20. juni 2014 nr. 43 om helseregistre og behandling av helseopplysninger (helseregisterloven) § 19e femte ledd og § 20.</dd><dt class="refid">RefID</dt><dd class="refid">forskrift/2023-01-11-48</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om nasjonal løsning for tilgjengeliggjøring av helsedata<ul class="tocSubUl"><li>§ 1. Etablering av en nasjonal løsning</li><li>§ 2. Definisjoner</li><li>§ 3. Helseregistre som kan inkluderes i løsningen</li><li>§ 4. Avgjørelser om tilgjengeliggjøring</li><li>§ 5. Sammenstillinger</li><li>§ 6. Saker som krever forskningsetisk forhåndsgodkjenning</li><li>§ 7. Dispensasjon fra taushetsplikten</li><li>§ 8. Betaling for tilgjengeliggjøring av opplysninger</li><li>§ 9. Klage på direktoratets avgjørelser</li><li>§ 10. Plikter for registerforvalterne</li><li>§ 11. Overgangsregler</li><li>§ 12. Ikrafttredelse</li><li>Vedlegg</li></ul></li></ul></dd></dl></header><main class="documentBody" data-lovdata-URL="LTI/forskrift/2023-01-11-48" id="dokument"><h1>Forskrift om nasjonal løsning for tilgjengeliggjøring av helsedata</h1><article class="legalArticle" data-lovdata-URL="LTI/forskrift/2023-01-11-48/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Etablering av en nasjonal løsning</span></h2><article class="legalP" id="paragraf-1-ledd-1">Departementet kan etablere en nasjonal organisatorisk løsning for tilgjengeliggjøring av helsedata fra helseregistre, jf. helseregisterloven § 20 (Helsedataservice).</article><article class="legalP" id="paragraf-1-ledd-2">Løsningen skal gjelde tilgjengeliggjøring av helsedata til bruk i statistikk, helseanalyser, forskning, kvalitetsforbedring, planlegging, styring og beredskap.</article><article class="legalP" id="paragraf-1-ledd-3">Løsningen skal forvaltes av Direktoratet for e-helse, som blant annet skal<ul class="defaultList"><li data-li-identifier="a." data-name="a."><article class="listArticle" id="paragraf-1-ledd-3-punkt-1"><article class="legalP" id="paragraf-1-ledd-3-punkt-1-ledd-1">motta, behandle og koordinere søknader om tilgjengeliggjøring</article></article></li><li data-li-identifier="b." data-name="b."><article class="listArticle" id="paragraf-1-ledd-3-punkt-2"><article class="legalP" id="paragraf-1-ledd-3-punkt-2-ledd-1">gi informasjon og veiledning til databrukere</article></article></li><li data-li-identifier="c." data-name="c."><article class="listArticle" id="paragraf-1-ledd-3-punkt-3"><article class="legalP" id="paragraf-1-ledd-3-punkt-3-ledd-1">sørge for tjenester for databrukere</article></article></li><li data-li-identifier="d." data-name="d."><article class="listArticle" id="paragraf-1-ledd-3-punkt-4"><article class="legalP" id="paragraf-1-ledd-3-punkt-4-ledd-1">sørge for fellestjenester for registerforvaltere knyttet til behandling av søknader om tilgjengeliggjøring fra registrene.</article></article></li></ul></article></article><article class="legalArticle" data-lovdata-URL="LTI/forskrift/2023-01-11-48/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I denne forskriften gjelder følgende definisjoner:<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>helsedata:</i> direkte og indirekte identifiserbare helseopplysninger, jf. helseregisterloven § 2 bokstav a, og anonyme opplysninger om folks helse</article></article></li><li data-li-identifier="b." data-name="b."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1"><i>databruker:</i> søker eller mottaker av helsedata som er eller skal bli tilgjengeliggjort etter denne forskriften § 4</article></article></li><li data-li-identifier="c." data-name="c."><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1"><i>registerforvalter:</i> dataansvarlig for behandlingen av opplysninger i et helseregister.</article></article></li></ul></article></article><article class="legalArticle" data-lovdata-URL="LTI/forskrift/2023-01-11-48/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Helseregistre som kan inkluderes i løsningen</span></h2><article class="legalP" id="paragraf-3-ledd-1">Direktoratet for e-helse kan beslutte at følgende helseregistre skal inkluderes i løsningen<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">Dødsårsaksregisteret</article></article></li><li data-li-identifier="b." data-name="b."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">Kreftregisteret</article></article></li><li data-li-identifier="c." data-name="c."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">Medisinsk fødselsregister</article></article></li><li data-li-identifier="d." data-name="d."><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">Meldingssystem for smittsomme sykdommer (MSIS)</article></article></li><li data-li-identifier="e." data-name="e."><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">System for vaksinasjonskontroll (SYSVAK)</article></article></li><li data-li-identifier="f." data-name="f."><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1">Norsk pasientregister (NPR)</article></article></li><li data-li-identifier="g." data-name="g."><article class="listArticle" id="paragraf-3-ledd-1-punkt-7"><article class="legalP" id="paragraf-3-ledd-1-punkt-7-ledd-1">Nasjonalt register over hjerte- og karlidelser</article></article></li><li data-li-identifier="h." data-name="h."><article class="listArticle" id="paragraf-3-ledd-1-punkt-8"><article class="legalP" id="paragraf-3-ledd-1-punkt-8-ledd-1">System for bivirkningsrapportering</article></article></li><li data-li-identifier="i." data-name="i."><article class="listArticle" id="paragraf-3-ledd-1-punkt-9"><article class="legalP" id="paragraf-3-ledd-1-punkt-9-ledd-1">Kommunalt pasient- og brukerregister (KPR)</article></article></li><li data-li-identifier="j." data-name="j."><article class="listArticle" id="paragraf-3-ledd-1-punkt-10"><article class="legalP" id="paragraf-3-ledd-1-punkt-10-ledd-1">Legemiddelregisteret</article></article></li><li data-li-identifier="k." data-name="k."><article class="listArticle" id="paragraf-3-ledd-1-punkt-11"><article class="legalP" id="paragraf-3-ledd-1-punkt-11-ledd-1">Helsearkivregisteret</article></article></li><li data-li-identifier="l." data-name="l."><article class="listArticle" id="paragraf-3-ledd-1-punkt-12"><article class="legalP" id="paragraf-3-ledd-1-punkt-12-ledd-1">medisinske kvalitetsregistre som har nasjonal status og er hjemlet i forskrift om medisinske kvalitetsregistre</article></article></li><li data-li-identifier="m." data-name="m."><article class="listArticle" id="paragraf-3-ledd-1-punkt-13"><article class="legalP" id="paragraf-3-ledd-1-punkt-13-ledd-1">befolkningsbaserte helseundersøkelser som Folkehelseinstituttet er dataansvarlig for</article></article></li><li data-li-identifier="n." data-name="n."><article class="listArticle" id="paragraf-3-ledd-1-punkt-14"><article class="legalP" id="paragraf-3-ledd-1-punkt-14-ledd-1">beredskapsregistre etablert med hjemmel i helseberedskapsloven § 2-4.</article></article></li></ul></article><article class="legalP" id="paragraf-3-ledd-2">Før det fattes beslutning etter første ledd skal direktoratet rådføre seg med registerforvalteren for det aktuelle registeret. Hvilke registre som direktoratet har besluttet å inkludere skal fremgå av vedlegg til denne forskriften.</article></article><article class="legalArticle" data-lovdata-URL="LTI/forskrift/2023-01-11-48/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Avgjørelser om tilgjengeliggjøring</span></h2><article class="legalP" id="paragraf-4-ledd-1">Direktoratet for e-helse kan etter søknad ta avgjørelser om tilgjengeliggjøring av helsedata fra helseregistre som er besluttet inkludert etter § 3.</article><article class="legalP" id="paragraf-4-ledd-2">Helsedata skal tilgjengeliggjøres i samsvar med helseregisterloven § 19 tredje og fjerde ledd og § 19a, § 19b, § 19c og § 19f. Dataene skal tilgjengeliggjøres for databrukeren som anonyme opplysninger eller i en lukket og sikker analyseinfrastruktur. Direkte og indirekte personidentifiserbare helseopplysninger kan likevel tilgjengeliggjøres på andre måter dersom det er nødvendig for å oppnå formålet databrukeren har oppgitt i søknaden til direktoratet.</article><article class="legalP" id="paragraf-4-ledd-3">Dersom tilgjengeliggjøringen krever særlig kjennskap til opplysningene i eller fra et helseregister, skal direktoratet rådføre seg med registerforvalteren for det aktuelle registeret.</article><article class="legalP" id="paragraf-4-ledd-4">Direktoratet kan sette vilkår for tilgjengeliggjøring av helseopplysninger dersom det er nødvendig for å verne den registrertes grunnleggende rettigheter og interesser, jf. helseregisterloven § 19 a fjerde ledd. Dette kan omfatte krav om sletting, plikt til å gi informasjon til de registrerte eller andre egnede tiltak. Direktoratet kan også bestemme at registerforvalteren skal treffe avgjørelse om hvilke opplysninger fra registeret som skal tilgjengeliggjøres.</article><article class="legalP" id="paragraf-4-ledd-5">Direktoratet kan bestemme hvordan søknader skal utformes, og at det skal benyttes bestemte prosedyrer.</article></article><article class="legalArticle" data-lovdata-URL="LTI/forskrift/2023-01-11-48/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Sammenstillinger</span></h2><article class="legalP" id="paragraf-5-ledd-1">Sammenstillinger av opplysninger i registre som er besluttet inkludert i løsningen etter § 3, og opplysninger i behandlingsrettede helseregistre eller andre helseregistre, skal gjennomføres av databrukeren eller av den registerforvalteren som Direktoratet for e-helse peker ut. Direktoratet fastsetter hvordan sammenstillingen skal skje. Sammenstillingen kan gjennomføres på grunnlag av datafiler der særskilte løpenumre er tildelt av direktoratet.</article></article><article class="legalArticle" data-lovdata-URL="LTI/forskrift/2023-01-11-48/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Saker som krever forskningsetisk forhåndsgodkjenning</span></h2><article class="legalP" id="paragraf-6-ledd-1">I saker der Direktoratet for e-helse kan ta avgjørelser etter § 4, og som krever forhåndsgodkjenning fra regionale komiteer for medisinsk og helsefaglig forskningsetikk etter helseforskningsloven § 33, kan direktoratet motta, koordinere og videresende søknaden om forhåndsgodkjenning.</article></article><article class="legalArticle" data-lovdata-URL="LTI/forskrift/2023-01-11-48/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Dispensasjon fra taushetsplikten</span></h2><article class="legalP" id="paragraf-7-ledd-1">Direktoratet for e-helse kan fatte vedtak etter helseregisterloven § 19e og helsepersonelloven § 29 om dispensasjon fra taushetsplikten for tilgjengeliggjøring av helseopplysninger. Myndigheten gjelder opplysninger fra registre som er besluttet inkludert i løsningen etter § 3 eller som skal sammenstilles med opplysninger fra slike registre. Dersom vedtaket krever særlig kjennskap til opplysningene i eller fra et helseregister, skal direktoratet rådføre seg med registerforvalteren for det aktuelle registeret.</article></article><article class="legalArticle" data-lovdata-URL="LTI/forskrift/2023-01-11-48/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Betaling for tilgjengeliggjøring av opplysninger</span></h2><article class="legalP" id="paragraf-8-ledd-1">Direktoratet for e-helse kan kreve betaling fra databrukere for tjenester og for tilgjengeliggjøring av helsedata etter § 4 og § 7. Direktoratet for e-helse kan etter avtale også fakturere brukerne for kostnadene ved tilgjengeliggjøring av data fra registrene på vegne av registerforvalterne</article><article class="legalP" id="paragraf-8-ledd-2">Betalingen kan kun dekke de faktiske kostnadene knyttet til saksbehandling av databrukerens søknad og til forvaltning av løsningen. Den kan fastsettes i form av stykkpriser, standardiserte satser, timepriser og abonnementsløsninger med prisreduksjoner.</article><article class="legalP" id="paragraf-8-ledd-3">Priser og informasjon om beregningsgrunnlag skal være offentlig tilgjengelig. Det skal gis varsel i rimelig tid ved endringer av priser.</article></article><article class="legalArticle" data-lovdata-URL="LTI/forskrift/2023-01-11-48/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Klage på direktoratets avgjørelser</span></h2><article class="legalP" id="paragraf-9-ledd-1">Databrukeren kan klage på Direktoratet for e-helses avgjørelser om tilgjengeliggjøring etter § 4 og § 5 og vedtak om dispensasjon fra taushetsplikten etter § 7. Klagen behandles av Nasjonalt klageorgan for helsetjenesten (Helseklage). For klagesaksbehandlingen gjelder reglene i forvaltningsloven § 29 til § 34 og § 36 tilsvarende.</article></article><article class="legalArticle" data-lovdata-URL="LTI/forskrift/2023-01-11-48/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Plikter for registerforvalterne</span></h2><article class="legalP" id="paragraf-10-ledd-1">Registerforvalterne skal tilgjengeliggjøre helsedata fra registeret i samsvar med direktoratets avgjørelser etter § 4 og § 5.</article><article class="legalP" id="paragraf-10-ledd-2">Helsedata fra helseregistre som er besluttet inkludert i løsningen etter § 3, kan bare tilgjengeliggjøres av registerforvalteren etter avgjørelser fra direktoratet. Dette gjelder også tilgjengeliggjøring innenfor registerforvalterens virksomhet.</article><article class="legalP" id="paragraf-10-ledd-3">Andre ledd gjelder ikke for<ul class="defaultList"><li data-li-identifier="a." data-name="a."><article class="listArticle" id="paragraf-10-ledd-3-punkt-1"><article class="legalP" id="paragraf-10-ledd-3-punkt-1-ledd-1">data som skal brukes av registerforvalteren selv eller av offentlige virksomheter til statistikk, analyse, kvalitetsforbedring, planlegging, styring eller beredskap for å ivareta oppgaver i henhold til lov, forskrift eller instruks</article></article></li><li data-li-identifier="b." data-name="b."><article class="listArticle" id="paragraf-10-ledd-3-punkt-2"><article class="legalP" id="paragraf-10-ledd-3-punkt-2-ledd-1">data som registerforvalteren selv skal bruke til forskning som krever forhåndsgodkjenning fra regionale komiteer for medisinsk og helsefaglig forskningsetikk etter helseforskningsloven § 33, og som ikke skal sammenstilles med data fra andre registre.</article></article></li></ul></article></article><article class="legalArticle" data-lovdata-URL="LTI/forskrift/2023-01-11-48/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Overgangsregler</span></h2><article class="legalP" id="paragraf-11-ledd-1">Forskriften § 10 andre ledd, gjelder ikke for søknader om tilgjengeliggjøring som har kommet til registerforvalteren før Direktoratet for e-helse har avgjørelsesmyndighet etter § 4 første ledd. Slike søknader kan overføres til direktoratet etter avtale mellom registerforvalteren og direktoratet.</article></article><article class="legalArticle" data-lovdata-URL="LTI/forskrift/2023-01-11-48/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Forskriften trer i kraft straks.</article></article><section class="section" id="kapittel-1" data-lovdata-URL="LTI/forskrift/2023-01-11-48/KAPITTEL_1"><h2>Vedlegg</h2><article class="defaultP">Helseregistre som er inkludert i løsningen av Direktoratet for e-helse etter § 3.</article><article class="defaultP">........................</article><article class="defaultP">........................</article></section></main></body></html>