<!DOCTYPE html><html lang="nb"><head><title>Forskrift om endring i forskrift om transitt av fisk</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-09-03-1399</dd><dt class="dokid">DokumentID</dt><dd class="dokid">LTI/forskrift/2023-09-03-1399</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Næringspolitisk avdeling</li></ul></dd><dt class="dateInForce">I kraft fra</dt><dd class="dateInForce">2023-09-03</dd><dt class="changesToDocuments">Endrer</dt><dd class="changesToDocuments"><ul><li>forskrift/2006-04-21-433</li></ul></dd><dt class="basedOn">Hjemmel</dt><dd class="basedOn"><ul><li>lov/2008-06-06-37/§36</li><li>lov/2008-06-06-37/§40</li><li>lov/2013-06-21-75/§8</li><li>lov/2013-06-21-75/§17</li><li>lov/2013-06-21-75/§18</li></ul></dd><dt class="dateOfPublication">Kunngjort</dt><dd class="dateOfPublication">2023-09-06 14:15</dd><dt class="journalNumber">Journalnummer</dt><dd class="journalNumber">2023-0969</dd><dt class="title">Tittel</dt><dd class="title">Forskrift om endring i forskrift om transitt av fisk</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt Nærings- og fiskeridepartementet 3. september 2023 med hjemmel i lov 6. juni 2008 nr. 37 om forvaltning av viltlevande marine ressursar (havressurslova) § 36 og § 40 og lov 21. juni 2013 nr. 75 om førstehandsomsetning av viltlevande marine ressursar (fiskesalslagslova) § 8, § 17 og § 18.</dd><dt class="refid">RefID</dt><dd class="refid">forskrift/2023-09-03-1399</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om transitt av fisk<ul class="tocSubUl"><li>I<ul class="tocSubUl"><li>§ 1. Virkeområde</li><li>§ 2. Vilkår for videretransport</li><li>§ 3. Godkjenning av agent</li><li>§ 4. Bortfall av godkjenning</li><li>§ 5. Rapportering og plikter for godkjent agent</li><li>§ 6. Omgjøring fra videretransport til omsetning</li><li>§ 7. Kontroll</li><li>§ 8. Anvendelse av annet regelverk</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2023-09-03-1399" id="dokument"><h1>Forskrift om endring i forskrift om transitt av fisk</h1><section class="section" data-name="kapI" id="kapittel-1" data-lovdata-URL="LTI/forskrift/2023-09-03-1399/KAPITTEL_1"><h2 data-text-align="center">I</h2><article class="defaultP">I forskrift 21. april 2006 nr. 433 om transitt av fisk gjøres følgende endringer:</article> <article class="defaultP" margin-top="true">Forskriftens tittel skal lyde:</article><article class="defaultP"><i>Forskrift om videretransport av fisk</i></article> <article class="defaultP" margin-top="true">§ 1 skal lyde:</article><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></span><article class="legalP" id="kapittel-1-foreslåttparagraf-1-ledd-1">Forskriften gjelder videretransport av fisk fanget av og brakt i land fra fartøy som fører flagg tilhørende en medlemsstat i Den europeiske union eller Storbritannia fra Norge til henholdsvis en medlemsstat i Den europeiske union eller Storbritannia. Med videretransport forstås i denne forskrift at:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-1-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-1-ledd-1">fisken utføres fra Norge uten at forbudet mot utførsel i forskrift 20. desember 2013 nr. 1665 om førstehandsomsetning av viltlevande marine ressursar får anvendelse, jf. forskriftens § 2 fjerde ledd, og</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-1-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-2-ledd-1">fisken ikke har vært underlagt prosedyren overgang til fri disponering i Norge, og utføres i samsvar med lov 11. mars 2022 nr. 9 om inn- og utførsel av varer (vareførselsloven) og bestemmelser gitt i medhold av loven.</article></article></li></ul></article><article class="legalP" id="kapittel-1-foreslåttparagraf-1-ledd-2">Denne forskrift gjelder inntil videre for fartøy som fører flagg tilhørende en medlemsstat i Den europeiske union.</article></article> <article class="defaultP" margin-top="true">§ 2 skal lyde:</article><article class="futureLegalArticle" data-name="§2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Vilkår for videretransport</span></span><article class="legalP" id="kapittel-1-foreslåttparagraf-2-ledd-1">Det er et vilkår for videretransport at forbudet mot omsetning og tilvirkning i forskrift 20. desember 2013 nr. 1665 om førstehandsomsetning av viltlevande marine ressursar § 2 overholdes. Fisken skal landes direkte fra fartøy til en virksomhet, heretter kalt agent, godkjent av Fiskeridirektoratet for dette formål. Fartøy som har til hensikt å utføre fisk skal sende forhåndsmelding til Fiskeridirektoratet. Fristen for å gi melding er 6 timer før ankomst havn når fangsten består av fersk fisk, og 12 timer før ankomst havn når fangsten består av fryst fisk. Meldingen skal inneholde opplysninger om kvantum i kg rund vekt spesifisert på fiskeart og produkttyper, fangstsone, fartøyets navn, registreringsnummer og radiokallesignal, samt agentens navn. Dersom bare en del av fangsten skal utføres, skal meldingen også inneholde opplysninger om dette kvantumet. Fiskeridirektoratet kan gi utfyllende bestemmelser om vilkår for videretransport.</article></article> <article class="defaultP" margin-top="true">§ 3 skal lyde:</article><article class="futureLegalArticle" data-name="§3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Godkjenning av agent</span></span><article class="legalP" id="kapittel-1-foreslåttparagraf-3-ledd-1">Virksomheter som er godkjente for tilvirkning av fisk i medhold av lov 19. desember 2003 nr. 124 om matproduksjon og mattrygghet mv., kan søke Fiskeridirektoratet om godkjenning som agent for mottak av fisk bestemt for videretransport. For å bli godkjent som agent for mottak av fisk bestemt for utførsel, må virksomheten ligge innenfor en avstand på omtrent en times reise fra sentrum av følgende steder: Fredrikstad, Egersund, Haugesund, Bergen, Florø, Måløy, Ålesund, Kristiansund, Trondheim, Sandnessjøen, Bodø, Leknes, Sortland, Harstad, Finnsnes, Tromsø, Skjervøy, Hammerfest, Honningsvåg, Mehamn, Båtsfjord, Vardø og Kirkenes. Fiskeridirektoratet kan stille krav om hvordan journal skal føres, og om adskillelse, merking og lagring av fisk, jf. forskrift 6. mai 2014 nr. 607 om landings- og sluttseddel § 16 og § 17.</article><article class="legalP" id="kapittel-1-foreslåttparagraf-3-ledd-2">Virksomheter som søker om godkjenning, må dokumentere at den har godkjenning som tollager.</article></article> <article class="defaultP" margin-top="true">§ 4 skal lyde:</article><article class="futureLegalArticle" data-name="§4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Bortfall av godkjenning</span></span><article class="legalP" id="kapittel-1-foreslåttparagraf-4-ledd-1">Fiskeridirektoratet kan treffe vedtak om at godkjenning som agent bortfaller dersom vilkårene i § 3 ikke lenger oppfylles, herunder at Nærings- og fiskeridepartementet gjør endringer i stedene nevnt i § 3 første ledd og dette innebærer at agentens geografiske tilknytning til et slikt sted ikke lenger er til stede. Det samme gjelder dersom agenten misligholder plikter etter denne eller andre tilknyttede bestemmelse. Godkjenning kan også bortfalle dersom agenten gjentatte ganger avviser forespørsler om landing av fisk for videretransport.</article></article> <article class="defaultP" margin-top="true">§ 5 skal lyde:</article><article class="futureLegalArticle" data-name="§5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Rapportering og plikter for godkjent agent</span></span><article class="legalP" id="kapittel-1-foreslåttparagraf-5-ledd-1">Agent godkjent i medhold av § 3 skal:<ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-5-ledd-1-punkt-1"><article class="legalP" id="kapittel-1-foreslåttparagraf-5-ledd-1-punkt-1-ledd-1">Påse at fisk som mottas med formål om videretransport leveres i henhold til de tidsfrister som er satt i § 2 for forhåndsmelding til Fiskeridirektoratet.</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-5-ledd-1-punkt-2"><article class="legalP" id="kapittel-1-foreslåttparagraf-5-ledd-1-punkt-2-ledd-1">Sikre at fisk som mottas med formål om videretransport oppbevares atskilt fra øvrig fisk.</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-5-ledd-1-punkt-3"><article class="legalP" id="kapittel-1-foreslåttparagraf-5-ledd-1-punkt-3-ledd-1">Overføre landingsseddel, som utstedes etter forskrift 6. mai 2014 nr. 607 om landings- og sluttseddel, elektronisk, i samsvar med forskriftens bestemmelser.</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-5-ledd-1-punkt-4"><article class="legalP" id="kapittel-1-foreslåttparagraf-5-ledd-1-punkt-4-ledd-1">Gi melding når et parti fisk tas ut fra anlegget og videretransport iverksettes på den måten Fiskeridirektoratet bestemmer.</article></article></li></ul></article></article> <article class="defaultP" margin-top="true">§ 6 skal lyde:</article><article class="futureLegalArticle" data-name="§6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Omgjøring fra videretransport til omsetning</span></span><article class="legalP" id="kapittel-1-foreslåttparagraf-6-ledd-1">Fisk som er forhåndsmeldt til Fiskeridirektoratet med formål om videretransport gjennom Norge, kan også underlegges prosedyren overgang til fri disponering og omsettes i Norge. Denne muligheten foreligger frem til tidspunktet når tollekspedering ut fra tollager/agentens anlegg i samsvar med lov 11. mars 2022 nr. 9 om inn- og utførsel av varer (vareførselsloven) og bestemmelsene gitt i medhold av lovens, er gjennomført. Slik omsetning skal skje gjennom den relevant salgsorganisasjon i overensstemmelse med de ordinære bestemmelsene for førstehåndsomsetning. Det er også anledning til å splitte et parti med fisk slik at én del transporteres videre og én del underlegges prosedyren overgang til fri disponering og omsettes i Norge.</article></article> <article class="defaultP" margin-top="true">§ 7 skal lyde:</article><article class="futureLegalArticle" data-name="§7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 7</span>. <span class="legalArticleTitle">Kontroll</span></span><article class="legalP" id="kapittel-1-foreslåttparagraf-7-ledd-1">Fisk bestemt for videretransport er underlagt Fiskeridirektoratets og Mattilsynets alminnelige kontrollvirksomhet.</article></article> <article class="defaultP" margin-top="true">§ 8 skal lyde:</article><article class="futureLegalArticle" data-name="§8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 8</span>. <span class="legalArticleTitle">Anvendelse av annet regelverk</span></span><article class="legalP" id="kapittel-1-foreslåttparagraf-8-ledd-1">Øvrig regelverk gjeldende for fiskerivirksomhet som det ikke er gjort henvisninger til i denne forskrift, får anvendelse med mindre sammenhengen tilsier noe annet. Herunder vil lov 27. april 1990 nr. 9 om regulering av eksporten av fisk og fiskevarer og bestemmelser gitt i medhold av loven, ikke få anvendelse for fisk som transporteres videre i samsvar med bestemmelsene i denne forskrift.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2023-09-03-1399/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft straks.</article></section></main></body></html>