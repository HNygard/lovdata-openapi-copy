<!DOCTYPE html><html lang="nb"><head><title>Forskrift om Kommunal- og distriktsdepartementets tilskudd til FoU-program innen marin bioteknologi i Nord-Norge (Mabit)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-02-20-222</dd><dt class="dokid">DokumentID</dt><dd class="dokid">LTI/forskrift/2023-02-20-222</dd><dt class="ministry">Departement</dt><dd class="ministry"><ul><li>Kommunal- og distriktsdepartementet</li></ul></dd><dt class="subunit">Etat</dt><dd class="subunit"><ul><li>Regionalpolitisk avdeling</li></ul></dd><dt class="dateInForce">I kraft fra</dt><dd class="dateInForce">2023-02-21</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2023-02-21 14:35</dd><dt class="journalNumber">Journalnummer</dt><dd class="journalNumber">2023-0179</dd><dt class="title">Tittel</dt><dd class="title">Forskrift om Kommunal- og distriktsdepartementets tilskudd til FoU-program innen marin bioteknologi i Nord-Norge (Mabit)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kommunal- og distriktsdepartementet 20. februar 2023 til gjennomføring av Stortingets budsjettvedtak, kap. 13.50.</dd><dt class="refid">RefID</dt><dd class="refid">forskrift/2023-02-20-222</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om Kommunal- og distriktsdepartementets tilskudd til FoU-program innen marin bioteknologi i Nord-Norge (Mabit)<ul class="tocSubUl"><li>Kapittel I. Formål og geografisk virkeområde<ul class="tocSubUl"><li>§ 1. Formålet med Mabit</li><li>§ 2. Geografisk virkeområde</li><li>§ 3. Kriterier for måloppnåelse</li></ul></li><li>Kapittel II. Bestemmelser for søkere og mottakere av tilskuddsmidler<ul class="tocSubUl"><li>§ 4. Hvem kan søke om tilskudd</li><li>§ 5. Forutsetning for støtte</li><li>§ 6. Krav til innhold i søknad om tilskudd</li><li>§ 7. Tildelingskriterier</li><li>§ 8. Hva det ikke kan tildeles tilskudd til</li><li>§ 9. Krav til tilskuddsmottakers rapportering</li><li>§ 10. Adgangen til å kontrollere at betingelsene og vilkårene for tilskudd er oppfylt</li><li>§ 11. Søknadsbehandlingen, tilskuddsutbetaling og forholdet til forvaltningsloven</li></ul></li><li>Kapittel III. Bestemmelser for forvaltere av ordningen<ul class="tocSubUl"><li>§ 12. Hvem som forvalter tilskuddsmidlene, delegering av forvalteransvar og deres fullmakter</li><li>§ 13. Fagstyrets oppgaver</li><li>§ 14. Forvalters ansvar og oppgaver</li><li>§ 15. Kontroll med fylkeskommunen som oppdragsgiver</li></ul></li><li>Kapittel IV. Sluttbestemmelser<ul class="tocSubUl"><li>§ 16. Dispensasjon</li><li>§ 17. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2023-02-20-222" id="dokument"><h1>Forskrift om Kommunal- og distriktsdepartementets tilskudd til FoU-program innen marin bioteknologi i Nord-Norge (Mabit)</h1><section class="section" data-name="kapI" id="kapittel-1" data-lovdata-URL="LTI/forskrift/2023-02-20-222/KAPITTEL_1"><h2>Kapittel I. Formål og geografisk virkeområde</h2><article class="legalArticle" data-lovdata-URL="LTI/forskrift/2023-02-20-222/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formålet med Mabit</span></h3><article class="legalP" id="kapittel-1-paragraf-1-ledd-1">Mabit skal bidra til økt verdiskaping i fiskeri- og havbruksnæring og i bioteknologisk industri, og bidra til å styrke forskningsdrevet næringsutvikling og industrielle aktiviteter, og styrke relevant fagkompetanse i disse næringene og fagmiljøene i Nord-Norge.</article></article><article class="legalArticle" data-lovdata-URL="LTI/forskrift/2023-02-20-222/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Geografisk virkeområde</span></h3><article class="legalP" id="kapittel-1-paragraf-2-ledd-1">Ordningen skal omfatte Nordland, Troms og Finnmark fylker.</article></article><article class="legalArticle" data-lovdata-URL="LTI/forskrift/2023-02-20-222/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Kriterier for måloppnåelse</span></h3><article class="legalP" id="kapittel-1-paragraf-3-ledd-1">Måloppnåelsen skal vurderes etter følgende kriterier:<ul class="defaultList"><li data-li-identifier="a." data-name="a."><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1">antall bedrifter som samarbeider med forskningsmiljøer gjennom Mabit,</article></article></li><li data-li-identifier="b." data-name="b."><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1">antall næringsaktører som søker midler fra regionale, nasjonale og internasjonale program gjennom Mabit,</article></article></li><li data-li-identifier="c." data-name="c."><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1">antall næringsaktører som tildeles midler fra regionale, nasjonale og internasjonale program gjennom Mabit,</article></article></li><li data-li-identifier="d." data-name="d."><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1">antall nyetableringer, lisenser og patenter.</article></article></li></ul></article></article></section><section class="section" data-name="kapII" id="kapittel-2" data-lovdata-URL="LTI/forskrift/2023-02-20-222/KAPITTEL_2"><h2>Kapittel II. Bestemmelser for søkere og mottakere av tilskuddsmidler</h2><article class="legalArticle" data-lovdata-URL="LTI/forskrift/2023-02-20-222/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Hvem kan søke om tilskudd</span></h3><ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-1-punkt-1"><article class="legalP" id="kapittel-2-paragraf-1-punkt-1-ledd-1">Nordnorske bedrifter innenfor bioteknologi, fiskeri eller havbruk.</article></article></li><li data-li-identifier="-" data-name="-"><article class="listArticle" id="kapittel-2-paragraf-1-punkt-2"><article class="legalP" id="kapittel-2-paragraf-1-punkt-2-ledd-1">Næringsaktører som har forsknings- og utviklingsprosjekter i Nord-Norge.</article></article></li><li data-li-identifier="-" data-name="-"><article class="listArticle" id="kapittel-2-paragraf-1-punkt-3"><article class="legalP" id="kapittel-2-paragraf-1-punkt-3-ledd-1">Næringsrettede forsknings- og utviklingsmiljø i Nord-Norge.</article></article></li><li data-li-identifier="-" data-name="-"><article class="listArticle" id="kapittel-2-paragraf-1-punkt-4"><article class="legalP" id="kapittel-2-paragraf-1-punkt-4-ledd-1">Næringsrettede forsknings- og utviklingsmiljø utenfor Nord-Norge i samarbeid med nordnorske næringsaktører.</article></article></li></ul><article class="legalP" id="kapittel-2-paragraf-1-ledd-1">Tilskuddssøker trenger ikke å være eid av aktører i Nord-Norge, men må kunne tydelig vise at resultatene av aktivitetene som finansieres kommer nærings- og kunnskapsaktører i Nord-Norge til gode.</article></article><article class="legalArticle" data-lovdata-URL="LTI/forskrift/2023-02-20-222/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Forutsetning for støtte</span></h3><article class="legalP" id="kapittel-2-paragraf-2-ledd-1">Støtten fra Mabit til foretak tildeles etter EUs gruppeunntaksforordning artikkel 25.</article><article class="legalP" id="kapittel-2-paragraf-2-ledd-2">Støtten blir tildelt etter de regler for støttegrad og egeninnsats med mer som følger av regelverket i gruppeunntakets artikkel 25.</article><article class="legalP" id="kapittel-2-paragraf-2-ledd-3">Forvalter må i forkant av en eventuell tildeling vurdere om kumulasjonsreglene i artikkel 8 innenfor EUs gruppeunntaksordning er innfridd og samle inn tilstrekkelig informasjon i denne forbindelse. Kumulasjonsreglene innebærer at i en del tilfeller må samlet tildeling av offentlig støtte regnes sammen for å vurdere om støttetildelingen er innenfor statsstøtteregelverket. I områder med lavere arbeidsgiveravgift, vil avgiftsfordelen regnes med i kumulasjonsvurderingen. Det er søkers ansvar å oppgi korrekt informasjon om kumulert støtte til forvalter.</article></article><article class="legalArticle" data-lovdata-URL="LTI/forskrift/2023-02-20-222/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Krav til innhold i søknad om tilskudd</span></h3><article class="legalP" id="kapittel-2-paragraf-3-ledd-1">Søknaden skal sendes inn gjennom regionalforvaltning.no.</article><article class="legalP" id="kapittel-2-paragraf-3-ledd-2">Følgende opplysninger må oppgis eller beskrives i alle søknader.<ul class="defaultList"><li><article class="listArticle" id="kapittel-2-paragraf-3-ledd-2-punkt-1"><article class="legalP" id="kapittel-2-paragraf-3-ledd-2-punkt-1-ledd-1">Opplysning om søker <ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-3-ledd-2-punkt-1-ledd-1-punkt-1"><article class="legalP" id="kapittel-2-paragraf-3-ledd-2-punkt-1-ledd-1-punkt-1-ledd-1">navn på prosjektansvarlig/søker (juridisk enhet) og organisasjonsnummer,</article></article></li><li data-li-identifier="b." data-name="b."><article class="listArticle" id="kapittel-2-paragraf-3-ledd-2-punkt-1-ledd-1-punkt-2"><article class="legalP" id="kapittel-2-paragraf-3-ledd-2-punkt-1-ledd-1-punkt-2-ledd-1">hvem som er kontaktperson, administrativt ansvarlig, prosjektleder, og forsker,</article></article></li><li data-li-identifier="c." data-name="c."><article class="listArticle" id="kapittel-2-paragraf-3-ledd-2-punkt-1-ledd-1-punkt-3"><article class="legalP" id="kapittel-2-paragraf-3-ledd-2-punkt-1-ledd-1-punkt-3-ledd-1">CV fra sentrale deltakere i prosjektet.</article></article></li></ul></article></article></li><li><article class="listArticle" id="kapittel-2-paragraf-3-ledd-2-punkt-2"><article class="legalP" id="kapittel-2-paragraf-3-ledd-2-punkt-2-ledd-1">Økonomi <ul class="defaultList"><li data-li-identifier="d." data-name="d."><article class="listArticle" id="kapittel-2-paragraf-3-ledd-2-punkt-2-ledd-1-punkt-1"><article class="legalP" id="kapittel-2-paragraf-3-ledd-2-punkt-2-ledd-1-punkt-1-ledd-1">hvilket tilskuddsbeløp det søkes om,</article></article></li><li data-li-identifier="e." data-name="e."><article class="listArticle" id="kapittel-2-paragraf-3-ledd-2-punkt-2-ledd-1-punkt-2"><article class="legalP" id="kapittel-2-paragraf-3-ledd-2-punkt-2-ledd-1-punkt-2-ledd-1">budsjett med kostnads- og finansieringsplan,</article></article></li><li data-li-identifier="f." data-name="f."><article class="listArticle" id="kapittel-2-paragraf-3-ledd-2-punkt-2-ledd-1-punkt-3"><article class="legalP" id="kapittel-2-paragraf-3-ledd-2-punkt-2-ledd-1-punkt-3-ledd-1">om søker på søknadstidspunktet har mottatt eller søkt om annen offentlig støtte inneværende år.</article></article></li></ul></article></article></li><li><article class="listArticle" id="kapittel-2-paragraf-3-ledd-2-punkt-3"><article class="legalP" id="kapittel-2-paragraf-3-ledd-2-punkt-3-ledd-1">Beskrivelse av prosjektet og forventede resultater <ul class="defaultList"><li data-li-identifier="g." data-name="g."><article class="listArticle" id="kapittel-2-paragraf-3-ledd-2-punkt-3-ledd-1-punkt-1"><article class="legalP" id="kapittel-2-paragraf-3-ledd-2-punkt-3-ledd-1-punkt-1-ledd-1">prosjektet det søkes om tilskudd til, herunder mål og målgruppe,</article></article></li><li data-li-identifier="h." data-name="h."><article class="listArticle" id="kapittel-2-paragraf-3-ledd-2-punkt-3-ledd-1-punkt-2"><article class="legalP" id="kapittel-2-paragraf-3-ledd-2-punkt-3-ledd-1-punkt-2-ledd-1">fremdriftsplan,</article></article></li><li data-li-identifier="i." data-name="i."><article class="listArticle" id="kapittel-2-paragraf-3-ledd-2-punkt-3-ledd-1-punkt-3"><article class="legalP" id="kapittel-2-paragraf-3-ledd-2-punkt-3-ledd-1-punkt-3-ledd-1">organisering av prosjektet, herunder eventuelle samarbeidspartnere og hvilken rolle de skal ha,</article></article></li><li data-li-identifier="j." data-name="j."><article class="listArticle" id="kapittel-2-paragraf-3-ledd-2-punkt-3-ledd-1-punkt-4"><article class="legalP" id="kapittel-2-paragraf-3-ledd-2-punkt-3-ledd-1-punkt-4-ledd-1">resultatene søker forventer å oppnå ved avslutning av prosjektet,</article></article></li><li data-li-identifier="k." data-name="k."><article class="listArticle" id="kapittel-2-paragraf-3-ledd-2-punkt-3-ledd-1-punkt-5"><article class="legalP" id="kapittel-2-paragraf-3-ledd-2-punkt-3-ledd-1-punkt-5-ledd-1">i tillegg skal søker opplyse om andre forhold som de bør forstå er viktig for søknaden.</article></article></li></ul></article></article></li></ul></article><article class="legalP" id="kapittel-2-paragraf-3-ledd-3">Forvalter kan kreve ytterligere dokumentasjon som er nødvendig for å vurdere søknaden.</article></article><article class="legalArticle" data-lovdata-URL="LTI/forskrift/2023-02-20-222/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Tildelingskriterier</span></h3><article class="legalP" id="kapittel-2-paragraf-4-ledd-1">Forvalter skal tildele midler etter en helhetlig kvalitetsvurdering av søknadene. Fagstyret gir forvalter faglig vurdering av søknadenes kvalitet og relevans. Følgende kriterier skal vektlegges:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-4-ledd-1-punkt-1"><article class="legalP" id="kapittel-2-paragraf-4-ledd-1-punkt-1-ledd-1">prosjektets kvalitet,</article></article></li><li data-li-identifier="b." data-name="b."><article class="listArticle" id="kapittel-2-paragraf-4-ledd-1-punkt-2"><article class="legalP" id="kapittel-2-paragraf-4-ledd-1-punkt-2-ledd-1">prosjektets relevans sett i forhold til utlysningen,</article></article></li><li data-li-identifier="c." data-name="c."><article class="listArticle" id="kapittel-2-paragraf-4-ledd-1-punkt-3"><article class="legalP" id="kapittel-2-paragraf-4-ledd-1-punkt-3-ledd-1">forventede virkninger og effekter av prosjektet, herunder skal også prosjektets bærekraft vurderes,</article></article></li><li data-li-identifier="d." data-name="d."><article class="listArticle" id="kapittel-2-paragraf-4-ledd-1-punkt-4"><article class="legalP" id="kapittel-2-paragraf-4-ledd-1-punkt-4-ledd-1">gjennomføringsevne,</article></article></li><li data-li-identifier="e." data-name="e."><article class="listArticle" id="kapittel-2-paragraf-4-ledd-1-punkt-5"><article class="legalP" id="kapittel-2-paragraf-4-ledd-1-punkt-5-ledd-1">forskning og innovasjonshøyde.</article></article></li></ul></article><article class="legalP" id="kapittel-2-paragraf-4-ledd-2">Tilskuddet skal kun dekke kostnader som er nødvendige for å realisere prosjektet og formålet med ordningen. Forvalter kan legge til ytterligere tildelingskriterier i utlysningen.</article></article><article class="legalArticle" data-lovdata-URL="LTI/forskrift/2023-02-20-222/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Hva det ikke kan tildeles tilskudd til</span></h3><ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-5-punkt-1"><article class="legalP" id="kapittel-2-paragraf-5-punkt-1-ledd-1">løpende driftskostnader i bedriften eller organisasjonen,</article></article></li><li data-li-identifier="b." data-name="b."><article class="listArticle" id="kapittel-2-paragraf-5-punkt-2"><article class="legalP" id="kapittel-2-paragraf-5-punkt-2-ledd-1">kausjon eller annen økonomisk garanti,</article></article></li><li data-li-identifier="c." data-name="c."><article class="listArticle" id="kapittel-2-paragraf-5-punkt-3"><article class="legalP" id="kapittel-2-paragraf-5-punkt-3-ledd-1">direkte eller indirekte investeringer i bedriftens egenkapital,</article></article></li><li data-li-identifier="d." data-name="d."><article class="listArticle" id="kapittel-2-paragraf-5-punkt-4"><article class="legalP" id="kapittel-2-paragraf-5-punkt-4-ledd-1">renter og avdrag på lån og refinansiering av gjennomførte prosjekt,</article></article></li><li data-li-identifier="e." data-name="e."><article class="listArticle" id="kapittel-2-paragraf-5-punkt-5"><article class="legalP" id="kapittel-2-paragraf-5-punkt-5-ledd-1">skriving av søknader til regionale eller nasjonale programmer.</article></article></li></ul></article><article class="legalArticle" data-lovdata-URL="LTI/forskrift/2023-02-20-222/§9" data-name="§9" id="kapittel-2-paragraf-6"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Krav til tilskuddsmottakers rapportering</span></h3><article class="legalP" id="kapittel-2-paragraf-6-ledd-1">Rapportering på tilskuddsmidlene skal skje gjennom regionalforvaltning.no. Forvalter kan fastsette ytterligere krav til oppfølging og rapporteringer i tilskuddsvedtaket.</article><article class="legalP" id="kapittel-2-paragraf-6-ledd-2">Tilskuddsmottaker skal rapportere til forvalter om prosjektet er gjennomført i henhold til vedtaket. Tilskuddsmottaker skal sende inn et regnskap for prosjektet. Forvalter kan be om at prosjektregnskapet blir bekreftet av godkjent regnskapsfører, registrert revisor eller statsautorisert revisor. Tilskuddsmottakeren skal gi forvalter melding dersom det inntrer forhold som innebærer endringer i forhold til de forutsetningene som går frem av søknaden eller vedtaket.</article></article><article class="legalArticle" data-lovdata-URL="LTI/forskrift/2023-02-20-222/§10" data-name="§10" id="kapittel-2-paragraf-7"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Adgangen til å kontrollere at betingelsene og vilkårene for tilskudd er oppfylt</span></h3><article class="legalP" id="kapittel-2-paragraf-7-ledd-1">Forvalter kan kontrollere at betingelsene for tilskuddet og vilkårene i tilskuddsvedtaket er oppfylt av tilskuddsmottakeren gjennom å kreve de opplysningene og den dokumentasjonen fra tilskuddsmottakeren som er nødvendig for kontrollen.</article><article class="legalP" id="kapittel-2-paragraf-7-ledd-2">Tilskuddsmottaker plikter å medvirke til at den som skal evaluere det enkelte prosjekt får adgang til de opplysninger og dokumenter som er nødvendig for å foreta en evaluering.</article></article><article class="legalArticle" data-lovdata-URL="LTI/forskrift/2023-02-20-222/§11" data-name="§11" id="kapittel-2-paragraf-8"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Søknadsbehandlingen, tilskuddsutbetaling og forholdet til forvaltningsloven</span></h3><article class="legalP" id="kapittel-2-paragraf-8-ledd-1">Tildeling av tilskudd eller avslag på tilskuddssøknaden er enkeltvedtak etter forvaltningsloven § 2 første ledd bokstav b, jf. bokstav a.</article><article class="legalP" id="kapittel-2-paragraf-8-ledd-2">Tilskuddsbeløpet utbetales i hovedsak etterskuddsvis. Minst 25 prosent av tilskuddsmidlene skal holdes tilbake til prosjektet eller tiltaket er avsluttet og fylkeskommunen har mottatt sluttrapport.</article><article class="legalP" id="kapittel-2-paragraf-8-ledd-3">Ellers vises det til forvaltningsloven når det gjelder alminnelige saksbehandlingsregler, klagebehandling med mer. Fram til 31. desember 2023 er Troms og Finnmark fylkeskommune klageinstans. Fra 1. januar 2024 er Troms fylkeskommune klageinstans.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2023-02-20-222/KAPITTEL_3"><h2>Kapittel III. Bestemmelser for forvaltere av ordningen</h2><article class="legalArticle" data-lovdata-URL="LTI/forskrift/2023-02-20-222/§12" data-name="§12" id="kapittel-3-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Hvem som forvalter tilskuddsmidlene, delegering av forvalteransvar og deres fullmakter</span></h3><article class="legalP" id="kapittel-3-paragraf-1-ledd-1">Departementet har overført oppdragsgiveransvaret for tilskuddsmidlene til Troms og Finnmark fylkeskommune. Fra 1. januar 2024 har Troms fylkeskommune oppdragsgiveransvaret. Tilskuddsmidlene skal forvaltes i nært samarbeid med Nordland fylkeskommune, og fra 1. januar 2024 Finnmark fylkeskommune, og ha et landsdelsperspektiv.</article><article class="legalP" id="kapittel-3-paragraf-1-ledd-2">I oppdragsiveransvaret ligger det at Troms og Finnmark fylkeskommune legger frem forslag til årlige føringer, rutiner og ber om innspill til styresammensetning. Troms og Finnmark fylkeskommune er ansvarlig for rapportering til departementet.</article><article class="legalP" id="kapittel-3-paragraf-1-ledd-3">Departementet tildeler tilskuddsmidlene til oppdragsgiver som tilskudd uten krav om tilbakebetaling innenfor de økonomiske rammene Stortinget fastsetter årlig. Oppdragsgiver kan dermed disponere midlene uavhengig av bevilgningsår.</article><article class="legalP" id="kapittel-3-paragraf-1-ledd-4">Kommunal- og distriktsdepartementet kan legge til ytterligere årlige føringer i egne oppdragsbrev ved behov.</article><article class="legalP" id="kapittel-3-paragraf-1-ledd-5">Oppdragsgiver har ansvaret for forvaltning av ordningen i tråd med gjeldende lover og regelverk. Oppdragsgiver er ansvarlige for å anskaffe forvalter gjennom regelverket for offentlige anskaffelser.</article><article class="legalP" id="kapittel-3-paragraf-1-ledd-6">Oppdragsgiver har videre ansvar for å<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-1-ledd-6-punkt-1"><article class="legalP" id="kapittel-3-paragraf-1-ledd-6-punkt-1-ledd-1">i samråd med fagstyret i Mabit, gi årlige føringer til forvalter i oppdragsbrev om økonomisk ramme og prioriteringer,</article></article></li><li data-li-identifier="b." data-name="b."><article class="listArticle" id="kapittel-3-paragraf-1-ledd-6-punkt-2"><article class="legalP" id="kapittel-3-paragraf-1-ledd-6-punkt-2-ledd-1">etablere rutiner for å sikre god internkontroll, slik at den som forvalter og departementet kan kontrollere at betingelsen for tilskuddet og vilkårene i tildelingen er oppfylt,</article></article></li><li data-li-identifier="c." data-name="c."><article class="listArticle" id="kapittel-3-paragraf-1-ledd-6-punkt-3"><article class="legalP" id="kapittel-3-paragraf-1-ledd-6-punkt-3-ledd-1">føre tilsyn med at kravene i forskriften og i oppdragsbrevet blir fulgt opp,</article></article></li><li data-li-identifier="d." data-name="d."><article class="listArticle" id="kapittel-3-paragraf-1-ledd-6-punkt-4"><article class="legalP" id="kapittel-3-paragraf-1-ledd-6-punkt-4-ledd-1">rapportere i departementets elektroniske forvaltningsportal, regionalforvaltning.no, hva som skal rapporteres til departementet vil framkomme av årlige oppdragsbrev,</article></article></li><li data-li-identifier="e." data-name="e."><article class="listArticle" id="kapittel-3-paragraf-1-ledd-6-punkt-5"><article class="legalP" id="kapittel-3-paragraf-1-ledd-6-punkt-5-ledd-1">opprette et fagstyre på inntil fem medlemmer. Medlemmenes tjenestetid er fire år. Et styremedlem kan gjenoppnevnes én gang. Styrets medlemmer, herunder styrets leder og nestleder, oppnevnes av oppdragsgiver. Oppdragsgiver fastsetter godtgjørelsen til styrets medlemmer. Det skal etterstrebes kjønnsbalanse i styret.<br />Fagstyrets sammensetning: <ul class="defaultList"><li data-li-identifier="-" data-name="-"><article class="listArticle" id="kapittel-3-paragraf-1-ledd-6-punkt-5-ledd-1-punkt-1"><article class="legalP" id="kapittel-3-paragraf-1-ledd-6-punkt-5-ledd-1-punkt-1-ledd-1">fagstyret skal ha tre medlemmer fra næringsliv, og to medlemmer fra FoU-institusjoner.</article></article></li></ul></article></article></li></ul></article><article class="legalP" id="kapittel-3-paragraf-1-ledd-7">Nordland fylkeskommune og Troms og Finnmark fylkeskommune har observatørstatus i fagstyret. Fra 1. januar 2024 har Finnmark fylkeskommune observatørstatus.</article><article class="legalP" id="kapittel-3-paragraf-1-ledd-8">Innovasjon Norge har observatørstatus i fagstyret.</article></article><article class="legalArticle" data-lovdata-URL="LTI/forskrift/2023-02-20-222/§13" data-name="§13" id="kapittel-3-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Fagstyrets oppgaver</span></h3><article class="legalP" id="kapittel-3-paragraf-2-ledd-1">Styret for Mabit-programmet er et faglig styre med følgende oppgaver:<ul class="defaultList"><li data-li-identifier="-" data-name="-"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">gi en faglig vurdering av søknadenes kvalitet og relevans i forbindelse med forvalters tildeling av tilskudd, i samsvar med tildelingskriteriene i § 7,</article></article></li><li data-li-identifier="-" data-name="-"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">gi innspill til forvalter om forslag til utlysningstekst og godkjenne utlysningstekst,</article></article></li><li data-li-identifier="-" data-name="-"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">gi innspill til oppdragsgiver om strategiske føringer for arbeidet med Mabit-programmet.</article></article></li></ul></article></article><article class="legalArticle" data-lovdata-URL="LTI/forskrift/2023-02-20-222/§14" data-name="§14" id="kapittel-3-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Forvalters ansvar og oppgaver</span></h3><ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-3-punkt-1"><article class="legalP" id="kapittel-3-paragraf-3-punkt-1-ledd-1">Utlysning av tilskuddsmidler</article><article class="legalP" id="kapittel-3-paragraf-3-punkt-1-ledd-2">Forvalter har ansvar for å lyse ut de søkbare tilskuddsmidlene på regionalforvaltning.no.</article></article></li><li data-li-identifier="b." data-name="b."><article class="listArticle" id="kapittel-3-paragraf-3-punkt-2"><article class="legalP" id="kapittel-3-paragraf-3-punkt-2-ledd-1">Søknadsbehandling</article><article class="legalP" id="kapittel-3-paragraf-3-punkt-2-ledd-2">Forvalter har ansvar for søknadsbehandling og skal behandle søknadene i regionalforvaltning.no.</article></article></li><li data-li-identifier="c." data-name="c."><article class="listArticle" id="kapittel-3-paragraf-3-punkt-3"><article class="legalP" id="kapittel-3-paragraf-3-punkt-3-ledd-1">Tildelinger av tilskudd</article><article class="legalP" id="kapittel-3-paragraf-3-punkt-3-ledd-2">Forvalter skal forvalte midlene i samsvar med og innenfor rammen av denne forskriften, og treffe vedtak om tilskudd, jf. § 11 første ledd.</article><article class="legalP" id="kapittel-3-paragraf-3-punkt-3-ledd-3">Forvalter fastsetter eventuelt øvrige vilkår som er nødvendig for å sikre at bevilgningene blir brukt i samsvar med vilkår i oppdragsbrev fra oppdragsgiver og forskrift for ordningen.</article><article class="legalP" id="kapittel-3-paragraf-3-punkt-3-ledd-4">Forvalter har ansvar for saksfremstilling til fagstyret.</article></article></li><li data-li-identifier="d." data-name="d."><article class="listArticle" id="kapittel-3-paragraf-3-punkt-4"><article class="legalP" id="kapittel-3-paragraf-3-punkt-4-ledd-1">Rapportering</article><article class="legalP" id="kapittel-3-paragraf-3-punkt-4-ledd-2">Forvalter skal rapportere til oppdragsgiver på kriterier for måloppnåelse, se § 3.</article></article></li></ul><article class="legalP" id="kapittel-3-paragraf-3-ledd-1">Årlig rapportering skal også omfatte<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">aktivitetsrapportering,</article></article></li><li data-li-identifier="b." data-name="b."><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">økonomisk rapportering. Rapporteringen skal vise forvalters bruk av midler til administrasjon og gjennomføring.</article></article></li></ul></article><article class="legalP" id="kapittel-3-paragraf-3-ledd-2">Oppdragsgiver kan gi nærmere føringer om forvalters rapportering i oppdragsbrevene.</article></article><article class="legalArticle" data-lovdata-URL="LTI/forskrift/2023-02-20-222/§15" data-name="§15" id="kapittel-3-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Kontroll med fylkeskommunen som oppdragsgiver</span></h3><article class="legalP" id="kapittel-3-paragraf-4-ledd-1">Departementet kan føre kontroll med fylkeskommunen som oppdragsgiver, og har rett til innsyn i alle dokumenter som gjelder denne forvaltningen.</article><article class="legalP" id="kapittel-3-paragraf-4-ledd-2">Dersom tilskuddsmidlene ikke forvaltes i henhold til det som framgår av statsbudsjettet, forskriften og de årlige oppdragsbrevene, eller at midlene ikke brukes i tråd med de nevnte dokumentene, vil departementet be om en skriftlig redegjørelse.</article><article class="legalP" id="kapittel-3-paragraf-4-ledd-3">Gjentatte feil kan medføre krav fra departementet om tilbakebetaling eller reduksjon av bevilgningen det påfølgende budsjettår.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2023-02-20-222/KAPITTEL_4"><h2>Kapittel IV. Sluttbestemmelser</h2><article class="legalArticle" data-lovdata-URL="LTI/forskrift/2023-02-20-222/§16" data-name="§16" id="kapittel-4-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Dispensasjon</span></h3><article class="legalP" id="kapittel-4-paragraf-1-ledd-1">Departementet kan i særlige tilfeller dispensere fra denne forskriften.</article></article><article class="legalArticle" data-lovdata-URL="LTI/forskrift/2023-02-20-222/§17" data-name="§17" id="kapittel-4-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-2-ledd-1">Forskriften trer i kraft 21. februar 2023.</article></article></section></main></body></html>