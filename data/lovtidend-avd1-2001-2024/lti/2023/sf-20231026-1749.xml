<!DOCTYPE html><html lang="nb"><head><title>Forskrift for graden doctor philosophiae (dr.philos.) ved Nord universitet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-10-26-1749</dd><dt class="dokid">DokumentID</dt><dd class="dokid">LTI/forskrift/2023-10-26-1749</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Nord universitet</li></ul></dd><dt class="dateInForce">I kraft fra</dt><dd class="dateInForce">2023-11-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2017-02-10-228</li></ul></dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-3</li><li>forskrift/2005-12-16-1574/§9</li></ul></dd><dt class="dateOfPublication">Kunngjort</dt><dd class="dateOfPublication">2023-11-02 15:30</dd><dt class="journalNumber">Journalnummer</dt><dd class="journalNumber">2023-1181</dd><dt class="title">Tittel</dt><dd class="title">Forskrift for graden doctor philosophiae (dr.philos.) ved Nord universitet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret for Nord universitet 26. oktober 2023 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-3 og forskrift 16. desember 2005 nr. 1574 om grader og yrkesutdanninger, beskyttet tittel og normert studietid ved universiteter og høyskoler § 9 nr. 6.</dd><dt class="refid">RefID</dt><dd class="refid">forskrift/2023-10-26-1749</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for graden doctor philosophiae (dr.philos.) ved Nord universitet<ul class="tocSubUl"><li>Del I – Innledende bestemmelser<ul class="tocSubUl"><li>§ 1. Forskriftens virkeområde</li><li>§ 2. Målsetting og innhold</li><li>§ 3. Ansvaret for graden dr.philos.</li></ul></li><li>Del II – Søknad og avhandling<ul class="tocSubUl"><li>§ 4. Søknad om å få avhandlingen bedømt og innlevering</li><li>§ 4-1. Vilkår for å fremstille seg</li><li>§ 4-2. Søknad om bedømming av avhandlingen og krav til dokumentasjon</li><li>§ 5. Avhandlingen</li><li>§ 5-1. Krav til avhandlingen</li><li>§ 5-2. Arbeider som ikke godtas</li><li>§ 6. Rettigheter til bruk av resultater i undervisnings- og forskervirksomhet</li></ul></li><li>Del III – Fullføring<ul class="tocSubUl"><li>§ 7. Innlevering</li><li>§ 8. Oppnevning av bedømmelseskomité</li><li>§ 9. Bedømmelseskomitéens arbeid</li><li>§ 9-1. Innhenting av supplerende opplysninger</li><li>§ 9-2. Behandling av bedømmelseskomitéens innstilling og kandidatens merknader</li><li>§ 9-3. Mindre omarbeiding</li><li>§ 9-4. Underkjenning av innlevert avhandling og ny innlevering</li><li>§ 10. Offentliggjøring av avhandling</li><li>§ 10-1. Retting av formelle feil i avhandlingen som skal offentliggjøres</li><li>§ 10-2. Krav til den trykte avhandlingen</li><li>§ 10-3. Offentliggjøring</li><li>§ 11. Doktorgradsprøven</li><li>§ 11-1. Prøveforelesningene</li><li>§ 11-2. Offentlig forsvar av avhandlingen (disputas)</li><li>§ 11-3. Godkjenning av doktorgradsprøve</li><li>§ 11-4. Avslutning av bedømmelse ved vitenskapelig uredelighet i doktoravhandlingen, på prøveforelesninger eller disputas</li><li>§ 12. Kreering og vitnemål</li><li>§ 12-1. Kreering</li><li>§ 12-2. Vitnemål og diplom</li></ul></li><li>Del IV – Klage, Ikrafttredelse og overgangsbestemmelser<ul class="tocSubUl"><li>§ 13. Klage</li><li>§ 13-1. Klage over avslag på søknad om bedømmelse, ikke godkjent vitenskapelig avhandling, prøveforelesning eller forsvar</li><li>§ 13-2. Klage over avslutning av bedømmelse på bakgrunn av uredelighet</li><li>§ 14. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2023-10-26-1749" id="dokument"><h1>Forskrift for graden doctor philosophiae (dr.philos.) ved Nord universitet</h1><section class="section" data-name="delI" id="kapittel-1" data-lovdata-URL="LTI/forskrift/2023-10-26-1749/KAPITTEL_1"><h2>Del I – Innledende bestemmelser</h2><article class="legalArticle" data-lovdata-URL="LTI/forskrift/2023-10-26-1749/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h3><article class="legalP" id="kapittel-1-paragraf-1-ledd-1">Forskriften gjelder graden doctor philosophiae (dr.philos.), og gir regler om retten til å fremstille seg for dr.philos.-prøven og avviklingen av denne.</article><article class="legalP" id="kapittel-1-paragraf-1-ledd-2">Det fremgår av forskrift om grader og yrkesutdanninger, beskyttet tittel og normert studietid ved universiteter og høyskoler at Nord universitetet kan tildele dr.philos.-graden.</article></article><article class="legalArticle" data-lovdata-URL="LTI/forskrift/2023-10-26-1749/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Målsetting og innhold</span></h3><article class="legalP" id="kapittel-1-paragraf-2-ledd-1">Graden dr.philos. er en ikke-veiledet doktorgrad som kan tildeles personer som har avlagt eksamen av høyere grad, det vil si mastergrad eller tilsvarende, jf. § 4-1.</article><article class="legalP" id="kapittel-1-paragraf-2-ledd-2">Graden dr.philos. ligger på nivå 8 i Nasjonalt kvalifikasjonsrammeverk for livslang læring, som er samme nivå som de organiserte doktorgradene, deriblant philosophiae doctor (ph.d.).</article><article class="legalP" id="kapittel-1-paragraf-2-ledd-3">Dr.philos.-graden er opprettet for at personer som innehar kunnskap, ferdigheter og generell kompetanse på doktorgradsnivå, skal få muligheten til å oppnå en doktorgradskvalifikasjon.</article><article class="legalP" id="kapittel-1-paragraf-2-ledd-4">Graden dr.philos. kvalifiserer for forskningsvirksomhet og for annet arbeid hvor det stilles store krav til vitenskapelig innsikt, arbeidsmåte og analytisk tenkning i samsvar med god vitenskapelig skikk og forskningsetiske standarder.</article><article class="legalP" id="kapittel-1-paragraf-2-ledd-5">Forskningsarbeidet og doktoravhandlingen skal være et selvstendig arbeid uten formell veiledning eller tilknytning til et organisert doktorgradsprogram.</article><article class="legalP" id="kapittel-1-paragraf-2-ledd-6">Dr.philos.-graden tildeles på grunnlag av<ul class="defaultList"><li data-li-identifier="a." data-name="a."><article class="listArticle" id="kapittel-1-paragraf-2-ledd-6-punkt-1"><article class="legalP" id="kapittel-1-paragraf-2-ledd-6-punkt-1-ledd-1">godkjent vitenskapelig avhandling</article></article></li><li data-li-identifier="b." data-name="b."><article class="listArticle" id="kapittel-1-paragraf-2-ledd-6-punkt-2"><article class="legalP" id="kapittel-1-paragraf-2-ledd-6-punkt-2-ledd-1">godkjent prøveforelesning over oppgitt emne</article></article></li><li data-li-identifier="c." data-name="c."><article class="listArticle" id="kapittel-1-paragraf-2-ledd-6-punkt-3"><article class="legalP" id="kapittel-1-paragraf-2-ledd-6-punkt-3-ledd-1">godkjent prøveforelesning over selvvalgt emne</article></article></li><li data-li-identifier="d." data-name="d."><article class="listArticle" id="kapittel-1-paragraf-2-ledd-6-punkt-4"><article class="legalP" id="kapittel-1-paragraf-2-ledd-6-punkt-4-ledd-1">godkjent forsvar av avhandlingen i offentlig disputas.</article></article></li></ul></article></article><article class="legalArticle" data-lovdata-URL="LTI/forskrift/2023-10-26-1749/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Ansvaret for graden dr.philos.</span></h3><article class="legalP" id="kapittel-1-paragraf-3-ledd-1">Universitetsstyret har det overordnede ansvaret for graden dr.philos. og fastsetter dens forskrift.</article><article class="legalP" id="kapittel-1-paragraf-3-ledd-2">Ansvaret for å vurdere retten til fremstilling, jf. § 4-1, er delegert sentral forskningsadministrasjon.</article><article class="legalP" id="kapittel-1-paragraf-3-ledd-3">Fakultetene har ansvar for å gjennomføre vurdering innenfor sitt fagområde. Fakultetet skal fatte vedtak om:<ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-3-ledd-3-punkt-1"><article class="legalP" id="kapittel-1-paragraf-3-ledd-3-punkt-1-ledd-1">innlevert avhandling har et tema som hører inn under en fagportefølje hvor fakultetet har aktive forskere med førstekompetanse.</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-3-punkt-2"><article class="legalP" id="kapittel-1-paragraf-3-ledd-3-punkt-2-ledd-1">avhandlingen har høy nok vitenskapelig kvalitet til å bedømmes, jf. § 7</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-3-punkt-3"><article class="legalP" id="kapittel-1-paragraf-3-ledd-3-punkt-3-ledd-1">oppnevnelse av bedømmelseskomité</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-3-punkt-4"><article class="legalP" id="kapittel-1-paragraf-3-ledd-3-punkt-4-ledd-1">avhandlingen er verdig til å forsvares for graden dr.philos.</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-3-punkt-5"><article class="legalP" id="kapittel-1-paragraf-3-ledd-3-punkt-5-ledd-1">prøveforelesningene og disputas kan godkjennes og vitnemål utstedes.</article></article></li></ul></article></article></section><section class="section" data-name="delII" id="kapittel-2" data-lovdata-URL="LTI/forskrift/2023-10-26-1749/KAPITTEL_2"><h2>Del II – Søknad og avhandling</h2><article class="legalArticle" data-lovdata-URL="LTI/forskrift/2023-10-26-1749/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Søknad om å få avhandlingen bedømt og innlevering</span></h3></article><article class="legalArticle" data-lovdata-URL="LTI/forskrift/2023-10-26-1749/§4-1" data-name="§4-1" id="kapittel-2-paragraf-2"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Vilkår for å fremstille seg</span></h3><article class="legalP" id="kapittel-2-paragraf-2-ledd-1">For å kunne fremstille seg kreves femårig mastergrad eller tilsvarende høyere grad, jf. § 3 og § 4 i forskrift om krav til mastergrad, med tilfredsstillende resultat. Søkere som på annen måte har godtgjort tilsvarende likeverdig kvalifikasjoner kan etter begrunnet søknad og særlig vurdering gis adgang til å fremstille seg til doktorgradsprøven. Det er søkerens ansvar å fremlegge dokumentasjon på tilsvarende kvalifikasjoner. Avhandlingen skal ikke bedømmes før utdanningsnivået er vurdert og eventuell særskilt tillatelse er gitt.</article><article class="legalP" id="kapittel-2-paragraf-2-ledd-2">Søkeren skal være statsborger i Norge eller annet nordisk land, eller ha folkeregistrert adresse i Norge. Andre søkere kan etter begrunnet søknad og særlig vurdering gis anledning til å fremstille seg dersom avhandlingen oppfyller ett eller flere av disse vilkårene:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-2-ledd-2-punkt-1"><article class="legalP" id="kapittel-2-paragraf-2-ledd-2-punkt-1-ledd-1">Behandler emner eller bygger på materiale som har direkte tilknytning til Norge.</article></article></li><li data-li-identifier="b." data-name="b."><article class="listArticle" id="kapittel-2-paragraf-2-ledd-2-punkt-2"><article class="legalP" id="kapittel-2-paragraf-2-ledd-2-punkt-2-ledd-1">Har sterk tilknytning til norsk forskning innen det aktuelle fagområdet.</article></article></li><li data-li-identifier="c." data-name="c."><article class="listArticle" id="kapittel-2-paragraf-2-ledd-2-punkt-3"><article class="legalP" id="kapittel-2-paragraf-2-ledd-2-punkt-3-ledd-1">Er utført under opphold ved et norsk universitet eller forskningsinstitusjon, eller i nær tilknytning til eller i tett samarbeid med norske forskere.</article></article></li></ul></article><article class="legalP" id="kapittel-2-paragraf-2-ledd-3">Det gis ikke rett til å fremstille seg for prøven i et fagområde hvor kandidaten allerede har en doktorgrad fra en nordisk akkreditert institusjon.</article></article><article class="legalArticle" data-lovdata-URL="LTI/forskrift/2023-10-26-1749/§4-2" data-name="§4-2" id="kapittel-2-paragraf-3"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Søknad om bedømming av avhandlingen og krav til dokumentasjon</span></h3><article class="legalP" id="kapittel-2-paragraf-3-ledd-1">Søknad om å fremstille seg til prøven for graden dr.philos. rettes til sentral forskningsadministrasjon ved Nord universitet. Søknaden skal inneholde en kort redegjørelse for at avhandlingen har et tema som hører inn under et av fakultetenes fagportefølje. Følgende dokumentasjon skal være vedlagt søknaden:<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">Avhandlingen i digitalt format.</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">Dokumentasjon som omfatter vitnemål og karakterutskrift for tidligere utdanning, eventuelt dokumentasjon på kvalifikasjoner tilsvarende høyere utdanning.</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">Dokumentasjon på at nødvendige etiske og andre tillatelser er innhentet, hvor dette er påkrevd.</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-1-punkt-4"><article class="legalP" id="kapittel-2-paragraf-3-ledd-1-punkt-4-ledd-1">Medforfattererklæringer hvor dette er påkrevd i henhold til § 5-1, 6. ledd.</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-1-punkt-5"><article class="legalP" id="kapittel-2-paragraf-3-ledd-1-punkt-5-ledd-1">Erklæring om hvorvidt avhandlingen leveres inn til bedømmelse for første eller andre gang.</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-1-punkt-6"><article class="legalP" id="kapittel-2-paragraf-3-ledd-1-punkt-6-ledd-1">Erklæring om at avhandlingen ikke tidligere er levert inn og/eller bedømt ved annen norsk eller utenlandsk institusjon</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-1-punkt-7"><article class="legalP" id="kapittel-2-paragraf-3-ledd-1-punkt-7-ledd-1">Oversikt over tidligere vitenskapelige arbeider (de vitenskapelige arbeidene må kunne fremvises på forespørsel)</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-1-punkt-8"><article class="legalP" id="kapittel-2-paragraf-3-ledd-1-punkt-8-ledd-1">Informasjon om håndtering av forskningsdata.</article></article></li></ul></article><article class="legalP" id="kapittel-2-paragraf-3-ledd-2">Søkere som ikke er statsborger i Norge eller et annet nordisk land må i tillegg legge ved dokumentasjon på norsk oppholdstillatelse og/eller en redegjørelse for avhandlingens tilknytning til Norge.</article><article class="legalP" id="kapittel-2-paragraf-3-ledd-3">Dersom avhandlingen også leveres til bedømmelse ved en annen institusjon, skal saksbehandlingen ved Nord universitetet stanses.</article></article><article class="legalArticle" data-lovdata-URL="LTI/forskrift/2023-10-26-1749/§5" data-name="§5" id="kapittel-2-paragraf-4"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Avhandlingen</span></h3></article><article class="legalArticle" data-lovdata-URL="LTI/forskrift/2023-10-26-1749/§5-1" data-name="§5-1" id="kapittel-2-paragraf-5"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Krav til avhandlingen</span></h3><article class="legalP" id="kapittel-2-paragraf-5-ledd-1">Avhandlingen skal være et selvstendig forskningsarbeid som oppfyller internasjonale standarder med hensyn til etiske og forskningsetiske krav, faglig nivå og metode innen fagområdet.</article><article class="legalP" id="kapittel-2-paragraf-5-ledd-2">Avhandlingen skal bidra til å utvikle ny faglig kunnskap og ha et faglig nivå som tilsier at den kan publiseres eller offentliggjøres i egnet format som en del av fagets vitenskapelige litteratur.</article><article class="legalP" id="kapittel-2-paragraf-5-ledd-3">Avhandlingen skal ligge på samme faglige nivå som en ph.d.-avhandling. Fraværet av krav til godkjent opplæringsdel, skal kompenseres ved at avhandlingsarbeidet er mer omfattende enn det som kreves i de organiserte doktorgradsprogrammene.</article><article class="legalP" id="kapittel-2-paragraf-5-ledd-4">Avhandlingen kan bestå av en monografi eller en sammenstilling av flere mindre arbeider. Dersom avhandlingen består av flere mindre arbeider, skal det redegjøres for sammenhengen mellom dem i kappen.</article><article class="legalP" id="kapittel-2-paragraf-5-ledd-5">En artikkelbasert avhandling skal normalt bestå av minst fem (5) vitenskapelige artikler i anerkjente tidsskrift med fagfellevurdering. Det forventes at søker er førsteforfatter på flertallet av artiklene.</article><article class="legalP" id="kapittel-2-paragraf-5-ledd-6">Det skal utarbeides en sammenbindende fremstilling (kappe) som gjør nærmere rede for helheten i avhandlingen. Kappen skal være en selvstendig innsats og sammenstille de problemstillinger og konklusjoner som legges fram i artiklene, i et helhetlig vitenskapelig perspektiv. Kandidaten skal være eneforfatter av kappen.</article><article class="legalP" id="kapittel-2-paragraf-5-ledd-7">Fellesarbeid godtas til bedømmelse forutsatt at kandidatens bidrag representerer en selvstendig innsats som kan identifiseres. Bokkapitler eller bidrag i antologier kan erstatte artikler i dette kravet dersom utgivelsene er fagfellevurdert eller utgitt av godkjente forlag.</article><article class="legalP" id="kapittel-2-paragraf-5-ledd-8">Delarbeidene bør ikke være eldre enn åtte (8) år på innleveringstidspunktet. Dersom det inngår eldre arbeider skal det gjøres rede for i søknad om innlevering, hvordan dette arbeidet likevel tilfredsstiller kravet om å utvikle ny faglig kunnskap.</article><article class="legalP" id="kapittel-2-paragraf-5-ledd-9">Avhandlingen skal være skrevet på norsk, svensk, dansk eller engelsk. Uavhengig av avhandlingens språk skal den inneholde et sammendrag på engelsk og et på norsk.</article></article><article class="legalArticle" data-lovdata-URL="LTI/forskrift/2023-10-26-1749/§5-2" data-name="§5-2" id="kapittel-2-paragraf-6"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Arbeider som ikke godtas</span></h3><article class="legalP" id="kapittel-2-paragraf-6-ledd-1">Arbeider, eller deler av et arbeid, som har vært godtatt som grunnlag for tidligere avlagte eksamener eller grader, kan ikke antas til bedømmelse. Data, analyser eller metoder fra tidligere grader kan likevel benyttes som grunnlag for arbeidet med doktorgradsprosjektet.</article><article class="legalP" id="kapittel-2-paragraf-6-ledd-2">Et arbeid eller deler av et arbeid som tidligere er bedømt og funnet verdig eller ikke verdig til forsvar for en doktorgrad ved annen norsk eller utenlandsk utdanningsinstitusjon, kan som hovedregel ikke antas til bedømmelse selv om arbeidet innleveres i omarbeidet form.</article><article class="legalP" id="kapittel-2-paragraf-6-ledd-3">En avhandling som helt eller delvis er utarbeidet mens kandidaten er tatt opp i et organisert doktorgradsprogram i Norge kan ikke senere leveres til bedømmelse for dr.philos.-graden.</article></article><article class="legalArticle" data-lovdata-URL="LTI/forskrift/2023-10-26-1749/§6" data-name="§6" id="kapittel-2-paragraf-7"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Rettigheter til bruk av resultater i undervisnings- og forskervirksomhet</span></h3><article class="legalP" id="kapittel-2-paragraf-7-ledd-1">Nord universitet kan vederlagsfritt benytte de deler av avhandlingen som kandidaten alene har opphavsrett til, samt andre faglitterære verk som er resultatet av arbeidet med avhandlingen, og som kandidaten alene har opphavsrett til, ved fremstilling av kopier til bruk i Nord universitets undervisnings- og forskervirksomhet. Ved slik bruk av kandidatens publiserte avhandling skal kandidaten navngis slik lovgivning og god skikk tilsier.</article></article></section><section class="section" data-name="delIII" id="kapittel-3" data-lovdata-URL="LTI/forskrift/2023-10-26-1749/KAPITTEL_3"><h2>Del III – Fullføring</h2><article class="legalArticle" data-lovdata-URL="LTI/forskrift/2023-10-26-1749/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Innlevering</span></h3><article class="legalP" id="kapittel-3-paragraf-1-ledd-1">Avhandlingen skal innleveres elektronisk til forskningsadministrasjonen ved Nord universitet sammen med søknad om bedømmelse og dokumentasjon, jf. § 4-2.</article><article class="legalP" id="kapittel-3-paragraf-1-ledd-2">Ansvarlig fakultetet kan på selvstendig grunnlag avvise søknad om å få avhandlingen bedømt dersom det er åpenbart at avhandlingen ikke holder høy nok vitenskapelig kvalitet og vil bli underkjent av en komité, eller dersom avhandlingens tema klart faller utenfor fakultetets forskningsområder.</article><article class="legalP" id="kapittel-3-paragraf-1-ledd-3">Ansvarlig fakultet skal sørge for at tiden fra innlevering av avhandling til disputas er kortest mulig, normalt ikke lenger enn fem (5) måneder.</article><article class="legalP" id="kapittel-3-paragraf-1-ledd-4">Et innlevert arbeid kan ikke trekkes tilbake før det er endelig avgjort om det er verdig til å forsvares for doktorgraden. Etter innlevering har doktoranden kun anledning til å foreta rettinger av formell art, jf. § 10-1.</article></article><article class="legalArticle" data-lovdata-URL="LTI/forskrift/2023-10-26-1749/§8" data-name="§8" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Oppnevning av bedømmelseskomité</span></h3><article class="legalP" id="kapittel-3-paragraf-2-ledd-1">Når ansvarlig fakultet har godtatt søknaden om å få avhandlingen bedømt oppnevner fakultetet en bedømmelseskomité på minst tre (3) medlemmer. Habilitetsreglene i lov om behandlingsmåten i forvaltningssaker (forvaltningsloven) § 6 gjelder for medlemmene i bedømmelseskomitéen.</article><article class="legalP" id="kapittel-3-paragraf-2-ledd-2">Bedømmelseskomitéen skal normalt settes sammen slik at:<ul class="defaultList"><li data-li-identifier="-" data-name="-"><article class="listArticle" id="kapittel-3-paragraf-2-ledd-2-punkt-1"><article class="legalP" id="kapittel-3-paragraf-2-ledd-2-punkt-1-ledd-1">begge kjønn er representert</article></article></li><li data-li-identifier="-" data-name="-"><article class="listArticle" id="kapittel-3-paragraf-2-ledd-2-punkt-2"><article class="legalP" id="kapittel-3-paragraf-2-ledd-2-punkt-2-ledd-1">flertallet er uten tilknytting til Nord universitet</article></article></li><li data-li-identifier="-" data-name="-"><article class="listArticle" id="kapittel-3-paragraf-2-ledd-2-punkt-3"><article class="legalP" id="kapittel-3-paragraf-2-ledd-2-punkt-3-ledd-1">minst ett av medlemmene er fra en utenlandsk institusjon</article></article></li><li data-li-identifier="-" data-name="-"><article class="listArticle" id="kapittel-3-paragraf-2-ledd-2-punkt-4"><article class="legalP" id="kapittel-3-paragraf-2-ledd-2-punkt-4-ledd-1">alle medlemmene har doktorgrad eller tilsvarende kompetanse.</article></article></li></ul></article><article class="legalP" id="kapittel-3-paragraf-2-ledd-3">Dersom kriteriene fravikes, skal dette begrunnes særskilt.</article><article class="legalP" id="kapittel-3-paragraf-2-ledd-4">Fakultetet utpeker en av sine ansatte som koordinator for komitéen, enten som medlem i komitéen eller i tillegg til komitéens medlemmer. Personer som har bidratt til avhandlingen kan ikke være medlem av bedømmelseskomitéen eller koordinere den.</article><article class="legalP" id="kapittel-3-paragraf-2-ledd-5">Fakultetet kan, når det er påkrevd, oppnevne et settemedlem til bedømmelseskomitéen.</article><article class="legalP" id="kapittel-3-paragraf-2-ledd-6">Kandidaten skal underrettes om forslaget til sammensetning av komité og har anledning til å innlevere skriftlige merknader, senest innen én uke etter at forslaget til sammensetning er gjort kjent for kandidaten. Fakultetet selv fatter beslutning om hvorvidt merknadene skal tas til følge.</article><article class="legalP" id="kapittel-3-paragraf-2-ledd-7">Det skal legges til rette for bedømmelse av tverrfaglige dr.philos.-avhandlinger.</article></article><article class="legalArticle" data-lovdata-URL="LTI/forskrift/2023-10-26-1749/§9" data-name="§9" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Bedømmelseskomitéens arbeid</span></h3></article><article class="legalArticle" data-lovdata-URL="LTI/forskrift/2023-10-26-1749/§9-1" data-name="§9-1" id="kapittel-3-paragraf-4"><h3 class="legalArticleHeader"><span class="legalArticleValue">§ 9-1</span>. <span class="legalArticleTitle">Innhenting av supplerende opplysninger</span></h3><article class="legalP" id="kapittel-3-paragraf-4-ledd-1">Bedømmelseskomitéen kan be om innsyn i kandidatens grunnlagsmateriale, og utfyllende eller oppklarende tilleggsinformasjon.</article></article><article class="legalArticle" data-lovdata-URL="LTI/forskrift/2023-10-26-1749/§9-2" data-name="§9-2" id="kapittel-3-paragraf-5"><h3 class="legalArticleHeader"><span class="legalArticleValue">§ 9-2</span>. <span class="legalArticleTitle">Behandling av bedømmelseskomitéens innstilling og kandidatens merknader</span></h3><article class="legalP" id="kapittel-3-paragraf-5-ledd-1">Bedømmelseskomitéens innstilling skal foreligge senest innen tre (3) måneder etter at komitéen har mottatt avhandlingen. Innstillingen og eventuelle dissenser, skal begrunnes.</article><article class="legalP" id="kapittel-3-paragraf-5-ledd-2">Fakultetet skal uten ugrunnet opphold oversende innstillingen til kandidaten som gis en frist på ti (10) virkedager til å fremme skriftlige merknader til innstillingen. Hvis kandidaten ikke ønsker å fremme merknader, skal fakultetet snarest underrettes skriftlig om dette.</article><article class="legalP" id="kapittel-3-paragraf-5-ledd-3">Dersom kandidatens merknader kan ha betydning for spørsmålet om avhandlingen kan godkjennes, bør merknadene forelegges bedømmelseskomiteen før fakultetet selv gjør vedtak i saken.</article><article class="legalP" id="kapittel-3-paragraf-5-ledd-4">På grunnlag av bedømmelseskomiteens innstilling fatter fakultetet selv vedtak om hvorvidt en dr.philos.-avhandling er verdig til å forsvares.</article><article class="defaultP"><i>Delt innstilling</i></article><article class="legalP" id="kapittel-3-paragraf-5-ledd-5">Dersom komitéen avgir delt innstilling og fakultetet velger å legge flertallets uttalelser til grunn for sitt vedtak, fatter fakultetet vedtak i samsvar med flertallets innstilling.</article><article class="legalP" id="kapittel-3-paragraf-5-ledd-6">Dersom fakultetet selv finner at det foreligger begrunnet tvil om komiteens innstilling eller dersom komiteen avgir delt innstilling og fakultetet vurderer å legge mindretallets uttalelser til grunn for sitt vedtak, skal fakultetet selv søke nærmere avklaring fra bedømmelseskomiteen og/eller oppnevne to nye sakkyndige som avgir individuelle uttalelser om avhandlingen. De sakkyndige skal ikke være ansatt ved universitetet, og de skal ikke ha hatt noe med avhandlingen å gjøre.</article><article class="legalP" id="kapittel-3-paragraf-5-ledd-7">Dersom begge de nye sakkyndige slutter seg til flertallets innstilling i den opprinnelige innstillingen, skal denne innstillingen følges.</article><article class="legalP" id="kapittel-3-paragraf-5-ledd-8">Tilleggsuttalelser eller individuelle uttalelser skal forelegges kandidaten som gis anledning til å komme med merknader.</article><article class="legalP" id="kapittel-3-paragraf-5-ledd-9">Fakultetet fatter vedtak i saken på grunnlag av bedømmelseskomitéens innstilling og de innhentede uttalelsene.</article></article><article class="legalArticle" data-lovdata-URL="LTI/forskrift/2023-10-26-1749/§9-3" data-name="§9-3" id="kapittel-3-paragraf-6"><h3 class="legalArticleHeader"><span class="legalArticleValue">§ 9-3</span>. <span class="legalArticleTitle">Mindre omarbeiding</span></h3><article class="legalP" id="kapittel-3-paragraf-6-ledd-1">Bedømmelseskomiteen kan på grunnlag av innlevert avhandling og eventuelt tilleggsmateriale anbefale at fakultetet selv gir tillatelse til mindre omarbeiding før endelig innstilling foreligger. Komiteen skal skriftlig gi en konkret oversikt over hva kandidaten må omarbeide. Komiteen skal ikke gi anbefaling om mindre omarbeiding hvis det kun dreier seg om mindre uklarheter i avhandlingen som lar seg avklare innenfor disputasens ramme.</article><article class="legalP" id="kapittel-3-paragraf-6-ledd-2">Tillater fakultetet selv en mindre omarbeiding av avhandlingen, skal det gis en frist for slik omarbeiding som ikke skal være lengre enn tre (3) måneder. Det skal også fastsettes en ny frist for oversendelse av komiteens endelige innstilling som ikke skal være lengre enn to (2) måneder etter at komiteen har mottatt en omarbeidet versjon av avhandlingen.</article><article class="legalP" id="kapittel-3-paragraf-6-ledd-3">Fakultetets vedtak etter denne paragrafen kan ikke påklages av kandidaten.</article><article class="legalP" id="kapittel-3-paragraf-6-ledd-4">Dersom kandidaten ikke leverer omarbeidet avhandling innen fristen som fakultetet har satt, skal komiteen anbefale at fakultetet selv underkjenner avhandlingen.</article></article><article class="legalArticle" data-lovdata-URL="LTI/forskrift/2023-10-26-1749/§9-4" data-name="§9-4" id="kapittel-3-paragraf-7"><h3 class="legalArticleHeader"><span class="legalArticleValue">§ 9-4</span>. <span class="legalArticleTitle">Underkjenning av innlevert avhandling og ny innlevering</span></h3><article class="legalP" id="kapittel-3-paragraf-7-ledd-1">Dersom komitéen finner at dyptgripende endringer vedrørende teori, problemstilling, hypotese, materiale eller metode er nødvendige for at arbeidet skal kunne anbefales til disputas, skal komitéen anbefale at fakultetet underkjenner avhandlingen.</article><article class="legalP" id="kapittel-3-paragraf-7-ledd-2">En vitenskapelig avhandling som ikke er funnet verdig til forsvar, kan bedømmes i omarbeidet utgave først seks (6) måneder etter at fakultetet har fattet sitt vedtak.</article><article class="legalP" id="kapittel-3-paragraf-7-ledd-3">Fakultetet oppnevner i tilfellet beskrevet i første ledd en ny bedømmelseskomité der minst ett medlem fra den opprinnelige komitéen bør gjenoppnevnes</article><article class="legalP" id="kapittel-3-paragraf-7-ledd-4">Kandidaten skal ved ny søknad om bedømming opplyse om at arbeidet tidligere har vært bedømt, og ikke blitt funnet verdig til å forsvares.</article><article class="legalP" id="kapittel-3-paragraf-7-ledd-5">Ny bedømmelse kan bare finne sted én gang.</article></article><article class="legalArticle" data-lovdata-URL="LTI/forskrift/2023-10-26-1749/§10" data-name="§10" id="kapittel-3-paragraf-8"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Offentliggjøring av avhandling</span></h3></article><article class="legalArticle" data-lovdata-URL="LTI/forskrift/2023-10-26-1749/§10-1" data-name="§10-1" id="kapittel-3-paragraf-9"><h3 class="legalArticleHeader"><span class="legalArticleValue">§ 10-1</span>. <span class="legalArticleTitle">Retting av formelle feil i avhandlingen som skal offentliggjøres</span></h3><article class="legalP" id="kapittel-3-paragraf-9-ledd-1">Kandidaten kan etter innlevering, én gang, søke fakultetet om tillatelse til å rette formelle feil den versjonen av avhandlingen som skal offentliggjøres. Søknaden skal vedlegges en fullstendig oversikt over de feil (errata) som ønskes rettet.</article><article class="legalP" id="kapittel-3-paragraf-9-ledd-2">Frist for søknad om retting av formelle feil er én uke etter at kandidaten har mottatt innstillingen. Errata-listen legges som innstikk i avhandlingen som er tilgjengelig under disputasen. Bedømmelseskomiteen skal underrettes om godkjenning av og innholdet i errata før disputasen.</article></article><article class="legalArticle" data-lovdata-URL="LTI/forskrift/2023-10-26-1749/§10-2" data-name="§10-2" id="kapittel-3-paragraf-10"><h3 class="legalArticleHeader"><span class="legalArticleValue">§ 10-2</span>. <span class="legalArticleTitle">Krav til den trykte avhandlingen</span></h3><article class="legalP" id="kapittel-3-paragraf-10-ledd-1">Når avhandlingen er funnet verdig til å forsvares skal kandidaten levere avhandlingen i standardisert format i henhold til Nord universitets bestemmelse. Fakultetet besørger trykk av avhandlingen.</article><article class="legalP" id="kapittel-3-paragraf-10-ledd-2">Kandidaten skal utarbeide et kortfattet sammendrag av avhandlingen på engelsk og norsk, med sikte på å gjøre avhandlingen og dens resultat kjent for internasjonale forskningsmiljø. Dersom avhandlingen verken er skrevet på engelsk eller norsk, skal det i tillegg leveres et sammendrag på avhandlingens språk. Sammendraget skal følge avhandlingen og, i likhet med selve avhandlingen, publiseres offentlig.</article></article><article class="legalArticle" data-lovdata-URL="LTI/forskrift/2023-10-26-1749/§10-3" data-name="§10-3" id="kapittel-3-paragraf-11"><h3 class="legalArticleHeader"><span class="legalArticleValue">§ 10-3</span>. <span class="legalArticleTitle">Offentliggjøring</span></h3><article class="legalP" id="kapittel-3-paragraf-11-ledd-1">Avhandlingen skal være offentlig tilgjengelig senest ti (10) arbeidsdager før dato for offentlig forsvar. Avhandlingen gjøres tilgjengelig i den form den ble innlevert til bedømmelse, med eventuelle rettinger etter § 10-1.</article><article class="legalP" id="kapittel-3-paragraf-11-ledd-2">Det kan ikke legges restriksjoner på publisering av en doktorgradsavhandling med unntak av en på forhånd avtalt utsettelse av datoen for offentliggjøring.</article><article class="legalP" id="kapittel-3-paragraf-11-ledd-3">Ekstern part kan ikke stille krav om at hele eller deler av ph.d.-avhandlingen unntas offentlighet.</article><article class="legalP" id="kapittel-3-paragraf-11-ledd-4">Nord universitet forbeholder seg en ikke-eksklusiv rett til å arkivere og offentliggjøre avhandlingen via Nords vitenarkiv. Retten innebærer at avhandlingen arkiveres og offentliggjøres i sin helhet som ett dokument med eventuelle delarbeider inkludert, så langt rettighetene tillater. Nord universitet skal ikke offentliggjøre eventuelle delarbeider enkeltvis, atskilt fra øvrige deler av avhandlingen.</article><article class="legalP" id="kapittel-3-paragraf-11-ledd-5">Forhåndsavtalt utsettelse (embargo) av offentliggjøring må holdes innenfor en periode på maksimalt ett (1) år etter disputas.</article><article class="legalP" id="kapittel-3-paragraf-11-ledd-6">Ved publisering eller offentliggjøring skal kandidater følge gjeldende retningslinjer for kreditering av institusjoner.</article></article><article class="legalArticle" data-lovdata-URL="LTI/forskrift/2023-10-26-1749/§11" data-name="§11" id="kapittel-3-paragraf-12"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Doktorgradsprøven</span></h3></article><article class="legalArticle" data-lovdata-URL="LTI/forskrift/2023-10-26-1749/§11-1" data-name="§11-1" id="kapittel-3-paragraf-13"><h3 class="legalArticleHeader"><span class="legalArticleValue">§ 11-1</span>. <span class="legalArticleTitle">Prøveforelesningene</span></h3><article class="legalP" id="kapittel-3-paragraf-13-ledd-1">Kandidaten skal holde to offentlige prøveforelesninger etter at avhandlingen er funnet verdig til offentlig forsvar, men før disputas holdes. Én forelesning skal være over et selvvalgt emne relatert til kandidatens forskning og én over et oppgitt emne. Prøveforelesningene er selvstendige deler av doktorgradsprøven.</article><article class="legalP" id="kapittel-3-paragraf-13-ledd-2">Emnet for forelesningene skal ikke stå i direkte forbindelse med temaet for doktorgradsarbeidet og skal utfordre kandidaten til å drøfte aspekter som peker utover avhandlingen. Hensikten er å prøve kandidatens evne til å tilegne seg kunnskaper utover avhandlingens tema, og evnen til å formidle disse i en forelesningssituasjon.</article><article class="legalP" id="kapittel-3-paragraf-13-ledd-3">Kandidaten meddeler tittel på prøveforelesning over selvvalgt emne til fakultetet én måned før disputasen. Fakultetet selv godkjenner forslag til selvvalgt emne for prøveforelesning.</article><article class="legalP" id="kapittel-3-paragraf-13-ledd-4">Emne for prøveforelesning over oppgitt emne bestemmes av bedømmelseskomiteen, og kunngjøres for kandidaten ti (10) virkedager før forelesningen.</article><article class="legalP" id="kapittel-3-paragraf-13-ledd-5">Prøveforelesningene skal skje på avhandlingsspråket med mindre fakultetet godkjenner et annet språk. Prøveforelesningene skal avholdes på Nord universitet.</article><article class="legalP" id="kapittel-3-paragraf-13-ledd-6">Bedømmelseskomitéen vurderer prøveforelesningene, og dersom disse er tilfredsstillende kan doktoranden gjennomføre et offentlig forsvar av doktorgradsarbeidet (disputas), jf. § 11-2.</article><article class="legalP" id="kapittel-3-paragraf-13-ledd-7">Det skal begrunnes dersom prøveforelesningen vurderes til ikke bestått.</article><article class="legalP" id="kapittel-3-paragraf-13-ledd-8">Dersom bedømmelseskomiteen ikke godkjenner prøveforelesningene, må det avholdes nye prøveforelesninger. Nye prøveforelesninger må holdes over nye emner, snarest mulig og ikke senere enn seks (6) måneder etter første forsøk. Nye prøveforelesninger kan bare holdes én gang for hver kategori av prøveforelesning og bedømmes så vidt mulig av den samme komité som den opprinnelige.</article></article><article class="legalArticle" data-lovdata-URL="LTI/forskrift/2023-10-26-1749/§11-2" data-name="§11-2" id="kapittel-3-paragraf-14"><h3 class="legalArticleHeader"><span class="legalArticleValue">§ 11-2</span>. <span class="legalArticleTitle">Offentlig forsvar av avhandlingen (disputas)</span></h3><article class="legalP" id="kapittel-3-paragraf-14-ledd-1">Offentlig forsvar av avhandlingen skal finne sted etter at prøveforelesningene er avholdt og godkjent, og normalt innen to (2) måneder etter at fakultetet har funnet avhandlingen verdig til å forsvares.</article><article class="legalP" id="kapittel-3-paragraf-14-ledd-2">Tid og sted for disputas skal kunngjøres minst ti (10) virkedager før den avholdes. Disputasen skal avholdes på Nord universitet.</article><article class="legalP" id="kapittel-3-paragraf-14-ledd-3">Den komitéen som opprinnelig har bedømt avhandlingen, bedømmer også det offentlige forsvaret.</article><article class="legalP" id="kapittel-3-paragraf-14-ledd-4">Det offentlige forsvaret skjer på avhandlingsspråket med mindre fakultetet etter begrunnet søknad og i samråd med bedømmelseskomitéen, godkjenner et annet språk.</article><article class="legalP" id="kapittel-3-paragraf-14-ledd-5">Det skal som hovedregel være to opponenter. De to opponentene skal være medlemmer av bedømmelseskomitéen og utpekes av fakultetet.</article><article class="legalP" id="kapittel-3-paragraf-14-ledd-6">Disputasen ledes av dekan eller den dekan bemyndiger. Disputasleder gjør kort rede for innlevering og bedømmelse av avhandlingen, og for prøveforelesningene og bedømmelsen av disse. Hensikten med og resultatene av den vitenskapelige undersøkelsen blir så presentert, enten av doktorand eller opponent.</article><article class="legalP" id="kapittel-3-paragraf-14-ledd-7">Førsteopponenten innleder opposisjonen, andreopponenten avslutter den. Etter at begge opponenter har avsluttet sin opposisjon, gis de øvrige tilstedeværende anledning til å kommentere ex auditorio. En av opponentene avrunder opposisjonen, og disputasleder avslutter disputasen.</article><article class="legalP" id="kapittel-3-paragraf-14-ledd-8">Bedømmelseskomitéen avgir innstilling til fakultetet der den gjør rede for hvordan komitéen har vurdert forsvaret av avhandlingen. Innstillingen skal konkludere med om disputasen er godkjent eller ikke godkjent. Innstillingen skal begrunnes dersom disputasen tilrås ikke godkjent, jf. § 11-3.</article></article><article class="legalArticle" data-lovdata-URL="LTI/forskrift/2023-10-26-1749/§11-3" data-name="§11-3" id="kapittel-3-paragraf-15"><h3 class="legalArticleHeader"><span class="legalArticleValue">§ 11-3</span>. <span class="legalArticleTitle">Godkjenning av doktorgradsprøve</span></h3><article class="legalP" id="kapittel-3-paragraf-15-ledd-1">Fakultetet fatter vedtak om godkjenning av doktorgradsprøven på bakgrunn av bedømmelseskomitéens innstilling.</article><article class="legalP" id="kapittel-3-paragraf-15-ledd-2">Dersom fakultetet vedtar, etter bedømmelseskomiteen innstilling, å ikke godkjenne disputasen, kan kandidaten forsvare avhandlingen på nytt én gang. Ny disputas kan tidligst avholdes etter seks (6) måneder og bedømmes så vidt mulig av den samme komitéen som den opprinnelige.</article></article><article class="legalArticle" data-lovdata-URL="LTI/forskrift/2023-10-26-1749/§11-4" data-name="§11-4" id="kapittel-3-paragraf-16"><h3 class="legalArticleHeader"><span class="legalArticleValue">§ 11-4</span>. <span class="legalArticleTitle">Avslutning av bedømmelse ved vitenskapelig uredelighet i doktoravhandlingen, på prøveforelesninger eller disputas</span></h3><article class="legalP" id="kapittel-3-paragraf-16-ledd-1">Vedtak om avslutning av bedømmelse på bakgrunn av uredelighet fattes av rektor etter uttalelser fra fakultetet.</article></article><article class="legalArticle" data-lovdata-URL="LTI/forskrift/2023-10-26-1749/§12" data-name="§12" id="kapittel-3-paragraf-17"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Kreering og vitnemål</span></h3></article><article class="legalArticle" data-lovdata-URL="LTI/forskrift/2023-10-26-1749/§12-1" data-name="§12-1" id="kapittel-3-paragraf-18"><h3 class="legalArticleHeader"><span class="legalArticleValue">§ 12-1</span>. <span class="legalArticleTitle">Kreering</span></h3><article class="legalP" id="kapittel-3-paragraf-18-ledd-1">På grunnlag av fakultetets vedtak om at alle deler av doktorgradsprøven er godkjent, kreeres kandidaten til doctor philosophiae (dr.philos.) av styret ved Nord universitet, eller den styret bemyndiger.</article></article><article class="legalArticle" data-lovdata-URL="LTI/forskrift/2023-10-26-1749/§12-2" data-name="§12-2" id="kapittel-3-paragraf-19"><h3 class="legalArticleHeader"><span class="legalArticleValue">§ 12-2</span>. <span class="legalArticleTitle">Vitnemål og diplom</span></h3><article class="legalP" id="kapittel-3-paragraf-19-ledd-1">Nord universitet utsteder vitnemål for oppnådd dr.philos.-grad. Vitnemålet skal følge universitetets retningslinjer for vitnemålsutforming så langt de passer.</article><article class="legalP" id="kapittel-3-paragraf-19-ledd-2">I tillegg til vitnemålet fra Nord universitet utstedes et seremonielt doktorgradsdiplom under den årlige doktorpromosjonen. Diplomet signeres av rektor og fakultetets dekan.</article></article></section><section class="section" data-name="delIV" id="kapittel-4" data-lovdata-URL="LTI/forskrift/2023-10-26-1749/KAPITTEL_4"><h2>Del IV – Klage, Ikrafttredelse og overgangsbestemmelser</h2><article class="legalArticle" data-lovdata-URL="LTI/forskrift/2023-10-26-1749/§13" data-name="§13" id="kapittel-4-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Klage</span></h3></article><article class="legalArticle" data-lovdata-URL="LTI/forskrift/2023-10-26-1749/§13-1" data-name="§13-1" id="kapittel-4-paragraf-2"><h3 class="legalArticleHeader"><span class="legalArticleValue">§ 13-1</span>. <span class="legalArticleTitle">Klage over avslag på søknad om bedømmelse, ikke godkjent vitenskapelig avhandling, prøveforelesning eller forsvar</span></h3><article class="legalP" id="kapittel-4-paragraf-2-ledd-1">Avslag på søknad om bedømmelse kan påklages etter reglene i forvaltningsloven § 28 flg. Begrunnet klage sendes forskningsadministrasjonen.</article><article class="legalP" id="kapittel-4-paragraf-2-ledd-2">Underkjenning av avhandling, prøveforelesning eller disputas kan påklages etter reglene i forvaltningsloven § 28 flg. Begrunnet klage sendes fakultetet.</article><article class="legalP" id="kapittel-4-paragraf-2-ledd-3">Fakultetet kan, etter at saken først er lagt frem for bedømmelseskomiteen, oppheve eller endre vedtaket hvis det finner klagen begrunnet, jf. § 11-2. Hvis fakultetet ikke tar klagen til følge, sendes den til klagenemda ved Nord universitet. Klagenemda kan prøve alle sider ved det påklagede vedtaket.</article><article class="legalP" id="kapittel-4-paragraf-2-ledd-4">Dersom fakultetet eller klagenemda finner grunn til det, kan det oppnevnes et utvalg eller enkeltpersoner til å foreta en vurdering av den foretatte bedømmelse og de kriterier denne bygger på, eller til å foreta en ny eller supplerende sakkyndig vurdering.</article></article><article class="legalArticle" data-lovdata-URL="LTI/forskrift/2023-10-26-1749/§13-2" data-name="§13-2" id="kapittel-4-paragraf-3"><h3 class="legalArticleHeader"><span class="legalArticleValue">§ 13-2</span>. <span class="legalArticleTitle">Klage over avslutning av bedømmelse på bakgrunn av uredelighet</span></h3><article class="legalP" id="kapittel-4-paragraf-3-ledd-1">Vedtak om avslutning av bedømmelse på bakgrunn av vitenskapelig uredelighet kan påklages etter reglene i forvaltningslovens § 28 følgende. Begrunnet klage sendes til fakultetet. Blir avslaget opprettholdt, sendes klagen uten ugrunnet opphold for avgjørelse av departementet eller særskilt klageorgan oppnevnt av dette.</article></article><article class="legalArticle" data-lovdata-URL="LTI/forskrift/2023-10-26-1749/§14" data-name="§14" id="kapittel-4-paragraf-4"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-4-ledd-1">Forskrift for graden doctor philosophiae (dr.philos.) ved Nord universitet trer i kraft fra og med 1. november 2023. Samtidig oppheves forskrift 10. februar 2017 nr. 228 om graden doctor philosophiae (dr.philos.) ved Nord universitet.</article></article></section></main></body></html>