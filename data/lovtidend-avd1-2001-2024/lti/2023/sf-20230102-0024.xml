<!DOCTYPE html><html lang="nb"><head><title>Mandat for forvaltningen av statsgjeld</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-01-02-24</dd><dt class="dokid">DokumentID</dt><dd class="dokid">LTI/forskrift/2023-01-02-24</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="subunit">Etat</dt><dd class="subunit"><ul><li>Avdeling for formuesforvaltning</li></ul></dd><dt class="dateInForce">I kraft fra</dt><dd class="dateInForce">2023-01-02</dd><dt class="changesToDocuments">Endrer</dt><dd class="changesToDocuments"><ul><li>forskrift/2019-12-19-2057</li><li>forskrift/2019-12-19-2058</li><li>forskrift/2019-12-19-2059</li></ul></dd><dt class="basedOn">Hjemmel</dt><dd class="basedOn"><ul><li>lov/2019-06-21-31/§3-7</li></ul></dd><dt class="dateOfPublication">Kunngjort</dt><dd class="dateOfPublication">2023-01-10 14:05</dd><dt class="journalNumber">Journalnummer</dt><dd class="journalNumber">2023-0027</dd><dt class="title">Tittel</dt><dd class="title">Mandat for forvaltningen av statsgjeld</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 2. januar 2023 med hjemmel i lov 21. juni 2019 nr. 31 om Norges Bank og pengevesenet mv. (sentralbankloven) § 3-7 første punktum.</dd><dt class="refid">RefID</dt><dd class="refid">forskrift/2023-01-02-24</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Mandat for forvaltningen av statsgjeld<ul class="tocSubUl"><li>Kapittel 1: Alminnelige bestemmelser<ul class="tocSubUl"><li>§ 1-1. Norges Banks forvaltningsoppdrag</li><li>§ 1-2. Målsetting</li><li>§ 1-3. Bankens rådgivningsplikt og uttalelsesrett</li><li>§ 1-4. Interessekonflikter</li><li>§ 1-5. Eksterne tjenesteytere (utkontraktering)</li><li>§ 1-6. Eksterne relasjoner</li></ul></li><li>Kapittel 2: Gjennomføring av den operasjonelle forvaltningen<ul class="tocSubUl"><li>§ 2-1. Lånestrategi</li><li>§ 2-2. Låneprogram</li><li>§ 2-3. Salg av statspapirer</li><li>§ 2-4. Tilbakekjøp av statsobligasjoner</li><li>§ 2-5. Statens egenbeholdning av statspapirer og markedspleie</li></ul></li><li>Kapittel 3: Rammer for forvaltningen og krav til risikostyring<ul class="tocSubUl"><li>§ 3-1. Årlige rammer fastsatt av departementet</li><li>§ 3-2. Referansekurve i statspapirer</li><li>§ 3-3. Refinansieringsrisiko</li><li>§ 3-4. Bruk av rentebytteavtaler</li><li>§ 3-5. Motpartseksponering</li><li>§ 3-6. Måling og styring av operasjonell risiko</li><li>§ 3-7. Godkjennelse av salgsmetoder og instrumenter</li></ul></li><li>Kapittel 4: Innføring av statspapirene i verdipapirsentral<ul class="tocSubUl"><li>§ 4. Verdipapirsentralen</li></ul></li><li>Kapittel 5: Reglement for økonomistyring og bokføring<ul class="tocSubUl"><li>§ 5-1. Reglementet for økonomistyring i staten</li><li>§ 5-2. Bankens medvirkning til bokføring</li></ul></li><li>Kapittel 6: Rapportering<ul class="tocSubUl"><li>§ 6-1. Periodiske rapporter</li><li>§ 6-2. Offentliggjøring</li></ul></li><li>Kapittel 7: Forvaltningskostnader<ul class="tocSubUl"><li>§ 7. Kostnadsdekning</li></ul></li><li>Kapittel 8: Forholdet mellom departementet og banken<ul class="tocSubUl"><li>§ 8-1. Orienteringsplikt</li><li>§ 8-2. Bankens plikter ved overskridelse av rammer for forvaltningen</li><li>§ 8-3. Regelmessige møter</li></ul></li><li>Kapittel 9: Adgang til å fravike bestemmelser samt ikrafttredelse<ul class="tocSubUl"><li>§ 9-1. Adgang til å fravike bestemmelsene</li><li>§ 9-2. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2023-01-02-24" id="dokument"><h1>Mandat for forvaltningen av statsgjeld</h1><section class="section" data-name="kap1" id="kapittel-1" data-lovdata-URL="LTI/forskrift/2023-01-02-24/KAPITTEL_1"><h2>Kapittel 1: Alminnelige bestemmelser</h2><article class="legalArticle" data-lovdata-URL="LTI/forskrift/2023-01-02-24/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Norges Banks forvaltningsoppdrag</span></h3><article class="numberedLegalP" data-numerator="1" id="kapittel-1-paragraf-1-nummer-1">(1) Norges Bank (banken) skal forvalte porteføljen av alle utestående gjeldsinstrumenter og inngåtte finansielle kontrakter (låneporteføljen) for Finansdepartementets (departements) regning og risiko etter bestemmelsene i dette mandatet.</article><article class="numberedLegalP" data-numerator="2" id="kapittel-1-paragraf-1-nummer-2">(2) Banken kan gjennomføre opptak av statsgjeld og inngå finansielle kontrakter innenfor statsgjeldforvaltningen på vegne av departementet innenfor rammene for forvaltningen beskrevet i kap. 3.</article><article class="numberedLegalP" data-numerator="3" id="kapittel-1-paragraf-1-nummer-3">(3) Banken bestemmer om låneopptaket skal gjennomføres ved at det utstedes statsobligasjoner eller statskasseveksler.</article><article class="numberedLegalP" data-numerator="4" id="kapittel-1-paragraf-1-nummer-4">(4) Banken kan på vegne av staten inngå rentebytteavtaler og tilsvarende derivatavtaler som ikke inneholder opsjonselementer i forvaltningen av låneporteføljen, jf. § 3-4.</article></article><article class="legalArticle" data-lovdata-URL="LTI/forskrift/2023-01-02-24/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Målsetting</span></h3><article class="legalP" id="kapittel-1-paragraf-2-ledd-1">Målsettingen for forvaltningen av låneporteføljen er å dekke statens lånebehov til lavest mulige kostnader innenfor rammene som følger av dette mandatet.</article></article><article class="legalArticle" data-lovdata-URL="LTI/forskrift/2023-01-02-24/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Bankens rådgivningsplikt og uttalelsesrett</span></h3><article class="numberedLegalP" data-numerator="1" id="kapittel-1-paragraf-3-nummer-1">(1) Banken skal gi departementet råd om behov for endringer i mandatet. Slike råd kan gis av eget tiltak eller etter anmodning fra departementet.</article><article class="numberedLegalP" data-numerator="2" id="kapittel-1-paragraf-3-nummer-2">(2) Banken skal ha anledning til å uttale seg før det foretas vesentlige endringer i mandatet og skal ha varsel i rimelig tid forut for fastsettelse av endringene.</article></article><article class="legalArticle" data-lovdata-URL="LTI/forskrift/2023-01-02-24/§1-4" data-name="§1-4" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>. <span class="legalArticleTitle">Interessekonflikter</span></h3><article class="legalP" id="kapittel-1-paragraf-4-ledd-1">Banken skal søke å unngå interessekonflikter mellom forvaltningen av låneporteføljen og bankens øvrige virksomhet. Eventuelle interessekonflikter mellom forvaltningen av låneporteføljen og bankens øvrige virksomhet skal identifiseres og håndteres på en forsvarlig måte.</article></article><article class="legalArticle" data-lovdata-URL="LTI/forskrift/2023-01-02-24/§1-5" data-name="§1-5" id="kapittel-1-paragraf-5"><h3 class="legalArticleHeader"><span class="legalArticleValue">§ 1-5</span>. <span class="legalArticleTitle">Eksterne tjenesteytere (utkontraktering)</span></h3><article class="numberedLegalP" data-numerator="1" id="kapittel-1-paragraf-5-nummer-1">(1) Banken kan utkontraktere operasjonelle funksjoner, i henhold til instruks 28. juni 2022 om risikostyring og internkontroll i Norges Bank § 5.</article><article class="numberedLegalP" data-numerator="2" id="kapittel-1-paragraf-5-nummer-2">(2) Banken skal ha retningslinjer for når slik utkontraktering kan finne sted.</article></article><article class="legalArticle" data-lovdata-URL="LTI/forskrift/2023-01-02-24/§1-6" data-name="§1-6" id="kapittel-1-paragraf-6"><h3 class="legalArticleHeader"><span class="legalArticleValue">§ 1-6</span>. <span class="legalArticleTitle">Eksterne relasjoner</span></h3><article class="numberedLegalP" data-numerator="1" id="kapittel-1-paragraf-6-nummer-1">(1) Banken har et generelt ansvar for eksterne relasjoner i forbindelse med forvaltning av låneporteføljen, herunder deltakelse i internasjonale fora.</article><article class="numberedLegalP" data-numerator="2" id="kapittel-1-paragraf-6-nummer-2">(2) Banken har ansvaret for å inngå avtale med kredittvurderingsbyråer om kredittvurdering av staten dersom banken anser det som hensiktsmessig å inngå slik avtale. Departementet bidrar i kredittvurderingsprosessen ved behov.</article><article class="numberedLegalP" data-numerator="3" id="kapittel-1-paragraf-6-nummer-3">(3) Banken har ansvaret for kontakt med banker, meglere og investorer.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2023-01-02-24/KAPITTEL_2"><h2>Kapittel 2: Gjennomføring av den operasjonelle forvaltningen</h2><article class="legalArticle" data-lovdata-URL="LTI/forskrift/2023-01-02-24/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Lånestrategi</span></h3><article class="legalP" id="kapittel-2-paragraf-1-ledd-1">Banken skal utarbeide en lånestrategi som beskriver hvordan banken vil oppnå målsettingen gitt i § 1-2.</article></article><article class="legalArticle" data-lovdata-URL="LTI/forskrift/2023-01-02-24/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Låneprogram</span></h3><article class="numberedLegalP" data-numerator="1" id="kapittel-2-paragraf-2-nummer-1">(1) Banken skal dekke statens finansieringsbehov innenfor rammene for Stortingets vedtak om fullmakter i statsbudsjettet. Statens finansieringsbehov blir definert av departementet i statsbudsjettet.</article><article class="numberedLegalP" data-numerator="2" id="kapittel-2-paragraf-2-nummer-2">(2) Innen budsjettårets start skal banken legge fram et låneprogram for departementet. Programmet skal beskrive planlagt opplåning og inneholde en kalender for utstedelser.</article><article class="numberedLegalP" data-numerator="3" id="kapittel-2-paragraf-2-nummer-3">(3) Banken skal fordele opplåningen gjennom året slik at departementet har et minstebeløp fastsatt av departementet innestående på sin konto i banken.</article></article><article class="legalArticle" data-lovdata-URL="LTI/forskrift/2023-01-02-24/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Salg av statspapirer</span></h3><article class="legalP" id="kapittel-2-paragraf-3-ledd-1">Banken kan velge metode for salg av statsobligasjoner og statskasseveksler.</article></article><article class="legalArticle" data-lovdata-URL="LTI/forskrift/2023-01-02-24/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Tilbakekjøp av statsobligasjoner</span></h3><article class="legalP" id="kapittel-2-paragraf-4-ledd-1">Banken kan kjøpe tilbake statsobligasjoner på vegne av departementet.</article></article><article class="legalArticle" data-lovdata-URL="LTI/forskrift/2023-01-02-24/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">Statens egenbeholdning av statspapirer og markedspleie</span></h3><article class="numberedLegalP" data-numerator="1" id="kapittel-2-paragraf-5-nummer-1">(1) Banken kan inngå gjenkjøpsavtaler med statens egenbeholdning av statspapirer.</article><article class="numberedLegalP" data-numerator="2" id="kapittel-2-paragraf-5-nummer-2">(2) Banken kan forhandle, inngå eller endre, inkludert avslutte rammeavtaler om gjenkjøpsavtaler, for departementets regning og risiko.</article><article class="numberedLegalP" data-numerator="3" id="kapittel-2-paragraf-5-nummer-3">(3) Banken skal sørge for at statens egenbeholdning av statspapirer er tilstrekkelig for markedspleie.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2023-01-02-24/KAPITTEL_3"><h2>Kapittel 3: Rammer for forvaltningen og krav til risikostyring</h2><article class="legalArticle" data-lovdata-URL="LTI/forskrift/2023-01-02-24/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Årlige rammer fastsatt av departementet</span></h3><article class="legalP" id="kapittel-3-paragraf-1-ledd-1">Departementet skal innen en uke etter at Stortinget har fattet vedtak om fullmakter for låneopptak for budsjettåret og inngåelse av rentebytteavtaler og tilsvarende derivatavtaler fastsette årlige rammer for forvaltningen, herunder en øvre grense for brutto opplåningsvolum og minstekrav til rentebindingstid på låneporteføljen.</article></article><article class="legalArticle" data-lovdata-URL="LTI/forskrift/2023-01-02-24/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Referansekurve i statspapirer</span></h3><article class="legalP" id="kapittel-3-paragraf-2-ledd-1">Banken skal søke å vedlikeholde en rentekurve for statspapirer med løpetid opptil 10 år som kan tjene som referanse for prising i obligasjonsmarkedet.</article></article><article class="legalArticle" data-lovdata-URL="LTI/forskrift/2023-01-02-24/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Refinansieringsrisiko</span></h3><article class="legalP" id="kapittel-3-paragraf-3-ledd-1">Banken skal søke å begrense refinansieringsrisikoen i låneporteføljen. Lånestrategien skal utformes med sikte på at mindre enn 25 pst. av utestående statsobligasjoner kan forfalle hvert år.</article></article><article class="legalArticle" data-lovdata-URL="LTI/forskrift/2023-01-02-24/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Bruk av rentebytteavtaler</span></h3><article class="numberedLegalP" data-numerator="1" id="kapittel-3-paragraf-4-nummer-1">(1) Banken kan inngå rentebytteavtaler for å styre rentebindingstiden til låneporteføljen, innenfor rammer satt av departementet.</article><article class="numberedLegalP" data-numerator="2" id="kapittel-3-paragraf-4-nummer-2">(2) Banken avgjør når, hvordan og med hvilke motparter slike transaksjoner skal gjennomføres. Banken kan kun inngå rentebytteavtaler og tilsvarende derivatavtaler med motparter som staten («Kongeriket Norge»/«Kingdom of Norway») har rammeavtale («ISDA Master Agreement») med.</article><article class="numberedLegalP" data-numerator="3" id="kapittel-3-paragraf-4-nummer-3">(3) Utestående volum av rentebytteavtaler skal ikke overstige utestående volum av statsobligasjoner. Utestående volum av statsobligasjoner omfatter i denne sammenheng også statens egenbeholdning.</article><article class="numberedLegalP" data-numerator="4" id="kapittel-3-paragraf-4-nummer-4">(4) Banken kan forhandle, inngå, endre eller avslutte ISDA-avtaler, herunder tilleggsavtaler og protokoller om rentebytteavtaler og tilsvarende derivatavtaler, på vegne av staten for departementets regning og risiko.</article><article class="numberedLegalP" data-numerator="5" id="kapittel-3-paragraf-4-nummer-5">(5) Banken kan gjøre innskudd som sikkerhet hos motparter i rentebytteavtaler og tilsvarende derivatavtaler.</article><article class="numberedLegalP" data-numerator="6" id="kapittel-3-paragraf-4-nummer-6">(6) Kontanter som banken mottar som sikkerhet i forbindelse med rentebytteavtaler eller tilsvarende derivatavtaler, skal plasseres som kontolån til staten under departementet.</article></article><article class="legalArticle" data-lovdata-URL="LTI/forskrift/2023-01-02-24/§3-5" data-name="§3-5" id="kapittel-3-paragraf-5"><h3 class="legalArticleHeader"><span class="legalArticleValue">§ 3-5</span>. <span class="legalArticleTitle">Motpartseksponering</span></h3><article class="numberedLegalP" data-numerator="1" id="kapittel-3-paragraf-5-nummer-1">(1) Banken skal fastsette prinsipper for måling og styring av motpartseksponering.</article><article class="numberedLegalP" data-numerator="2" id="kapittel-3-paragraf-5-nummer-2">(2) Banken skal ha betryggende rutiner og systemer for utvelgelse og evaluering av motparter. Banken skal fastsette maksimumsrammer for eksponering, minstekrav til kredittvurdering og standarder for sikkerhetsstillelse, håndtering av sikkerheter og ordninger for motregning. Samlet motpartseksponering skal beregnes i henhold til internasjonalt anerkjente metoder.</article></article><article class="legalArticle" data-lovdata-URL="LTI/forskrift/2023-01-02-24/§3-6" data-name="§3-6" id="kapittel-3-paragraf-6"><h3 class="legalArticleHeader"><span class="legalArticleValue">§ 3-6</span>. <span class="legalArticleTitle">Måling og styring av operasjonell risiko</span></h3><article class="numberedLegalP" data-numerator="1" id="kapittel-3-paragraf-6-nummer-1">(1) Banken skal nærmere definere og avgrense innholdet i begrepet operasjonell risiko.</article><article class="numberedLegalP" data-numerator="2" id="kapittel-3-paragraf-6-nummer-2">(2) Operasjonelle risikofaktorer skal identifiseres, vurderes etter sannsynlighet og konsekvens, overvåkes og håndteres.</article></article><article class="legalArticle" data-lovdata-URL="LTI/forskrift/2023-01-02-24/§3-7" data-name="§3-7" id="kapittel-3-paragraf-7"><h3 class="legalArticleHeader"><span class="legalArticleValue">§ 3-7</span>. <span class="legalArticleTitle">Godkjennelse av salgsmetoder og instrumenter</span></h3><article class="numberedLegalP" data-numerator="1" id="kapittel-3-paragraf-7-nummer-1">(1) Banken skal godkjenne alle metoder som benyttes for salg av statspapirer, jf. § 2-3.</article><article class="numberedLegalP" data-numerator="2" id="kapittel-3-paragraf-7-nummer-2">(2) Banken skal godkjenne alle finansielle instrumenter som benyttes i forvaltningen av låneporteføljen. Banken kan kun godkjenne instrumenter som er tillatt etter § 1-1.</article><article class="numberedLegalP" data-numerator="3" id="kapittel-3-paragraf-7-nummer-3">(3) Bankens godkjenning skal avhenge av at salgsmetoden eller instrumentet bidrar til en effektiv gjennomføring av forvaltningsoppdraget, og at banken kan sikre styring, kontroll og oppfølging av all relevant markeds- og kredittrisiko samt operasjonell risiko.</article><article class="numberedLegalP" data-numerator="4" id="kapittel-3-paragraf-7-nummer-4">(4) Godkjenningen skal dokumenteres.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2023-01-02-24/KAPITTEL_4"><h2>Kapittel 4: Innføring av statspapirene i verdipapirsentral</h2><article class="legalArticle" data-lovdata-URL="LTI/forskrift/2023-01-02-24/§4" data-name="§4" id="kapittel-4-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Verdipapirsentralen</span></h3><article class="numberedLegalP" data-numerator="1" id="kapittel-4-paragraf-1-nummer-1">(1) Banken er kontoførerutsteder i Verdipapirsentralen ASA (VPS) for statens obligasjons- og veksellån. Som kontoførerutsteder skal banken blant annet påse at registreringen i VPS av statens obligasjons- og veksellån er korrekt med hensyn til utestående beløp og framtidige rente- og avdragsbetalinger for staten.</article><article class="numberedLegalP" data-numerator="2" id="kapittel-4-paragraf-1-nummer-2">(2) Banken er kontoførerinvestor i Verdipapirsentralen ASA (VPS) for statens obligasjons- og veksellån.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2023-01-02-24/KAPITTEL_5"><h2>Kapittel 5: Reglement for økonomistyring og bokføring</h2><article class="legalArticle" data-lovdata-URL="LTI/forskrift/2023-01-02-24/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Reglementet for økonomistyring i staten</span></h3><article class="numberedLegalP" data-numerator="1" id="kapittel-5-paragraf-1-nummer-1">(1) Banken skal følge reglement for økonomistyring i staten ved forvaltning av låneporteføljen. Departementet skal varsle banken om relevante endringer i reglementet med tilhørende bestemmelser.</article><article class="numberedLegalP" data-numerator="2" id="kapittel-5-paragraf-1-nummer-2">(2) Transaksjoner gjennomført innenfor statsgjeldforvaltningen skal bokføres i statsregnskapet.</article><article class="numberedLegalP" data-numerator="3" id="kapittel-5-paragraf-1-nummer-3">(3) Banken kan ta imot betalinger og foreta utbetalinger på vegne av departementet i forbindelse med utstedelse eller tilbakekjøp av statspapirer, markedspleie i annenhåndsmarkedet, rentebytteavtaler og tilsvarende derivatavtaler samt tilleggssikkerheter.</article><article class="numberedLegalP" data-numerator="4" id="kapittel-5-paragraf-1-nummer-4">(4) Banken kan forlenge foreldelsesfrister og frafalle foreldelse for statspapirer som er omfattet av statsgjeldsforvaltningen.</article></article><article class="legalArticle" data-lovdata-URL="LTI/forskrift/2023-01-02-24/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Bankens medvirkning til bokføring</span></h3><article class="numberedLegalP" data-numerator="1" id="kapittel-5-paragraf-2-nummer-1">(1) Banken skal i rimelig tid levere avstemte regnskapsfiler fra sitt porteføljeforvaltningssystem til departementets regnskapssystem slik at departementet kan avstemme i tide i henhold til frister for slikt arbeid.</article><article class="numberedLegalP" data-numerator="2" id="kapittel-5-paragraf-2-nummer-2">(2) Departementet skal påse at kontoplan og øvrige begrepsverdier for registrerings- og rapporteringsformål er registrert i regnskapssystemet. Banken må i god tid før regnskapsfil oversendes varsle om nye lån og avtaler som er inngått.</article><article class="numberedLegalP" data-numerator="3" id="kapittel-5-paragraf-2-nummer-3">(3) Banken skal levere regnskapsfiler på følgende områder:<ul class="defaultList"><li data-li-identifier="a." data-name="a."><article class="listArticle" id="kapittel-5-paragraf-2-nummer-3-punkt-1"><article class="legalP" id="kapittel-5-paragraf-2-nummer-3-punkt-1-ledd-1">Nye statslån og utvidelser i disse, både utestående gjeld og egenbeholdning og ev. tilbakekjøp av statspapirer.</article></article></li><li data-li-identifier="b." data-name="b."><article class="listArticle" id="kapittel-5-paragraf-2-nummer-3-punkt-2"><article class="legalP" id="kapittel-5-paragraf-2-nummer-3-punkt-2-ledd-1">Terminbetalinger og forfall i norske statspapirer, herunder avskriving av over-/underkurs og håndtering av ev. returer, både på gjeld og egenbeholdning.</article></article></li><li data-li-identifier="c." data-name="c."><article class="listArticle" id="kapittel-5-paragraf-2-nummer-3-punkt-3"><article class="legalP" id="kapittel-5-paragraf-2-nummer-3-punkt-3-ledd-1">Kvartalsvis rapportering av avdrag på statsobligasjoner mot kapitalregnskapet, både på gjeld og egenbeholdning.</article></article></li><li data-li-identifier="d." data-name="d."><article class="listArticle" id="kapittel-5-paragraf-2-nummer-3-punkt-4"><article class="legalP" id="kapittel-5-paragraf-2-nummer-3-punkt-4-ledd-1">Handel med statens egenbeholdning av statspapirer for pleie av markedet.</article></article></li><li data-li-identifier="e." data-name="e."><article class="listArticle" id="kapittel-5-paragraf-2-nummer-3-punkt-5"><article class="legalP" id="kapittel-5-paragraf-2-nummer-3-punkt-5-ledd-1">Ordinære renteterminer knyttet til inngåtte rentebytteavtaler.</article></article></li><li data-li-identifier="f." data-name="f."><article class="listArticle" id="kapittel-5-paragraf-2-nummer-3-punkt-6"><article class="legalP" id="kapittel-5-paragraf-2-nummer-3-punkt-6-ledd-1">Inn- og utbetaling av sikkerhetsbeløp knyttet til inngåtte rentebytteavtaler.</article></article></li><li data-li-identifier="g." data-name="g."><article class="listArticle" id="kapittel-5-paragraf-2-nummer-3-punkt-7"><article class="legalP" id="kapittel-5-paragraf-2-nummer-3-punkt-7-ledd-1">Utbetaling av opptjent rente til motparter under ordningen med sikkerhetsbeløp knyttet til inngåtte rentebytteavtaler.</article></article></li><li data-li-identifier="h." data-name="h."><article class="listArticle" id="kapittel-5-paragraf-2-nummer-3-punkt-8"><article class="legalP" id="kapittel-5-paragraf-2-nummer-3-punkt-8-ledd-1">Mottatt opptjent rente til staten under ordningen med sikkerhetsbeløp knyttet til inngåtte rentebytteavtaler.</article></article></li></ul></article><article class="numberedLegalP" data-numerator="4" id="kapittel-5-paragraf-2-nummer-4">(4) For handel med statens egenbeholdning av statspapirer (gjenkjøpsavtaler) skal banken halvårlig sende departementet en rapport som viser regnskapsstørrelser pr. statspapir for:<ul class="defaultList"><li data-li-identifier="a." data-name="a."><article class="listArticle" id="kapittel-5-paragraf-2-nummer-4-punkt-1"><article class="legalP" id="kapittel-5-paragraf-2-nummer-4-punkt-1-ledd-1">Beholdningen av statspapirer (nominell verdi, kostpris inkl. transaksjonskostnader og markedsverdi).</article></article></li><li data-li-identifier="b." data-name="b."><article class="listArticle" id="kapittel-5-paragraf-2-nummer-4-punkt-2"><article class="legalP" id="kapittel-5-paragraf-2-nummer-4-punkt-2-ledd-1">Beholdningen av gjenkjøpsavtaler (nominell verdi og avtalepris/markedsverdi).</article></article></li><li data-li-identifier="c." data-name="c."><article class="listArticle" id="kapittel-5-paragraf-2-nummer-4-punkt-3"><article class="legalP" id="kapittel-5-paragraf-2-nummer-4-punkt-3-ledd-1">Renteinntekter etter kontantprinsippet (rentekupong innbetalt via gjenkjøpsavtaler).</article></article></li><li data-li-identifier="d." data-name="d."><article class="listArticle" id="kapittel-5-paragraf-2-nummer-4-punkt-4"><article class="legalP" id="kapittel-5-paragraf-2-nummer-4-punkt-4-ledd-1">Rentekostnad etter kontantprinsippet (rente på mottatt likviditet under gjenkjøpsavtaler).</article></article></li></ul></article></article></section><section class="section" data-name="kap6" id="kapittel-6" data-lovdata-URL="LTI/forskrift/2023-01-02-24/KAPITTEL_6"><h2>Kapittel 6: Rapportering</h2><article class="legalArticle" data-lovdata-URL="LTI/forskrift/2023-01-02-24/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Periodiske rapporter</span></h3><article class="numberedLegalP" data-numerator="1" id="kapittel-6-paragraf-1-nummer-1">(1) Banken skal utarbeide offentlige kvartals- og årsrapporter om forvaltningen av statsgjelden. Ved utarbeidelsen skal det legges til grunn at det skal være størst mulig åpenhet om forvaltningen innenfor de rammer som settes av en forsvarlig gjennomføring av forvaltningsoppdraget.</article><article class="numberedLegalP" data-numerator="2" id="kapittel-6-paragraf-1-nummer-2">(2) Rapportene skal beskrive utnyttelsen av rammene gitt i § 3-1, § 3-3, § 3-4, samt beskrive håndteringen av risikoene beskrevet i § 3-5 og § 3-6. Rapportene skal inneholde en oversikt over utestående statsgjeld, en utfyllende oversikt over gjennomførte utstedelser og tilbakekjøp med oppnådde betingelser og en oversikt over inngåtte rentederivatavtaler (med betingelser) samt durasjon, rentebindingstid og løpetid for porteføljen av statspapirer, rentederivater og samlet.</article></article><article class="legalArticle" data-lovdata-URL="LTI/forskrift/2023-01-02-24/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">Offentliggjøring</span></h3><article class="numberedLegalP" data-numerator="1" id="kapittel-6-paragraf-2-nummer-1">(1) Lånestrategi, jf. § 2-1, skal publiseres av banken.</article><article class="numberedLegalP" data-numerator="2" id="kapittel-6-paragraf-2-nummer-2">(2) Låneprogrammet, jf. § 2-2, skal publiseres av banken.</article><article class="numberedLegalP" data-numerator="3" id="kapittel-6-paragraf-2-nummer-3">(3) Analyser og rapporter som utarbeides av banken til bruk i statsgjeldforvaltningen skal være offentlige med mindre de inneholder taushetsbelagte opplysninger eller publisering vil gjøre det vanskeligere for banken å gjennomføre forvaltningen eller oppnå de gitte målene.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2023-01-02-24/KAPITTEL_7"><h2>Kapittel 7: Forvaltningskostnader</h2><article class="legalArticle" data-lovdata-URL="LTI/forskrift/2023-01-02-24/§7" data-name="§7" id="kapittel-7-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Kostnadsdekning</span></h3><article class="legalP" id="kapittel-7-paragraf-1-ledd-1">Kostnadene ved forvaltningen av statsgjelden dekkes av banken.</article></article></section><section class="section" data-name="kap8" id="kapittel-8" data-lovdata-URL="LTI/forskrift/2023-01-02-24/KAPITTEL_8"><h2>Kapittel 8: Forholdet mellom departementet og banken</h2><article class="legalArticle" data-lovdata-URL="LTI/forskrift/2023-01-02-24/§8-1" data-name="§8-1" id="kapittel-8-paragraf-1"><h3 class="legalArticleHeader"><span class="legalArticleValue">§ 8-1</span>. <span class="legalArticleTitle">Orienteringsplikt</span></h3><article class="numberedLegalP" data-numerator="1" id="kapittel-8-paragraf-1-nummer-1">(1) Banken skal orientere departementet om vesentlige forhold i forvaltningen av statsgjelden. Orientering skal skje uten ugrunnet opphold etter at forholdet som utløser orienteringsplikten, har oppstått.</article><article class="numberedLegalP" data-numerator="2" id="kapittel-8-paragraf-1-nummer-2">(2) Banken skal gi departementet de opplysninger departementet ber om, herunder opplysninger til selskap som bistår departementet i vurderingen av bankens forvaltning av låneporteføljen. Data skal kunne leveres i maskinlesbar form.</article></article><article class="legalArticle" data-lovdata-URL="LTI/forskrift/2023-01-02-24/§8-2" data-name="§8-2" id="kapittel-8-paragraf-2"><h3 class="legalArticleHeader"><span class="legalArticleValue">§ 8-2</span>. <span class="legalArticleTitle">Bankens plikter ved overskridelse av rammer for forvaltningen</span></h3><article class="numberedLegalP" data-numerator="1" id="kapittel-8-paragraf-2-nummer-1">(1) Dersom rammene som følger av dette mandatet blir overskredet, skal banken uten ugrunnet opphold foreta en vurdering av hvordan forvaltningen av statsgjelden kan bringes innenfor rammene på en hensiktsmessig og kostnadseffektiv måte.</article><article class="numberedLegalP" data-numerator="2" id="kapittel-8-paragraf-2-nummer-2">(2) Departementet skal orienteres ved vesentlige brudd på rammene som følger av dette mandatet.</article></article><article class="legalArticle" data-lovdata-URL="LTI/forskrift/2023-01-02-24/§8-3" data-name="§8-3" id="kapittel-8-paragraf-3"><h3 class="legalArticleHeader"><span class="legalArticleValue">§ 8-3</span>. <span class="legalArticleTitle">Regelmessige møter</span></h3><article class="legalP" id="kapittel-8-paragraf-3-ledd-1">Det skal regelmessig avholdes møter mellom departementet og banken. Som grunnlag for departementets forberedelse til møtene skal banken oversende utkast til rapporter nevnt i § 6-1. Banken skal også regelmessig fremlegge analyser av lønnsomhet og risiko i inngåtte transaksjoner samt vurderinger av måloppnåelse.</article></article></section><section class="section" data-name="kap9" id="kapittel-9" data-lovdata-URL="LTI/forskrift/2023-01-02-24/KAPITTEL_9"><h2>Kapittel 9: Adgang til å fravike bestemmelser samt ikrafttredelse</h2><article class="legalArticle" data-lovdata-URL="LTI/forskrift/2023-01-02-24/§9-1" data-name="§9-1" id="kapittel-9-paragraf-1"><h3 class="legalArticleHeader"><span class="legalArticleValue">§ 9-1</span>. <span class="legalArticleTitle">Adgang til å fravike bestemmelsene</span></h3><article class="legalP" id="kapittel-9-paragraf-1-ledd-1">Departementet kan i særlige tilfeller tillate banken å fravike bestemmelsene i dette mandatet.</article></article><article class="legalArticle" data-lovdata-URL="LTI/forskrift/2023-01-02-24/§9-2" data-name="§9-2" id="kapittel-9-paragraf-2"><h3 class="legalArticleHeader"><span class="legalArticleValue">§ 9-2</span>. <span class="legalArticleTitle">Ikrafttredelse</span></h3><article class="legalP" id="kapittel-9-paragraf-2-ledd-1">Bestemmelsene trer i kraft 2. januar 2023. Mandat 19. desember 2019 nr. 2057 for forvaltningen av statsgjeld, utfyllende bestemmelser 19. desember 2019 nr. 2058 til mandat for forvaltningen av statsgjeld og fullmakter 19. desember 2019 nr. 2059 til Norges Bank for forvaltningen av statsgjeld oppheves fra samme tidspunkt.</article></article></section></main></body></html>