<!DOCTYPE html><html lang="nb"><head><title>Forskrift om endring i forskrift om utsendte arbeidstakere</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-06-30-1178</dd><dt class="dokid">DokumentID</dt><dd class="dokid">LTI/forskrift/2023-06-30-1178</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="subunit">Etat</dt><dd class="subunit"><ul><li>Arbeidsmiljø- og sikkerhetsavdelingen</li></ul></dd><dt class="dateInForce">I kraft fra</dt><dd class="dateInForce">Departementet bestemmer</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-12-16-1566</li></ul></dd><dt class="basedOn">Hjemmel</dt><dd class="basedOn"><ul><li>lov/2005-06-17-62/§1-7</li><li>lov/2005-06-17-62/§18-11</li></ul></dd><dt class="dateOfPublication">Kunngjort</dt><dd class="dateOfPublication">2023-06-30 15:20</dd><dt class="journalNumber">Journalnummer</dt><dd class="journalNumber">2023-0822</dd><dt class="title">Tittel</dt><dd class="title">Forskrift om endring i forskrift om utsendte arbeidstakere</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeids- og inkluderingsdepartementet 30. juni 2023 med hjemmel i lov 17. juni 2005 nr. 62 om arbeidsmiljø, arbeidstid og stillingsvern mv. (arbeidsmiljøloven) § 1-7 fjerde ledd og § 18-11 femte ledd. <br /> <strong>EØS-henvisninger:</strong> EØS-avtalen vedlegg XIII nr. 24g (direktiv (EU) 2020/1057).</dd><dt class="refid">RefID</dt><dd class="refid">forskrift/2023-06-30-1178</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om utsendte arbeidstakere<ul class="tocSubUl"><li>I<ul class="tocSubUl"><li>§ 3a. Beregning av ytelser som gjelder spesielt for utsendingen</li><li>§ 3b. Arbeids- og ansettelsesvilkår ved langvarig utsending</li><li>§ 12a. Utsending fra Norge av arbeidstaker som er innleid fra bemanningsforetak</li><li>§ 14a. Utsending i veitransportsektoren</li><li>§ 14b. Avgrensning av utsendingsperioden</li><li>§ 14c. Plikt til å inngi utsendingserklæring</li><li>§ 14d. Dokumentasjonsplikt i utsendingsperioden</li><li>§ 14e. Dokumentasjonsplikt etter utsendingsperioden</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2023-06-30-1178" id="dokument"><h1>Forskrift om endring i forskrift om utsendte arbeidstakere</h1><section class="section" data-name="kapI" id="kapittel-1" data-lovdata-URL="LTI/forskrift/2023-06-30-1178/KAPITTEL_1"><h2 data-text-align="center">I</h2><article class="defaultP">I forskrift 16. desember 2005 nr. 1566 om utsendte arbeidstakere gjøres følgende endringer:</article> <article class="defaultP" margin-top="true">§ 1 nytt andre ledd skal lyde:</article><article class="legalP" id="kapittel-1-ledd-1">§ 14a til § 14e gjelder når utenlandsk virksomhet etter avtale med en mottaker av transporttjeneste i Norge sender en sjåfør til Norge for egen regning og risiko og under egen ledelse for å utføre<ul class="defaultList"><li data-li-identifier="a." data-name="a."><article class="listArticle" id="kapittel-1-ledd-1-punkt-1"><article class="legalP" id="kapittel-1-ledd-1-punkt-1-ledd-1">godstransport på vei i Norge med kjøretøy med totalvekt over 3&#xa0;500 kg medregnet tilhenger eller semitrailer</article></article></li><li data-li-identifier="b." data-name="b."><article class="listArticle" id="kapittel-1-ledd-1-punkt-2"><article class="legalP" id="kapittel-1-ledd-1-punkt-2-ledd-1">persontransport på vei i Norge i eller utenfor rute med kjøretøy som er beregnet for transport av mer enn 9 personer inkludert sjåføren.</article></article></li></ul></article> <article class="defaultP" margin-top="true">Nåværende § 1 andre ledd blir tredje ledd.</article> <article class="defaultP" margin-top="true">§ 3A overskriften skal lyde:</article><article class="futureLegalArticle" data-name="§3a" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 3a</span>. <span class="legalArticleTitle">Beregning av ytelser som gjelder spesielt for utsendingen</span></span></article> <article class="defaultP" margin-top="true">§ 3B overskriften skal lyde:</article><article class="futureLegalArticle" data-name="§3b" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 3b</span>. <span class="legalArticleTitle">Arbeids- og ansettelsesvilkår ved langvarig utsending</span></span></article> <article class="defaultP" margin-top="true">§ 6 fjerde ledd skal lyde:</article><article class="legalP" id="kapittel-1-ledd-2">Arbeidstilsynet kan anmode ansvarlig myndighet i andre EØS-land om å underrette om vedtak etter arbeidsmiljøloven § 18-7 (tvangsmulkt) og § 18-10 (overtredelsesgebyr) for brudd på arbeids- og ansettelsesvilkår etter denne forskrift § 3 og § 3b, og brudd på krav om dokumentasjon etter § 4.</article> <article class="defaultP" margin-top="true">§ 9 skal lyde:</article><article class="legalP" id="kapittel-1-ledd-3">For å gjøre gjeldende retten til arbeids- og ansettelsesvilkår etter § 3 og § 3b kan utsendt arbeidstaker reise søksmål i Norge. Søksmålet kan reises i den rettskrets som arbeidstakeren har vært utsendt til.</article> <article class="defaultP" margin-top="true">§ 10 første ledd skal lyde:</article><article class="legalP" id="kapittel-1-ledd-4">Gjengjeldelse mot utsendt arbeidstaker som går til rettslige eller administrative skritt mot arbeidsgiver for å ivareta retten til arbeids- og ansettelsesvilkår etter denne forskrift § 3 og § 3b er forbudt. Dersom arbeidstaker fremlegger opplysninger som gir grunn til å tro at det har funnet sted gjengjeldelse i strid med første punktum, skal det legges til grunn at slik gjengjeldelse har funnet sted hvis ikke arbeidsgiveren sannsynliggjør noe annet.</article> <article class="defaultP" margin-top="true">§ 12A overskriften skal lyde:</article><article class="futureLegalArticle" data-name="§12a" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 12a</span>. <span class="legalArticleTitle">Utsending fra Norge av arbeidstaker som er innleid fra bemanningsforetak</span></span></article> <article class="defaultP" margin-top="true">Ny § 14a til § 14e skal lyde:</article><article class="futureLegalArticle" data-name="§14a" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 14a</span>. <span class="legalArticleTitle">Utsending i veitransportsektoren</span></span><article class="legalP" id="kapittel-1-foreslåttparagraf-4-ledd-1">Utsending foreligger når utenlandsk virksomhet etter avtale med en mottaker av transporttjeneste i Norge sender ut en sjåfør for egen regning og risiko og under egen ledelse for å utføre<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-4-ledd-1-punkt-1"><article class="legalP" id="kapittel-1-foreslåttparagraf-4-ledd-1-punkt-1-ledd-1">kabotasjetransport, det vil si godstransport der lasting og lossing av gods skjer i Norge eller persontransport hvor både på- og avstigning av passasjerer skjer i Norge</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-4-ledd-1-punkt-2"><article class="legalP" id="kapittel-1-foreslåttparagraf-4-ledd-1-punkt-2-ledd-1">tredjelandstransport, det vil si transport mellom Norge og et annet land dersom: <ul class="defaultList"><li data-li-identifier="i." data-name="i."><article class="listArticle" id="kapittel-1-foreslåttparagraf-4-ledd-1-punkt-2-ledd-1-punkt-1"><article class="legalP" id="kapittel-1-foreslåttparagraf-4-ledd-1-punkt-2-ledd-1-punkt-1-ledd-1">ingen av landene er etableringslandet til virksomheten og</article></article></li><li data-li-identifier="ii." data-name="ii."><article class="listArticle" id="kapittel-1-foreslåttparagraf-4-ledd-1-punkt-2-ledd-1-punkt-2"><article class="legalP" id="kapittel-1-foreslåttparagraf-4-ledd-1-punkt-2-ledd-1-punkt-2-ledd-1">transporten er ikke en tilleggsaktivitet etter fjerde ledd.</article></article></li></ul></article></article></li></ul></article><article class="legalP" id="kapittel-1-foreslåttparagraf-4-ledd-2">Utsending foreligger ikke når sjåføren<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-4-ledd-2-punkt-1"><article class="legalP" id="kapittel-1-foreslåttparagraf-4-ledd-2-punkt-1-ledd-1">utfører en bilateral transport etter tredje ledd eller utfører tilleggsaktivitet etter fjerde og femte ledd</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-4-ledd-2-punkt-2"><article class="legalP" id="kapittel-1-foreslåttparagraf-4-ledd-2-punkt-2-ledd-1">passerer gjennom Norge uten at gods lastes eller losses og uten at passasjerer tas ombord eller slippes av</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-4-ledd-2-punkt-3"><article class="legalP" id="kapittel-1-foreslåttparagraf-4-ledd-2-punkt-3-ledd-1">utfører den innledende eller avsluttende veitransportstrekningen som en del av en kombinert transport, jf. forskrift 11. august 1995 nr. 716 om gjennomføring av fellesregler om innenlands transport i EØS-avtalen § 1 første ledd nr. 10, dersom veitransportstrekningen er en bilateral transport som fastsatt i tredje ledd bokstav a.</article></article></li></ul></article><article class="legalP" id="kapittel-1-foreslåttparagraf-4-ledd-3">Med bilateral transport menes<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-4-ledd-3-punkt-1"><article class="legalP" id="kapittel-1-foreslåttparagraf-4-ledd-3-punkt-1-ledd-1">forflytning av gods på vei mellom det land der virksomheten er etablert og et annet land på grunnlag av en transportavtale</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-4-ledd-3-punkt-2"><article class="legalP" id="kapittel-1-foreslåttparagraf-4-ledd-3-punkt-2-ledd-1">en persontransport der <ul class="defaultList"><li data-li-identifier="i." data-name="i."><article class="listArticle" id="kapittel-1-foreslåttparagraf-4-ledd-3-punkt-2-ledd-1-punkt-1"><article class="legalP" id="kapittel-1-foreslåttparagraf-4-ledd-3-punkt-2-ledd-1-punkt-1-ledd-1">passasjerer blir tatt ombord i det land der virksomheten er etablert og satt av i et annet land</article></article></li><li data-li-identifier="ii." data-name="ii."><article class="listArticle" id="kapittel-1-foreslåttparagraf-4-ledd-3-punkt-2-ledd-1-punkt-2"><article class="legalP" id="kapittel-1-foreslåttparagraf-4-ledd-3-punkt-2-ledd-1-punkt-2-ledd-1">passasjerer blir tatt ombord i et land og satt av i det landet der virksomheten er etablert</article></article></li><li data-li-identifier="iii." data-name="iii."><article class="listArticle" id="kapittel-1-foreslåttparagraf-4-ledd-3-punkt-2-ledd-1-punkt-3"><article class="legalP" id="kapittel-1-foreslåttparagraf-4-ledd-3-punkt-2-ledd-1-punkt-3-ledd-1">passasjerer blir tatt ombord og satt av i det landet der virksomheten er etablert, dersom transporten utføres med det formål å gjennomføre lokale utflukter i et annet land, i samsvar med forordning (EF) nr. 1073/2009, jf. forskrift 26. mars 2003 nr. 401 om yrkestransport med motorvogn og fartøy § 55.</article></article></li></ul></article></article></li></ul></article><article class="legalP" id="kapittel-1-foreslåttparagraf-4-ledd-4">Med tilleggsaktivitet menes at sjåføren i forbindelse med bilateral gods- eller persontransport<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-4-ledd-4-punkt-1"><article class="legalP" id="kapittel-1-foreslåttparagraf-4-ledd-4-punkt-1-ledd-1">utfører én lasting- og/eller lossing av gods i de landene som sjåføren krysser. Det er en forutsetning at sjåføren ikke laster og losser gods i samme land</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-4-ledd-4-punkt-2"><article class="legalP" id="kapittel-1-foreslåttparagraf-4-ledd-4-punkt-2-ledd-1">utfører to laste og/eller losseaktiviteter under en bilateral godstransport tilbake til etableringslandet, dersom det ikke ble utført noen laste- eller losseaktiviteter under den forutgående bilaterale transporten fra etableringslandet. Det er en forutsetning at sjåføren ikke laster og losser gods i samme land</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-4-ledd-4-punkt-3"><article class="legalP" id="kapittel-1-foreslåttparagraf-4-ledd-4-punkt-3-ledd-1">tar om bord og/eller setter av passasjerer i land som sjåføren krysser, forutsatt at sjåføren ikke tilbyr persontransport mellom to steder i samme land. Det samme gjelder for hjemreisen.</article></article></li></ul></article><article class="legalP" id="kapittel-1-foreslåttparagraf-4-ledd-5">For at sjåfør som utfører tilleggsaktivitet som nevnt i fjerde ledd ikke skal regnes som utsendt, må kjøretøyet som brukes til transporten være utstyrt med en smart fartskriver som oppfyller kravene til registrering av grensepasseringer og supplerende aktiviteter i samsvar med forordning (EU) nr. 165/2014 artikkel 8, 9 og 10, jf. forskrift 2. juli 2007 nr. 877 om kjøre- og hviletid og fartsskriver for vegtransport i EØS § 1.</article></article><article class="futureLegalArticle" data-name="§14b" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 14b</span>. <span class="legalArticleTitle">Avgrensning av utsendingsperioden</span></span><article class="legalP" id="kapittel-1-foreslåttparagraf-5-ledd-1">Ved utsending av sjåfør som nevnt i § 14a første ledd skal utsendingsperioder som avsluttes ved at sjåføren forlater Norge i forbindelse med en internasjonal transport ikke legges sammen med utsendingsperioder for samme eller annen sjåfør ved vurderingen av om sjåføren har rett til utvidet vern etter § 3b.</article></article><article class="futureLegalArticle" data-name="§14c" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 14c</span>. <span class="legalArticleTitle">Plikt til å inngi utsendingserklæring</span></span><article class="legalP" id="kapittel-1-foreslåttparagraf-6-ledd-1">Utenlandsk virksomhet som sender ut sjåfør i tilfeller som nevnt i § 14a første ledd må senest ved begynnelsen av utsendingsperioden inngi en utsendingserklæring til Arbeidstilsynet.</article><article class="legalP" id="kapittel-1-foreslåttparagraf-6-ledd-2">Utsendingserklæringen skal inneholde følgende opplysninger:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-6-ledd-2-punkt-1"><article class="legalP" id="kapittel-1-foreslåttparagraf-6-ledd-2-punkt-1-ledd-1">virksomhetens identitet, i form av nummeret på foretakets fellesskapstillatelse hvis dette er tilgjengelig</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-6-ledd-2-punkt-2"><article class="legalP" id="kapittel-1-foreslåttparagraf-6-ledd-2-punkt-2-ledd-1">kontaktinformasjon til transportleder eller andre kontaktpersoner i etableringslandet</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-6-ledd-2-punkt-3"><article class="legalP" id="kapittel-1-foreslåttparagraf-6-ledd-2-punkt-3-ledd-1">navn, adresse og førerkortnummeret til sjåføren</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-6-ledd-2-punkt-4"><article class="legalP" id="kapittel-1-foreslåttparagraf-6-ledd-2-punkt-4-ledd-1">startdato for sjåførens arbeidsavtale og hvilket lands rett som regulerer arbeidsforholdet</article></article></li><li data-li-identifier="e." data-name="e."><article class="listArticle" id="kapittel-1-foreslåttparagraf-6-ledd-2-punkt-5"><article class="legalP" id="kapittel-1-foreslåttparagraf-6-ledd-2-punkt-5-ledd-1">planlagt start og slutt for utsendingen</article></article></li><li data-li-identifier="f." data-name="f."><article class="listArticle" id="kapittel-1-foreslåttparagraf-6-ledd-2-punkt-6"><article class="legalP" id="kapittel-1-foreslåttparagraf-6-ledd-2-punkt-6-ledd-1">kjennemerket på kjøretøy(ene)</article></article></li><li data-li-identifier="g." data-name="g."><article class="listArticle" id="kapittel-1-foreslåttparagraf-6-ledd-2-punkt-7"><article class="legalP" id="kapittel-1-foreslåttparagraf-6-ledd-2-punkt-7-ledd-1">angivelse av om det er gods-, person-, internasjonal transport eller kabotasjetransport.</article></article></li></ul></article><article class="legalP" id="kapittel-1-foreslåttparagraf-6-ledd-3">Virksomheten skal underrette Arbeidstilsynet om eventuelle endringer i opplysninger som nevnt i andre ledd.</article><article class="legalP" id="kapittel-1-foreslåttparagraf-6-ledd-4">Virksomhet etablert i et EU-land eller andre land som har adgang til å bruke Informasjonssystemet for det indre marked (IMI) til dette, skal inngi utsendingserklæring etter andre ledd og eventuelle oppdaterte opplysninger etter tredje ledd via IMI. Utenlandsk virksomhet som ikke har adgang til å bruke IMI skal inngi utsendingserklæring og eventuelle oppdaterte opplysninger på den måten Arbeidstilsynet fastsetter.</article></article><article class="futureLegalArticle" data-name="§14d" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 14d</span>. <span class="legalArticleTitle">Dokumentasjonsplikt i utsendingsperioden</span></span><article class="legalP" id="kapittel-1-foreslåttparagraf-7-ledd-1">Utenlandsk virksomhet som utfører en transport med utsendt sjåfør i tilfeller som nevnt i § 14a første ledd, skal sørge for at dokumenter som nevnt i andre ledd i utsendingsperioden er tilgjengelig i kjøretøyet og at sjåføren fremlegger dem på forespørsel ved kontroll langs vei.</article><article class="legalP" id="kapittel-1-foreslåttparagraf-7-ledd-2">Dokumentasjonsplikten etter første ledd omfatter<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-7-ledd-2-punkt-1"><article class="legalP" id="kapittel-1-foreslåttparagraf-7-ledd-2-punkt-1-ledd-1">kopi av utsendingsserklæring inngitt etter § 14c</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-7-ledd-2-punkt-2"><article class="legalP" id="kapittel-1-foreslåttparagraf-7-ledd-2-punkt-2-ledd-1">dokumentasjon vedrørende de transportoppdrag som finner sted i Norge, for eksempel et elektronisk fraktbrev eller dokumentasjon vedrørende den inngående internasjonale transporten og alle etterfølgende kabotasjeoppdrag som nevnt i forordning (EF) nr. 1072/2009 artikkel 8 (3) eller kjøreskjema som nevnt i forordning (EF) nr. 1073/2009 artikkel 12, jf. forskrift 26. mars 2003 nr. 401 om yrkestransport med motorvogn og fartøy § 53 og § 55.</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-7-ledd-2-punkt-3"><article class="legalP" id="kapittel-1-foreslåttparagraf-7-ledd-2-punkt-3-ledd-1">utskrift fra fartsskriver, herunder opplysninger vedrørende grensepasseringer i samsvar med forordning (EF) nr. 561/2006 og forordning (EU) nr. 165/2014, jf. forskrift 2. juli 2007 nr. 877 om kjøre- og hviletid og fartsskriver for vegtransport i EØS § 1.</article></article></li></ul></article></article><article class="futureLegalArticle" data-name="§14e" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 14e</span>. <span class="legalArticleTitle">Dokumentasjonsplikt etter utsendingsperioden</span></span><article class="legalP" id="kapittel-1-foreslåttparagraf-8-ledd-1">Utenlandsk virksomhet som har sendt ut en sjåfør som har utført gods- eller persontransport som nevnt i § 14a første ledd skal etter utsendingsperioden, når Arbeidstilsynet ber om det, sende<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-8-ledd-1-punkt-1"><article class="legalP" id="kapittel-1-foreslåttparagraf-8-ledd-1-punkt-1-ledd-1">dokumentasjon som nevnt i § 14d andre ledd bokstavene b og c</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-8-ledd-1-punkt-2"><article class="legalP" id="kapittel-1-foreslåttparagraf-8-ledd-1-punkt-2-ledd-1">dokumentasjon vedrørende sjåførens lønn, for eksempel lønnsslipper</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-8-ledd-1-punkt-3"><article class="legalP" id="kapittel-1-foreslåttparagraf-8-ledd-1-punkt-3-ledd-1">arbeidsavtale eller likeverdig dokument som aksepteres i landet der virksomheten er etablert og er i samsvar med krav i direktiv 91/533/EØF artikkel 3</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-8-ledd-1-punkt-4"><article class="legalP" id="kapittel-1-foreslåttparagraf-8-ledd-1-punkt-4-ledd-1">timelister for sjåførens arbeid</article></article></li><li data-li-identifier="e." data-name="e."><article class="listArticle" id="kapittel-1-foreslåttparagraf-8-ledd-1-punkt-5"><article class="legalP" id="kapittel-1-foreslåttparagraf-8-ledd-1-punkt-5-ledd-1">bevis for betaling av lønn.</article></article></li></ul></article><article class="legalP" id="kapittel-1-foreslåttparagraf-8-ledd-2">Virksomhet etablert i et EU-land eller andre land som har adgang til å bruke Informasjonssystemet for det indre marked (IMI) til dette, skal sende dokumentasjonen til Arbeidstilsynet gjennom IMI. Virksomhet som ikke har adgang til å bruke IMI skal sende dokumentasjonen på den måten Arbeidstilsynet fastsetter.</article><article class="legalP" id="kapittel-1-foreslåttparagraf-8-ledd-3">Plikten etter første ledd skal oppfylles innen åtte uker fra Arbeidstilsynets begjæring er fremsatt.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2023-06-30-1178/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft fra den tiden departementet bestemmer. Departementet kan sette i kraft de enkelte bestemmelsene til forskjellig tid.</article></section></main></body></html>