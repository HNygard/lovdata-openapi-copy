<!DOCTYPE html><html lang="nb"><head><title>Forskrift om endring i finansavtaleforskriften (Lånekassen)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-03-02-287</dd><dt class="dokid">DokumentID</dt><dd class="dokid">LTI/forskrift/2023-03-02-287</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Lovavdelingen</li></ul></dd><dt class="dateInForce">I kraft fra</dt><dd class="dateInForce">2023-07-01, 2023-03-02</dd><dt class="changesToDocuments">Endrer</dt><dd class="changesToDocuments"><ul><li>forskrift/2022-09-19-1612</li></ul></dd><dt class="basedOn">Hjemmel</dt><dd class="basedOn"><ul><li>lov/2020-12-18-146/§1-1</li><li>forskrift/2022-09-02-1529</li></ul></dd><dt class="dateOfPublication">Kunngjort</dt><dd class="dateOfPublication">2023-03-03 14:55</dd><dt class="journalNumber">Journalnummer</dt><dd class="journalNumber">2023-0224</dd><dt class="titleShort">Korttittel</dt><dd class="titleShort">Endr. i finansavtaleforskriften</dd><dt class="title">Tittel</dt><dd class="title">Forskrift om endring i finansavtaleforskriften (Lånekassen)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og beredskapsdepartementet 2. mars 2023 med hjemmel i lov 18. desember 2020 nr. 146 om finansavtaler (finansavtaleloven) § 1-1 annet ledd og delegeringsvedtak 2. september 2022 nr. 1529.</dd><dt class="refid">RefID</dt><dd class="refid">forskrift/2023-03-02-287</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i finansavtaleforskriften (Lånekassen)<ul class="tocSubUl"><li>I</li><li>Kapittel 7. Finansavtalelovens anvendelse på kredittavtaler inngått med Statens lånekasse for utdanning<ul class="tocSubUl"><li>§ 7-1. Virkeområde</li><li>§ 7-2. Finansavtaleloven og Lånekassens virksomhet</li><li>§ 7-3. Lånekassens opplysningsplikt</li><li>§ 7-4. Avtalens innhold</li><li>§ 7-5. Lånekassens opplysningsplikt for rentebærende kreditt</li><li>§ 7-6. Tap og gevinst ved førtidig tilbakebetaling av fastrentekreditt</li><li>§ 7-7. Overføring til Statens innkrevingssentral</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2023-03-02-287" id="dokument"><h1>Forskrift om endring i finansavtaleforskriften (Lånekassen)</h1><section class="section" data-name="kapI" id="kapittel-1" data-lovdata-URL="LTI/forskrift/2023-03-02-287/KAPITTEL_1"><h2 data-text-align="center">I</h2><article class="defaultP">I forskrift 19. september 2022 nr. 1612 om finansavtaler (finansavtaleforskriften) gjøres følgende endringer:</article> <article class="defaultP" margin-top="true">§ 1-1 nytt annet ledd skal lyde:</article><article class="numberedLegalP" data-numerator="2" id="kapittel-1-nummer-1">(2) For kredittavtale (utdanningslån) inngått med Statens lånekasse for utdanning (Lånekassen) gjelder regler i finansavtaleloven og i forskriften her i den utstrekning det følger av forskriften kapittel 7.</article> <article class="defaultP" margin-top="true">Nåværende annet ledd blir nytt tredje ledd.</article> <article class="defaultP" margin-top="true">§ 3-9 femte ledd skal lyde:</article><article class="numberedLegalP" data-numerator="5" id="kapittel-1-nummer-2">(5) Finanstilsynet kan fastsette en teknisk standard for presentasjonsformatet som tjenesteyteren skal bruke, i samsvar med kommisjonens gjennomføringsforordning (EU) 2018/34.</article> <article class="defaultP" margin-top="true">Nytt kapittel skal 7 lyde:</article></section><section class="section" data-name="kap7" id="kapittel-2" data-lovdata-URL="LTI/forskrift/2023-03-02-287/KAPITTEL_2"><h2>Kapittel 7. Finansavtalelovens anvendelse på kredittavtaler inngått med Statens lånekasse for utdanning</h2><article class="futureLegalArticle" data-name="§7-1" id="kapittel-2-foreslåttparagraf-1"><span class="futureLegalArticleHeader"><span class="legalArticleValue">§ 7-1</span>. <span class="legalArticleTitle">Virkeområde</span></span><article class="legalP" id="kapittel-2-foreslåttparagraf-1-ledd-1">Reglene i kapittel 7 gjelder for kredittavtale (utdanningslån) inngått med Statens lånekasse for utdanning (Lånekassen).</article></article><article class="futureLegalArticle" data-name="§7-2" id="kapittel-2-foreslåttparagraf-2"><span class="futureLegalArticleHeader"><span class="legalArticleValue">§ 7-2</span>. <span class="legalArticleTitle">Finansavtaleloven og Lånekassens virksomhet</span></span><article class="numberedLegalP" data-numerator="1" id="kapittel-2-foreslåttparagraf-2-nummer-1">(1) Når ikke noe annet følger av annet eller tredje ledd, gjelder reglene gitt i og i medhold av finansavtaleloven så lang de passer for kredittavtaler som inngås med Lånekassen.</article><article class="numberedLegalP" data-numerator="2" id="kapittel-2-foreslåttparagraf-2-nummer-2">(2) Reglene i finansavtaleloven § 2-1 tredje ledd, § 2-11 annet punktum, § 2-13 annet og tredje ledd, § 3-1 til § 3-3, § 3-9 annet ledd bokstav a, § 3-13, § 3-14, § 3-22 til § 3-40, § 3-41 annet ledd, § 3-44 til § 3-52 og kapittel 4 til 7 gjelder ikke for Lånekassens virksomhet.</article><article class="numberedLegalP" data-numerator="3" id="kapittel-2-foreslåttparagraf-2-nummer-3">(3) Regler i finansavtaleloven eller regler gitt i medhold av finansavtaleloven viker for regler i forvaltningsloven og utdanningsstøtteloven.</article></article><article class="futureLegalArticle" data-name="§7-3" id="kapittel-2-foreslåttparagraf-3"><span class="futureLegalArticleHeader"><span class="legalArticleValue">§ 7-3</span>. <span class="legalArticleTitle">Lånekassens opplysningsplikt</span></span><article class="numberedLegalP" data-numerator="1" id="kapittel-2-foreslåttparagraf-3-nummer-1">(1) Når ikke noe annet er særskilt bestemt, skal Lånekassen i god tid før det inngås avtale som nevnt i § 7-1 gi kunden avtalevilkårene og opplysninger om<ul class="defaultList"><li data-li-identifier="1." data-name="1."><article class="listArticle" id="kapittel-2-foreslåttparagraf-3-nummer-1-punkt-1"><article class="legalP" id="kapittel-2-foreslåttparagraf-3-nummer-1-punkt-1-ledd-1">Lånekassens primære virksomhet, foretaksnavn og hovedkontorets geografiske adresse</article></article></li><li data-li-identifier="2." data-name="2."><article class="listArticle" id="kapittel-2-foreslåttparagraf-3-nummer-1-punkt-2"><article class="legalP" id="kapittel-2-foreslåttparagraf-3-nummer-1-punkt-2-ledd-1">Lånekassens organisasjonsnummer i Enhetsregisteret</article></article></li><li data-li-identifier="3." data-name="3."><article class="listArticle" id="kapittel-2-foreslåttparagraf-3-nummer-1-punkt-3"><article class="legalP" id="kapittel-2-foreslåttparagraf-3-nummer-1-punkt-3-ledd-1">eventuell akseptfrist</article></article></li><li data-li-identifier="4." data-name="4."><article class="listArticle" id="kapittel-2-foreslåttparagraf-3-nummer-1-punkt-4"><article class="legalP" id="kapittel-2-foreslåttparagraf-3-nummer-1-punkt-4-ledd-1">vilkår og fremgangsmåte for bruk av eventuell angrerett etter finansavtaleloven § 3-41 første ledd og tredje til femte ledd og § 3-42 og § 3-43</article></article></li><li data-li-identifier="5." data-name="5."><article class="listArticle" id="kapittel-2-foreslåttparagraf-3-nummer-1-punkt-5"><article class="legalP" id="kapittel-2-foreslåttparagraf-3-nummer-1-punkt-5-ledd-1">eventuelle avtalevilkår om lovvalg eller verneting</article></article></li><li data-li-identifier="6." data-name="6."><article class="listArticle" id="kapittel-2-foreslåttparagraf-3-nummer-1-punkt-6"><article class="legalP" id="kapittel-2-foreslåttparagraf-3-nummer-1-punkt-6-ledd-1">den finansielle tjenestens viktigste egenskaper</article></article></li><li data-li-identifier="7." data-name="7."><article class="listArticle" id="kapittel-2-foreslåttparagraf-3-nummer-1-punkt-7"><article class="legalP" id="kapittel-2-foreslåttparagraf-3-nummer-1-punkt-7-ledd-1">det totale beløpet for alle kostnader og gebyrer mv. som kunden skal betale til Lånekassen, og en spesifikasjon av eventuelle enkeltelementer eller utregningsgrunnlaget hvis nøyaktig kostnad for tjenestene ikke kan oppgis</article></article></li><li data-li-identifier="8." data-name="8."><article class="listArticle" id="kapittel-2-foreslåttparagraf-3-nummer-1-punkt-8"><article class="legalP" id="kapittel-2-foreslåttparagraf-3-nummer-1-punkt-8-ledd-1">eventuelle rentesatser og vekslingskurser som skal benyttes, jf. finansavtaleloven § 3-15, herunder opplysninger om at disse eventuelt kan endres, og dersom det er avtalt referanserentesats eller referansevekslingskurs, opplysninger om beregningsmetoden for den faktiske renten eller vekslingskursen og relevant dato, indeks eller grunnlag for fastsetting av referanserentesats eller referansevekslingskurs</article></article></li><li data-li-identifier="9." data-name="9."><article class="listArticle" id="kapittel-2-foreslåttparagraf-3-nummer-1-punkt-9"><article class="legalP" id="kapittel-2-foreslåttparagraf-3-nummer-1-punkt-9-ledd-1">eventuelle vilkår om en umiddelbar anvendelse av endringer i referanserentesatsen eller referansevekslingskursen og i tilfelle hvordan opplysninger om disse endringene vil bli gitt etter finansavtaleloven § 3-15 annet ledd</article></article></li><li data-li-identifier="10." data-name="10."><article class="listArticle" id="kapittel-2-foreslåttparagraf-3-nummer-1-punkt-10"><article class="legalP" id="kapittel-2-foreslåttparagraf-3-nummer-1-punkt-10-ledd-1">eventuelt at det kan finnes også andre kostnader utenom betalinger til Lånekassen</article></article></li><li data-li-identifier="11." data-name="11."><article class="listArticle" id="kapittel-2-foreslåttparagraf-3-nummer-1-punkt-11"><article class="legalP" id="kapittel-2-foreslåttparagraf-3-nummer-1-punkt-11-ledd-1">kredittype</article></article></li><li data-li-identifier="12." data-name="12."><article class="listArticle" id="kapittel-2-foreslåttparagraf-3-nummer-1-punkt-12"><article class="legalP" id="kapittel-2-foreslåttparagraf-3-nummer-1-punkt-12-ledd-1">tilgjengelig kredittbeløp</article></article></li><li data-li-identifier="13." data-name="13."><article class="listArticle" id="kapittel-2-foreslåttparagraf-3-nummer-1-punkt-13"><article class="legalP" id="kapittel-2-foreslåttparagraf-3-nummer-1-punkt-13-ledd-1">vilkår for bruk av kreditten som tilbys</article></article></li><li data-li-identifier="14." data-name="14."><article class="listArticle" id="kapittel-2-foreslåttparagraf-3-nummer-1-punkt-14"><article class="legalP" id="kapittel-2-foreslåttparagraf-3-nummer-1-punkt-14-ledd-1">effektiv rente og et illustrert eksempel som angir alle de antakelser som er lagt til grunn for beregningen av prosentsatsen</article></article></li><li data-li-identifier="15." data-name="15."><article class="listArticle" id="kapittel-2-foreslåttparagraf-3-nummer-1-punkt-15"><article class="legalP" id="kapittel-2-foreslåttparagraf-3-nummer-1-punkt-15-ledd-1">eventuelle avdrag, herunder avdragenes størrelse, antall og hyppighet. Skal det anvendes ulik rente for en del av kreditten, skal fordelingen av avdragene på slike deler spesifiseres</article></article></li><li data-li-identifier="16." data-name="16."><article class="listArticle" id="kapittel-2-foreslåttparagraf-3-nummer-1-punkt-16"><article class="legalP" id="kapittel-2-foreslåttparagraf-3-nummer-1-punkt-16-ledd-1">risiko forbundet med å ikke overholde betalingsfrister, herunder gjeldende forsinkelsesrente og kostnader som kunden må betale ved mislighold</article></article></li><li data-li-identifier="17." data-name="17."><article class="listArticle" id="kapittel-2-foreslåttparagraf-3-nummer-1-punkt-17"><article class="legalP" id="kapittel-2-foreslåttparagraf-3-nummer-1-punkt-17-ledd-1">sum renter i perioder med pause i avdragsbetaling, månedlige terminbeløp, renter, at søkeren kan få lån- og stipendytelser etter vilkår fastsatt i forskrift om utdanningsstøtte, og at det kan gis hel eller delvis ettergivelse og andre lettelser i nedbetalingen etter vilkår fastsatt i forskrift om tilbakebetaling av utdanningslån. Ved beregningen legges normert studietid for den aktuelle utdanningen til grunn. Beregningen foretas ut fra de rentesatser og vilkår som gjelder på det tidspunktet opplysningene gis</article></article></li><li data-li-identifier="18." data-name="18."><article class="listArticle" id="kapittel-2-foreslåttparagraf-3-nummer-1-punkt-18"><article class="legalP" id="kapittel-2-foreslåttparagraf-3-nummer-1-punkt-18-ledd-1">kundens rett til å be om særskilt informasjon etter fjerde ledd.</article></article></li></ul></article><article class="numberedLegalP" data-numerator="2" id="kapittel-2-foreslåttparagraf-3-nummer-2">(2) Opplysninger som nevnt i første ledd kan gis som standardopplysninger. Det kan henvises til at slike standardopplysninger er publisert på Lånekassens nettsider.</article><article class="numberedLegalP" data-numerator="3" id="kapittel-2-foreslåttparagraf-3-nummer-3">(3) Opplysninger som nevnt i første og annet ledd skal være oppdaterte. Det skal opplyses om når opplysningene sist ble oppdatert.</article><article class="numberedLegalP" data-numerator="4" id="kapittel-2-foreslåttparagraf-3-nummer-4">(4) Dersom kunden ber om det, skal Lånekassen gi opplysninger som nevnt i første og annet ledd til den enkelte kunde basert på en beregning ut fra kundens studieplaner og gjeldende satser på opplysningstidspunktet.</article></article><article class="futureLegalArticle" data-name="§7-4" id="kapittel-2-foreslåttparagraf-4"><span class="futureLegalArticleHeader"><span class="legalArticleValue">§ 7-4</span>. <span class="legalArticleTitle">Avtalens innhold</span></span><article class="legalP" id="kapittel-2-foreslåttparagraf-4-ledd-1">Ved anvendelse av finansavtaleloven § 3-12 første ledd skal henvisningen til finansavtaleloven § 3-22 første ledd forstås som en henvisning til forskriften § 7-3 første ledd. Forskriften § 7-3 annet og tredje ledd gjelder tilsvarende.</article></article><article class="futureLegalArticle" data-name="§7-5" id="kapittel-2-foreslåttparagraf-5"><span class="futureLegalArticleHeader"><span class="legalArticleValue">§ 7-5</span>. <span class="legalArticleTitle">Lånekassens opplysningsplikt for rentebærende kreditt</span></span><article class="legalP" id="kapittel-2-foreslåttparagraf-5-ledd-1">Når kreditt fra Lånekassen settes rentebærende, skal Lånekassen uten ugrunnet opphold gi kunden opplysninger som nevnt i § 7-3 første ledd. Første punktum gjelder selv om kunden har mottatt slike opplysninger om kreditten før kreditten ble rentebærende. § 7-3 annet og tredje ledd gjelder tilsvarende.</article></article><article class="futureLegalArticle" data-name="§7-6" id="kapittel-2-foreslåttparagraf-6"><span class="futureLegalArticleHeader"><span class="legalArticleValue">§ 7-6</span>. <span class="legalArticleTitle">Tap og gevinst ved førtidig tilbakebetaling av fastrentekreditt</span></span><article class="legalP" id="kapittel-2-foreslåttparagraf-6-ledd-1">Ved førtidig tilbakebetaling av kreditt som omfattes av § 7-1, kan kunden ikke gjøre gjeldende beløpsgrensen etter finansavtaleloven § 2-10 første ledd tredje punktum bokstav a.</article></article><article class="futureLegalArticle" data-name="§7-7" id="kapittel-2-foreslåttparagraf-7"><span class="futureLegalArticleHeader"><span class="legalArticleValue">§ 7-7</span>. <span class="legalArticleTitle">Overføring til Statens innkrevingssentral</span></span><article class="legalP" id="kapittel-2-foreslåttparagraf-7-ledd-1">Lånekassen kan uten kundens samtykke overføre fordring som nevnt i § 7-1 til Statens innkrevingssentral.</article></article> <article class="defaultP" margin-top="true">Nåværende kapittel 7 blir nytt kapittel 8.</article> <article class="defaultP" margin-top="true">§ 7-1 og § 7-2 blir nye § 8-1 og § 8-2.</article></section><section class="section" data-name="kapII" id="kapittel-3" data-lovdata-URL="LTI/forskrift/2023-03-02-287/KAPITTEL_3"><h2 data-text-align="center">II</h2><article class="legalP" id="kapittel-3-ledd-1">Forskriften trer i kraft 1. juli 2023. Endringen i finansavtaleforskriften § 3-9 femte ledd trer likevel i kraft straks.</article></section></main></body></html>