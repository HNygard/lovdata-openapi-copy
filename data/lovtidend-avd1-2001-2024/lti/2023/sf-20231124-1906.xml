<!DOCTYPE html><html lang="nb"><head><title>Forskrift om endring i forskrift til utfylling og gjennomføring mv. av skattebetalingsloven (skattebetalingsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-11-24-1906</dd><dt class="dokid">DokumentID</dt><dd class="dokid">LTI/forskrift/2023-11-24-1906</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="subunit">Etat</dt><dd class="subunit"><ul><li>Skattedirektoratet</li></ul></dd><dt class="dateInForce">I kraft fra</dt><dd class="dateInForce">2024-01-01, med virkning fra inntektsåret 2024</dd><dt class="changesToDocuments">Endrer</dt><dd class="changesToDocuments"><ul><li>forskrift/2007-12-21-1766</li></ul></dd><dt class="basedOn">Hjemmel</dt><dd class="basedOn"><ul><li>lov/2005-06-17-67/§5-5</li><li>lov/2005-06-17-67/§5-6</li><li>lov/2005-06-17-67/§5-8</li><li>forskrift/2007-12-21-1766/§5</li></ul></dd><dt class="dateOfPublication">Kunngjort</dt><dd class="dateOfPublication">2023-11-27 15:05</dd><dt class="journalNumber">Journalnummer</dt><dd class="journalNumber">2023-1271</dd><dt class="titleShort">Korttittel</dt><dd class="titleShort">Endr. i skattebetalingsforskriften</dd><dt class="title">Tittel</dt><dd class="title">Forskrift om endring i forskrift til utfylling og gjennomføring mv. av skattebetalingsloven (skattebetalingsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Skattedirektoratet 24. november 2023 med hjemmel i lov 17. juni 2005 nr. 67 om betaling og innkreving av skatte- og avgiftskrav (skattebetalingsloven) § 5-5, § 5-6 og § 5-8 og forskrift 21. desember 2007 nr. 1766 til utfylling og gjennomføring mv. av skattebetalingsloven (skattebetalingsforskriften) § 5.</dd><dt class="refid">RefID</dt><dd class="refid">forskrift/2023-11-24-1906</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift til utfylling og gjennomføring mv. av skattebetalingsloven (skattebetalingsforskriften)<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2023-11-24-1906" id="dokument"><h1>Forskrift om endring i forskrift til utfylling og gjennomføring mv. av skattebetalingsloven (skattebetalingsforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2023-11-24-1906/KAPITTEL_1"><h2 data-text-align="center">I</h2><article class="defaultP">I forskrift 21. desember 2007 nr. 1766 til utfylling og gjennomføring mv. av skattebetalingsloven (skattebetalingsforskriften) gjøres følgende endringer:</article> <article class="defaultP" margin-top="true">§ 5-5-3 skal lyde:</article><article class="numberedLegalP" data-numerator="1" id="kapittel-1-nummer-1">(1) Ved etterbetaling og etteroppgjør av pensjoner kan det foretas forskuddstrekk tilsvarende 32 prosent. Ved etterbetalinger for personer som er skattemessig bosatt i en kommune i Finnmark fylke eller kommunene Karlsøy, Kvænangen, Kåfjord, Lyngen, Nordreisa, Skjervøy og Storfjord i Troms fylke kan det foretas forskuddstrekk tilsvarende 28 prosent.</article><article class="numberedLegalP" data-numerator="2" id="kapittel-1-nummer-2">(2) Ved etterbetaling og etteroppgjør av ytelser fra folketrygden som skattlegges etter reglene om lønnsinntekt, kan det foretas forskuddstrekk tilsvarende 44 prosent. Tilsvarende gjelder etterbetaling av uføreytelser fra andre ordninger. Ved etterbetalinger for personer som er skattemessig bosatt i en kommune i Finnmark fylke eller kommunene Karlsøy, Kvænangen, Kåfjord, Lyngen, Nordreisa, Skjervøy og Storfjord i Troms fylke kan det foretas forskuddstrekk tilsvarende 40 prosent.</article> <article class="defaultP" margin-top="true">§ 5-6-12 syvende ledd skal lyde:</article><article class="legalP" id="kapittel-1-ledd-1">Utgiftsgodtgjørelse for bruk av egen bolig i eierens ervervsvirksomhet (hjemmekontor mv.) er i sin helhet fritatt for forskuddstrekk når den ikke overstiger satsen i Skattedirektoratets årlige satsforskrift og kravet om at minst halvparten eiendommen benyttes til egen bolig regnet etter utleieverdi er oppfylt.</article> <article class="defaultP" margin-top="true">§ 5-6-12 åttende ledd skal lyde:</article><article class="legalP" id="kapittel-1-ledd-2">Utgiftsgodtgjørelse til bygnings- og skogsarbeidere for redskaps- og verktøyhold i arbeidet er i sin helhet fritatt for forskuddstrekk når den ikke overstiger satsene i Skattedirektoratets årlige satsforskrift.</article> <article class="defaultP" margin-top="true">§ 5-6-12 niende ledd skal lyde:</article><article class="legalP" id="kapittel-1-ledd-3">Andre utgiftsgodtgjørelser enn de som omfattes av første, fjerde, femte, sjette, syvende og åttende ledd er i sin helhet fritatt for forskuddstrekk dersom godtgjørelsen utbetales i samsvar med satser, legitimasjonskrav og øvrige bestemmelser i tariffavtale eller statlig regulativ, og godtgjørelsen ikke for noen del er fastsatt for å gi arbeidsvederlag i tillegg til utgiftsdekningen. Fritak for forskuddstrekk gjelder ikke for utgiftsgodtgjørelser til dekning av ulegitimerte småutgifter (administrativ forpleining). Bare ulegitimerte nattillegg på innenlandsreiser etter satsen i Skattedirektoratets årlige satsforskrift kan holdes trekkfritt. Utbetaling av ulegitimert nattillegg skal oppfylle legitimasjonskravene i tredje ledd, unntatt opplysning om navn og adresse på overnattingssted eller utleier. Utbetaling av kostgodtgjørelse på tjenestereise uten overnatting må ikke overstige satser i Skattedirektoratets årlige satsforskrift og skal oppfylle legitimasjonskravene i tredje ledd, unntatt opplysninger om overnatting og losji.</article> <article class="defaultP" margin-top="true">§ 5-6-12 tiende ledd skal lyde:</article><article class="legalP" id="kapittel-1-ledd-4">Bilgodtgjørelse for yrkes- eller tjenestekjøring er trekkfri bare når godtgjørelsen utbetales som kilometergodtgjørelse etter satser i Skattedirektoratets årlige satsforskrift og i samsvar med legitimasjonskravene i ellevte ledd. Kilometergodtgjørelse for arbeidsreiser, jf. Finansdepartementets forskrift 19. november 1999 nr. 1158 til skatteloven § 6-44 del B, omfattes ikke av trekkfritaket, med unntak av arbeidsreiser som er skattefrie etter nevnte forskrift § 5-15-5.</article> <article class="defaultP" margin-top="true">§ 5-6-12 ellevte ledd skal lyde:</article><article class="legalP" id="kapittel-1-ledd-5">Bilgodtgjørelse etter tiende ledd skal legitimeres ved en fortløpende oppstilling (reiseregning) som underskrives av arbeidstakeren. Reiseregningen skal minst ha følgende innhold:<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-5-punkt-1"><article class="legalP" id="kapittel-1-ledd-5-punkt-1-ledd-1">arbeidstakerens navn og adresse og underskrift,</article></article></li><li data-li-identifier="-" data-name="-"><article class="listArticle" id="kapittel-1-ledd-5-punkt-2"><article class="legalP" id="kapittel-1-ledd-5-punkt-2-ledd-1">dato for avreise og hjemkomst for hver yrkes- eller tjenestereise,</article></article></li><li data-li-identifier="-" data-name="-"><article class="listArticle" id="kapittel-1-ledd-5-punkt-3"><article class="legalP" id="kapittel-1-ledd-5-punkt-3-ledd-1">formålet med reisen,</article></article></li><li data-li-identifier="-" data-name="-"><article class="listArticle" id="kapittel-1-ledd-5-punkt-4"><article class="legalP" id="kapittel-1-ledd-5-punkt-4-ledd-1">hvilke arrangement arbeidstakeren har deltatt på,</article></article></li><li data-li-identifier="-" data-name="-"><article class="listArticle" id="kapittel-1-ledd-5-punkt-5"><article class="legalP" id="kapittel-1-ledd-5-punkt-5-ledd-1">fremstilling av reiseruten med angivelse av utgangs- og endepunkt, lokal kjøring på oppdragsstedet og årsaken til eventuelle omkjøringer,</article></article></li><li data-li-identifier="-" data-name="-"><article class="listArticle" id="kapittel-1-ledd-5-punkt-6"><article class="legalP" id="kapittel-1-ledd-5-punkt-6-ledd-1">totalt utkjørt distanse i forbindelse med yrkes- eller tjenestereise, for eksempel beregnet på grunnlag av bilens kilometerteller, GPS-basert elektronisk kjørebok eller nettbasert kartprogram, og</article></article></li><li data-li-identifier="-" data-name="-"><article class="listArticle" id="kapittel-1-ledd-5-punkt-7"><article class="legalP" id="kapittel-1-ledd-5-punkt-7-ledd-1">navn på passasjer det kreves passasjertillegg for.</article></article></li></ul></article> <article class="defaultP" margin-top="true">§ 5-6-12 tidligere tiende og ellevte ledd blir nytt tolvte og trettende ledd.</article> <article class="defaultP" margin-top="true">§ 5-8-11 første ledd skal lyde:</article><article class="legalP" id="kapittel-1-ledd-6">Ved arbeidsgivers beregning av forskuddstrekket skal reglene for beregning av fordel ved privat bruk av arbeidsgivers bil i skatteloven § 5-13, Finansdepartementets forskrift 19. november 1999 nr. 1158 til skatteloven og Skattedirektoratets årlige satsforskrift legges til grunn.</article></section><section class="section" data-name="kapII" id="kapittel-2" data-lovdata-URL="LTI/forskrift/2023-11-24-1906/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene under I trer i kraft fra 1. januar 2024 med virkning fra inntektsåret 2024.</article></section></main></body></html>