<!DOCTYPE html><html lang="nb"><head><title>Lov om endringer i sjøloven og skipssikkerhetsloven (elektronisk tinglysing av skip og rettigheter i skip)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2023-12-20-115</dd><dt class="dokid">DokumentID</dt><dd class="dokid">LTI/lov/2023-12-20-115</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/2007-02-16-9</li><li>lov/1994-06-24-39</li></ul></dd><dt class="legalArea">Rettsområde</dt><dd class="legalArea"><ul><li>Transport og kommunikasjoner &gt; Skipsfart</li></ul></dd><dt class="dateOfPublication">Kunngjort</dt><dd class="dateOfPublication">2023-12-20 11:40</dd><dt class="journalNumber">Journalnummer</dt><dd class="journalNumber">2023-1304</dd><dt class="titleShort">Korttittel</dt><dd class="titleShort">Endringslov til sjøloven og skipssikkerhetsloven</dd><dt class="title">Tittel</dt><dd class="title">Lov om endringer i sjøloven og skipssikkerhetsloven (elektronisk tinglysing av skip og rettigheter i skip)</dd><dt class="miscInformation">Annet om dokumentet</dt><dd class="miscInformation">Prop.129 L (2022–2023), Innst.59 L (2023–2024), Lovvedtak 11 (2023–2024). Stortingets første og andre gangs behandling hhv. 30. november og 4. desember 2023. Fremmet av Nærings- og fiskeridepartementet.</dd><dt class="refid">RefID</dt><dd class="refid">lov/2023-12-20-115</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i sjøloven og skipssikkerhetsloven (elektronisk tinglysing av skip og rettigheter i skip)<ul class="tocSubUl"><li>I</li><li>II</li><li>III</li></ul></li></ul></dd></dl></header><main class="documentBody" data-lovdata-URL="LTI/lov/2023-12-20-115" id="dokument"><h1>Lov om endringer i sjøloven og skipssikkerhetsloven (elektronisk tinglysing av skip og rettigheter i skip)</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 24. juni 1994 nr. 39 om sjøfarten (sjøloven).</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 16. februar 2007 nr. 9 om skipssikkerhet (skipssikkerhetsloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2023-12-20-115/KAPITTEL_1"><h2 data-text-align="center">I</h2><article class="document-change" data-document="lov/1994-06-24-39" id="kapittel-1-dokumentendring-1"><article class="defaultP">I lov 24. juni 1994 nr. 39 om sjøfarten gjøres følgende endringer:</article> <article class="change" data-change-part="lov/1994-06-24-39/§14" id="kapittel-1-dokumentendring-1-endring-1"><article class="defaultP">§ 14 skal lyde:</article><article class="futureLegalArticle" data-name="§14" id="kapittel-1-dokumentendring-1-endring-1-foreslåttparagraf-1"><span class="futureLegalArticleHeader"><span class="legalArticleValue">§ 14</span>. <span class="legalArticleTitle">Fremgangsmåte m m</span></span><article class="legalP" id="kapittel-1-dokumentendring-1-endring-1-foreslåttparagraf-1-ledd-1">Registerføreren skal føre en dagbok over dokumenter som forlanges registrert, og et skipsregister med blad for hvert enkelt skip. Registrering foregår ved at et utdrag av dokumentet føres inn i dagboken og at dokumentet anmerkes i Skipsregisteret.</article><article class="legalP" id="kapittel-1-dokumentendring-1-endring-1-foreslåttparagraf-1-ledd-2">Dokument som kreves registrert, skal snarest mulig føres inn i dagboken etter den dato og det minutt det er mottatt for registrering og skal anses for dagbokført på dette tidspunkt. Papirdokument som kommer inn etter Skipsregisterets ekspedisjonstid, skal føres inn i dagboken på et tidspunkt som departementet fastsetter i forskrift.</article><article class="legalP" id="kapittel-1-dokumentendring-1-endring-1-foreslåttparagraf-1-ledd-3">Ser registerføreren når dokumentet mottas at det ikke kan registreres, gjør registerføreren oppmerksom på det. Blir dokumentet ikke tatt tilbake, skal det føres inn i dagboken og i tilfelle nektes registrert, jf. § 16. Er det åpenbart at dokumentet ikke kan registreres, kan det uten dagbokføring returneres til den som har krevd registrering. Vedkommende skal samtidig gjøres kjent med hvorfor dokumentet ikke kan registreres, og med at det ikke er dagbokført. Vedkommende skal videre gjøres kjent med at dokumentet vil bli dagbokført dersom dette kreves. Framsettes slikt krav, dagbokføres dokumentet fra det tidspunktet kravet kommer inn, jf. annet ledd.</article><article class="legalP" id="kapittel-1-dokumentendring-1-endring-1-foreslåttparagraf-1-ledd-4">Foreligger vilkårene for registrering, skal dokumentet anmerkes i Skipsregisteret innen 2 uker etter dagbokføringsdato. Dokumentet sendes tilbake til eller gjøres tilgjengelig for den som er rettighetshaver etter dokumentet, eller sendes tilbake til eller gjøres tilgjengelig for den rettighetshaveren utpeker.</article><article class="legalP" id="kapittel-1-dokumentendring-1-endring-1-foreslåttparagraf-1-ledd-5">Foreligger ikke vilkårene for registrering, skal dokumentet nektes registrert, jf. § 16.</article><article class="legalP" id="kapittel-1-dokumentendring-1-endring-1-foreslåttparagraf-1-ledd-6">Dersom et skip ventes levert fra utenlandsk byggeverksted eller selger til ny eier på et tidspunkt utenfor ekspedisjonstiden ved registerførerens kontor, kan skipets innføring i registeret og registrering av frivillige rettsstiftelser skje før skipet blir levert, men registerføreren skal holde dokumentene tilbake inntil denne får bekreftelse på at skipet er levert. Blir skipet ikke levert innen 1 uke etter dagbokføringen, er registreringen uten noen rettsvirkning.</article><article class="legalP" id="kapittel-1-dokumentendring-1-endring-1-foreslåttparagraf-1-ledd-7">Registrerte dokumenter skal lagres elektronisk. Departementet kan i forskrift gi nærmere bestemmelser om hvordan registrerte dokumenter skal lagres og håndteres.</article><article class="legalP" id="kapittel-1-dokumentendring-1-endring-1-foreslåttparagraf-1-ledd-8">Departementet kan i forskrift fastsette at opplysninger eller attester som det finner nødvendig av hensyn til registerførerens kontroll, skal gis på fastsatt måte. Departementet kan i forskrift fastsette krav om innlevering av gjenpart av dokument som skal registreres, at gjenparten skal være bekreftet og hvem som kan gi slik bekreftelse.</article></article></article> <article class="change" data-add-new-part="lov/1994-06-24-39/§15/ledd/2" id="kapittel-1-dokumentendring-1-endring-2"><article class="defaultP">§ 15 andre ledd skal lyde:</article><article class="legalP" id="kapittel-1-dokumentendring-1-endring-2-ledd-1">Dokumentet kan sendes elektronisk i den form og med den fremgangsmåte som er bestemt av departementet i forskrift. Skriftlighetskrav i lov eller avtale er ikke til hinder for slik elektronisk innsending. Ved elektronisk innsending av et dokument skal det benyttes en betryggende metode som autentiserer innsenderen og sikrer meldingens integritet. Departementet fastsetter ved forskrift hvilke krav som gjelder for elektronisk kommunikasjon ved registrering, herunder regler om signering, vitnepåtegning, autentisering, integritet, bruk av elektronisk sertifikat og konfidensialitet og regler som stiller krav til produkter, tjenester og standarder som er nødvendige for slik kommunikasjon, og regler om erstatningsansvar for sertifikatutstedere.</article></article> <article class="change" data-change-part="lov/1994-06-24-39/§15/ledd/2" id="kapittel-1-dokumentendring-1-endring-3"><article class="defaultP">Nåværende andre ledd blir nytt tredje ledd.</article></article> <article class="change" data-change-part="lov/1994-06-24-39/§16/ledd/3" id="kapittel-1-dokumentendring-1-endring-4"><article class="defaultP">§ 16 tredje ledd skal lyde:</article><article class="legalP" id="kapittel-1-dokumentendring-1-endring-4-ledd-1">Blir et dokument nektet registrert, gjøres anmerkning om det i dagboken. Den som har forlangt registreringen, skal straks i rekommandert brev eller på annen sporbar og betryggende måte underrettes om nektelsen og grunnen til den samt om klageadgang og klagefrist og om at søksmål om nektelsen ikke kan reises uten at klageadgangen først er benyttet, jf. § 19. Er det andre som saken direkte gjelder, skal slik underretning samtidig gis til dem.</article></article> <article class="change" data-change-part="lov/1994-06-24-39/§17" id="kapittel-1-dokumentendring-1-endring-5"><article class="defaultP">§ 17 skal lyde:</article><article class="futureLegalArticle" data-name="§17" id="kapittel-1-dokumentendring-1-endring-5-foreslåttparagraf-1"><span class="futureLegalArticleHeader"><span class="legalArticleValue">§ 17</span>. <span class="legalArticleTitle">Attest</span></span><article class="legalP" id="kapittel-1-dokumentendring-1-endring-5-foreslåttparagraf-1-ledd-1">For ethvert dokument som er registrert, gir registerføreren attest om registreringen og en bekreftet utskrift av Skipsregisteret for vedkommende registerenhet. Departementet kan gi nærmere forskrifter om hva attestene skal inneholde av anmerkninger, og på hvilken måte de skal gis.</article><article class="legalP" id="kapittel-1-dokumentendring-1-endring-5-foreslåttparagraf-1-ledd-2">Departementet kan gi forskrift om melding til rettighetshaveren når det blir registrert rettsstiftelser eller sletting av et dokument på registerenheten.</article><article class="legalP" id="kapittel-1-dokumentendring-1-endring-5-foreslåttparagraf-1-ledd-3">Enhver skal på begjæring få attest om eierforhold og heftelser vedrørende registrert skip.</article></article></article> <article class="change" data-change-part="lov/1994-06-24-39/§18/ledd/1" id="kapittel-1-dokumentendring-1-endring-6"><article class="defaultP">§ 18 første ledd skal lyde:</article><article class="legalP" id="kapittel-1-dokumentendring-1-endring-6-ledd-1">Blir registerføreren oppmerksom på at en innføring i Skipsregisteret er uriktig, eller at det på annen måte er gjort feil, skal registerføreren rette feilen. Har noen på grunn av feilen fått uriktig opplysning, skal registerføreren så vidt mulig underrette vedkommende om rettelsen i rekommandert brev eller på annen sporbar og betryggende måte.</article></article> <article class="change" data-change-part="lov/1994-06-24-39/§24/ledd/5" id="kapittel-1-dokumentendring-1-endring-7"><article class="defaultP">§ 24 femte ledd skal lyde:</article><article class="legalP" id="kapittel-1-dokumentendring-1-endring-7-ledd-1">Bestemmelsene i § 23 får ikke anvendelse på overdragelse av panterett eller på håndpantsetting av pantobligasjon som følger reglene for omsetningsgjeldsbrev. Første punktum gjelder ikke panterett registrert ved elektronisk innsending.</article></article> <article class="change" data-change-part="lov/1994-06-24-39/§29" id="kapittel-1-dokumentendring-1-endring-8"><article class="defaultP">§ 29 skal lyde:</article><article class="futureLegalArticle" data-name="§29" id="kapittel-1-dokumentendring-1-endring-8-foreslåttparagraf-1"><span class="futureLegalArticleHeader"><span class="legalArticleValue">§ 29</span>. <span class="legalArticleTitle">Slettelse av heftelser</span></span><article class="legalP" id="kapittel-1-dokumentendring-1-endring-8-foreslåttparagraf-1-ledd-1">En heftelse skal slettes av Skipsregisteret når det blir registrert bevis for at den er falt bort eller for at den berettigede samtykker i slettelse.</article><article class="legalP" id="kapittel-1-dokumentendring-1-endring-8-foreslåttparagraf-1-ledd-2">For at en pantobligasjon som er omsetningsgjeldsbrev, skal kunne slettes må, når ikke annet er bestemt ved lov, kvittering eller samtykke være skrevet på dokumentet eller dette må leveres inn til registerføreren til påtegning om slettelse. Dette gjelder likevel ikke når det i dokumentet er tatt forbehold om at det ikke kan overdras. Dette gjelder heller ikke når den berettigede etter Skipsregisteret er en bank som har konsesjon som bank etter finansforetaksloven § 2-7, en bank med filial i Norge og hovedsete i en annen EØS-stat som har rett til å drive virksomhet som bank i Norge etter finansforetaksloven § 5-2, eller et foretak som nevnt i finansforetaksloven § 1-6 første ledd og banken eller foretaket ber om sletting uten fremleggelse av originaldokumentet. I slike tilfeller er banken eller foretaket ansvarlig for ethvert tap som måtte oppstå som følge av at dokumentet verken tilintetgjøres eller gis påtegning om at det er slettet av Skipsregisteret.</article><article class="legalP" id="kapittel-1-dokumentendring-1-endring-8-foreslåttparagraf-1-ledd-3">Er det umulig eller uforholdsmessig vanskelig å få kvittering eller samtykke, kan registerføreren, når dokumentet innleveres og det sannsynliggjøres at heftelsen er falt bort eller ikke består, på hjemmelshaverens forlangende kunngjøre en oppfordring til mulige rettighetshavere om å melde seg innen 2 måneder. Melder ingen seg, slettes heftelsen.</article><article class="legalP" id="kapittel-1-dokumentendring-1-endring-8-foreslåttparagraf-1-ledd-4">En heftelse som er falt bort ved tvangssalg eller annet salg etter tvangsfullbyrdelsesloven, eller ved salg etter konkursloven § 117a, skal uten hensyn til bestemmelsen i annet ledd første punktum slettes når det registreres skjøte som viser at heftelsen er falt bort. Tilsvarende gjelder når det godtgjøres at en heftelse er falt bort ved tvangssalg av skipet i utlandet, forutsatt at tvangssalget etter norske interlegale rettsregler er bindende for rettighetshaveren.</article><article class="legalP" id="kapittel-1-dokumentendring-1-endring-8-foreslåttparagraf-1-ledd-5">En pantheftelse som er falt bort ved tvangsakkord, skal uten hensyn til bestemmelsen i annet ledd første punktum slettes når det registreres en stadfestelseskjennelse etter konkursloven § 52, jf. § 53, som viser at heftelsen er falt bort.</article><article class="legalP" id="kapittel-1-dokumentendring-1-endring-8-foreslåttparagraf-1-ledd-6">Er det bevis som forlanges registrert, ikke tilstrekkelig til at heftelsen kan slettes, skal registrering nektes.</article><article class="legalP" id="kapittel-1-dokumentendring-1-endring-8-foreslåttparagraf-1-ledd-7">For nedkvittering, prioritetsvikelse eller andre disposisjoner som begrenser omfanget eller verdien av en registrert heftelse, gjelder første, annet, fjerde og sjette ledd tilsvarende.</article><article class="legalP" id="kapittel-1-dokumentendring-1-endring-8-foreslåttparagraf-1-ledd-8">Enhver heftelse som er over 20 år gammel, kan slettes etter oppfordring som nevnt i tredje ledd når det er sannsynlig at den er opphørt.</article><article class="legalP" id="kapittel-1-dokumentendring-1-endring-8-foreslåttparagraf-1-ledd-9">Heftelse som åpenbart er opphørt, skal registerføreren slette av eget tiltak.</article><article class="legalP" id="kapittel-1-dokumentendring-1-endring-8-foreslåttparagraf-1-ledd-10">I tilfelle av uriktig slettelse gjelder § 27 tilsvarende.</article></article></article></article></section><section class="section" data-name="kapII" id="kapittel-2" data-lovdata-URL="LTI/lov/2023-12-20-115/KAPITTEL_2"><h2 data-text-align="center">II</h2><article class="document-change" data-document="lov/2007-02-16-9" id="kapittel-2-dokumentendring-1"><article class="defaultP">I lov 16. februar 2007 nr. 9 om skipssikkerhet gjøres følgende endringer:</article> <article class="change" data-change-part="lov/2007-02-16-9/§55/ledd/1 lov/2007-02-16-9/§55/ledd/2" id="kapittel-2-dokumentendring-1-endring-1"><article class="defaultP">§ 55 første og andre ledd skal lyde:</article><article class="legalP" id="kapittel-2-dokumentendring-1-endring-1-ledd-1">Tilsynsmyndigheten kan ilegge administrativ sanksjon (overtredelsesgebyr) til den som på vegne av rederiet forsettlig eller uaktsomt overtrer bestemmelser gitt i eller i medhold av §§ 6, 9, 11, 12 og 13, § 15 første ledd, § 16, §§ 21, 22 og 24, §§ 32 til 36, § 39 eller § 45.</article><article class="legalP" id="kapittel-2-dokumentendring-1-endring-1-ledd-2">Tilsynsmyndigheten kan ilegge overtredelsesgebyr til en skipsfører som, i strid med sine plikter etter §§ 19, 29 og 37, forsettlig eller uaktsomt overtrer bestemmelser gitt i eller i medhold av § 12, § 14, § 15 annet ledd, § 16, § 22, § 24, §§ 32 til 35 eller § 45.</article></article></article></section><section class="section" data-name="kapIII" id="kapittel-3" data-lovdata-URL="LTI/lov/2023-12-20-115/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">Loven gjelder fra den tid Kongen bestemmer. Kongen kan sette i kraft de enkelte bestemmelsene til forskjellig tid.</article></section></main></body></html>