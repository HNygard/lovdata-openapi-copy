<!DOCTYPE html><html lang="nb"><head><title>Forskrift om låneformidling (låneformidlingsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-06-28-1154</dd><dt class="dokid">DokumentID</dt><dd class="dokid">LTI/forskrift/2023-06-28-1154</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="subunit">Etat</dt><dd class="subunit"><ul><li>Finansmarkedsavdelingen</li></ul></dd><dt class="dateInForce">I kraft fra</dt><dd class="dateInForce">2023-07-01</dd><dt class="basedOn">Hjemmel</dt><dd class="basedOn"><ul><li>lov/2022-12-16-91/§1-4</li><li>lov/2022-12-16-91/§2-1</li><li>lov/2022-12-16-91/§2-4</li><li>lov/2022-12-16-91/§4-2</li><li>lov/2022-12-16-91/§5-1</li><li>lov/2022-12-16-91/§5-2</li><li>lov/2022-12-16-91/§6-1</li><li>lov/2022-12-16-91/§6-2</li><li>lov/2022-12-16-91/§7-4</li><li>lov/2022-12-16-91/§8-1</li><li>lov/2022-12-16-91/§10-2</li></ul></dd><dt class="dateOfPublication">Kunngjort</dt><dd class="dateOfPublication">2023-06-29 15:00</dd><dt class="journalNumber">Journalnummer</dt><dd class="journalNumber">2023-0795</dd><dt class="titleShort">Korttittel</dt><dd class="titleShort">Låneformidlingsforskriften</dd><dt class="title">Tittel</dt><dd class="title">Forskrift om låneformidling (låneformidlingsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 28. juni 2023 med hjemmel i lov 16. desember 2022 nr. 91 om låneformidling (låneformidlingsloven) § 1-4, § 2-1, § 2-4, § 4-2, § 5-1, § 5-2, § 6-1, § 6-2, § 7-4, § 8-1 og § 10-2. <br /> <strong>EØS-henvisninger:</strong> EØS-avtalen vedlegg XIX nr. 7ha (forordning (EU) nr. 1125/2014).</dd><dt class="refid">RefID</dt><dd class="refid">forskrift/2023-06-28-1154</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om låneformidling (låneformidlingsforskriften)<ul class="tocSubUl"><li>Kapittel 1. Virkeområde<ul class="tocSubUl"><li>§ 1-1. Forskriftens virkeområde</li><li>§ 1-2. Særlig regler om låneformidlingslovens virkeområde</li><li>§ 1-3. Presisering av virksomhetsbegrensningen i låneformidlingsloven § 7-6</li></ul></li><li>Kapittel 2. Registrering<ul class="tocSubUl"><li>§ 2-1. Krav til melding til Finanstilsynet for aksessoriske låneformidlere</li><li>§ 2-2. Krav til melding til Finanstilsynet for finansforetak</li></ul></li><li>Kapittel 3. Aksessoriske låneformidlere<ul class="tocSubUl"><li>§ 3-1. Krav til kunnskap og kompetanse</li><li>§ 3-2. Øvrige krav til aksessoriske låneformidlere</li></ul></li><li>Kapittel 4. Krav til ledelsen og ansatte i låneformidlingsforetak<ul class="tocSubUl"><li>§ 4-1. Krav til styret og daglig leder</li><li>§ 4-2. Kvalifikasjonskrav</li><li>§ 4-3. Minstekrav til kunnskap og kompetanse for formidling av boliglån</li><li>§ 4-4. Filial av låneformidlingsforetak med hovedsete i en annen EØS-stat</li><li>§ 4-5. Grensekryssende virksomhet fra annen EØS-stat</li></ul></li><li>Kapittel 5. Forsikring<ul class="tocSubUl"><li>§ 5-1. Gjennomføring av delegert kommisjonsforordning som angir minstekrav til størrelse på låneformidlers ansvarsforsikring</li></ul></li><li>Kapittel 6. Ikrafttredelse og overgangsregler<ul class="tocSubUl"><li>§ 6-1. Ikrafttredelse</li><li>§ 6-2. Overgangsregler</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2023-06-28-1154" id="dokument"><h1>Forskrift om låneformidling (låneformidlingsforskriften)</h1><section class="section" data-name="kap1" id="kapittel-1" data-lovdata-URL="LTI/forskrift/2023-06-28-1154/KAPITTEL_1"><h2>Kapittel 1. Virkeområde</h2><article class="legalArticle" data-lovdata-URL="LTI/forskrift/2023-06-28-1154/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Forskriftens virkeområde</span></h3><article class="legalP" id="kapittel-1-paragraf-1-ledd-1">Forskriften gjelder foretak og virksomhet som er omfattet av lov om låneformidling. Forskriftens § 2-2 gjelder finansforetak som har avtale med aksessoriske låneformidlere og finansagenter.</article></article><article class="legalArticle" data-lovdata-URL="LTI/forskrift/2023-06-28-1154/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Særlig regler om låneformidlingslovens virkeområde</span></h3><article class="legalP" id="kapittel-1-paragraf-2-ledd-1">Låneformidlingsloven gjelder ikke der en kommune eller Husbanken er kredittyter.</article></article><article class="legalArticle" data-lovdata-URL="LTI/forskrift/2023-06-28-1154/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Presisering av virksomhetsbegrensningen i låneformidlingsloven § 7-6</span></h3><article class="legalP" id="kapittel-1-paragraf-3-ledd-1">Låneformidlingsloven § 7-6 er ikke til hinder for formidling av lån gjennom plattformer for lånebasert folkefinansiering som skjer i tråd med finansforetaksforskriften § 2-18, så fremt det aktuelle låneformidlingsforetakets tillatelse etter låneformidlingsloven § 2-2 omfatter slik låneformidling.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2023-06-28-1154/KAPITTEL_2"><h2>Kapittel 2. Registrering</h2><article class="legalArticle" data-lovdata-URL="LTI/forskrift/2023-06-28-1154/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Krav til melding til Finanstilsynet for aksessoriske låneformidlere</span></h3><article class="legalP" id="kapittel-2-paragraf-1-ledd-1">Fysiske og juridiske personer som formidler lån til forbrukere på vegne av ett eller flere foretak, må i melding til Finanstilsynet etter låneformidlingsloven § 2-4 jf. § 2-1 (2) bokstav c, gi opplysninger om hvilke foretak de formidler lån på vegne av.</article></article><article class="legalArticle" data-lovdata-URL="LTI/forskrift/2023-06-28-1154/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Krav til melding til Finanstilsynet for finansforetak</span></h3><article class="numberedLegalP" data-numerator="1" id="kapittel-2-paragraf-2-nummer-1">(1) Finansforetak som har avtale om formidling av lån med aksessoriske låneformidlere eller finansagentforetak, må bekrefte dette i melding til Finanstilsynet før disse kan formidle lån på foretakets vegne.</article><article class="numberedLegalP" data-numerator="2" id="kapittel-2-paragraf-2-nummer-2">(2) Ved opphør av avtale om formidling av lån til forbrukere må finansforetaket gi melding til Finanstilsynet om dette.</article><article class="numberedLegalP" data-numerator="3" id="kapittel-2-paragraf-2-nummer-3">(3) Bekreftelse etter første og andre ledd skal gis skriftlig og på den måten Finanstilsynet bestemmer.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2023-06-28-1154/KAPITTEL_3"><h2>Kapittel 3. Aksessoriske låneformidlere</h2><article class="legalArticle" data-lovdata-URL="LTI/forskrift/2023-06-28-1154/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Krav til kunnskap og kompetanse</span></h3><article class="numberedLegalP" data-numerator="1" id="kapittel-3-paragraf-1-nummer-1">(1) Ved aksessorisk formidling av lån til forbrukere skal den faktiske ledelsen som er ansvarlig for låneformidlingsvirksomheten, ha nødvendige kvalifikasjoner og nødvendig yrkeserfaring til å utøve låneformidlingsoppgavene.</article><article class="numberedLegalP" data-numerator="2" id="kapittel-3-paragraf-1-nummer-2">(2) Ansatte som formidler lån til forbrukere, skal ha den kunnskapen og kompetansen som er nødvendig for virksomheten som skal drives, og skal ha gjennomført nødvendig opplæring godkjent av finansforetak det formidles lån for.</article></article><article class="legalArticle" data-lovdata-URL="LTI/forskrift/2023-06-28-1154/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Øvrige krav til aksessoriske låneformidlere</span></h3><article class="legalP" id="kapittel-3-paragraf-2-ledd-1">Låneformidlingsloven § 7-4, § 7-6 og § 7-7 gjelder for aksessoriske låneformidlere.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2023-06-28-1154/KAPITTEL_4"><h2>Kapittel 4. Krav til ledelsen og ansatte i låneformidlingsforetak</h2><article class="legalArticle" data-lovdata-URL="LTI/forskrift/2023-06-28-1154/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Krav til styret og daglig leder</span></h3><article class="legalP" id="kapittel-4-paragraf-1-ledd-1">Et låneformidlingsforetak skal ha en daglig leder og et styre på minst tre medlemmer. Daglig leder kan ikke være medlem av styret.</article></article><article class="legalArticle" data-lovdata-URL="LTI/forskrift/2023-06-28-1154/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Kvalifikasjonskrav</span></h3><article class="numberedLegalP" data-numerator="1" id="kapittel-4-paragraf-2-nummer-1">(1) Kvalifikasjonskrav som nevnt i låneformidlingsloven § 5-1 innebærer krav til faglige kvalifikasjoner og yrkeserfaring.</article><article class="numberedLegalP" data-numerator="2" id="kapittel-4-paragraf-2-nummer-2">(2) Yrkeserfaring kan ikke alene danne grunnlaget for oppfyllelse av kravet til kunnskap og kompetanse.</article></article><article class="legalArticle" data-lovdata-URL="LTI/forskrift/2023-06-28-1154/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Minstekrav til kunnskap og kompetanse for formidling av boliglån</span></h3><article class="numberedLegalP" data-numerator="1" id="kapittel-4-paragraf-3-nummer-1">(1) I låneformidlingsforetak skal ansatte som formidler boliglån eller gir råd om boliglån samlet sett ha nødvendig kunnskap og kompetanse om:<ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-3-nummer-1-punkt-1"><article class="legalP" id="kapittel-4-paragraf-3-nummer-1-punkt-1-ledd-1">Boliglån og tilleggstjenester som vanligvis tilbys sammen med boliglån.</article></article></li><li data-li-identifier="2." data-name="2."><article class="listArticle" id="kapittel-4-paragraf-3-nummer-1-punkt-2"><article class="legalP" id="kapittel-4-paragraf-3-nummer-1-punkt-2-ledd-1">Lovgivningen som gjelder avtaler om boliglån med forbrukere, og særlig om forbrukervernregler.</article></article></li><li data-li-identifier="3." data-name="3."><article class="listArticle" id="kapittel-4-paragraf-3-nummer-1-punkt-3"><article class="legalP" id="kapittel-4-paragraf-3-nummer-1-punkt-3-ledd-1">Prosessen ved kjøp av bolig.</article></article></li><li data-li-identifier="4." data-name="4."><article class="listArticle" id="kapittel-4-paragraf-3-nummer-1-punkt-4"><article class="legalP" id="kapittel-4-paragraf-3-nummer-1-punkt-4-ledd-1">Verdsettelsesvurderingen av fast eiendom som stilles som sikkerhet for boliglån.</article></article></li><li data-li-identifier="5." data-name="5."><article class="listArticle" id="kapittel-4-paragraf-3-nummer-1-punkt-5"><article class="legalP" id="kapittel-4-paragraf-3-nummer-1-punkt-5-ledd-1">Tinglysning.</article></article></li><li data-li-identifier="6." data-name="6."><article class="listArticle" id="kapittel-4-paragraf-3-nummer-1-punkt-6"><article class="legalP" id="kapittel-4-paragraf-3-nummer-1-punkt-6-ledd-1">Boligmarkedet.</article></article></li><li data-li-identifier="7." data-name="7."><article class="listArticle" id="kapittel-4-paragraf-3-nummer-1-punkt-7"><article class="legalP" id="kapittel-4-paragraf-3-nummer-1-punkt-7-ledd-1">Regler om god forretningsskikk.</article></article></li><li data-li-identifier="8." data-name="8."><article class="listArticle" id="kapittel-4-paragraf-3-nummer-1-punkt-8"><article class="legalP" id="kapittel-4-paragraf-3-nummer-1-punkt-8-ledd-1">Prosedyrene for kredittvurdering av forbrukere.</article></article></li><li data-li-identifier="9." data-name="9."><article class="listArticle" id="kapittel-4-paragraf-3-nummer-1-punkt-9"><article class="legalP" id="kapittel-4-paragraf-3-nummer-1-punkt-9-ledd-1">Finans og økonomi, herunder om privatøkonomi.</article></article></li></ul></article><article class="numberedLegalP" data-numerator="2" id="kapittel-4-paragraf-3-nummer-2">(2) Denne bestemmelsen gjelder tilsvarende for styremedlemmer, daglig leder og faktisk leder i låneformidlingsforetak som formidler boliglån.</article></article><article class="legalArticle" data-lovdata-URL="LTI/forskrift/2023-06-28-1154/§4-4" data-name="§4-4" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">Filial av låneformidlingsforetak med hovedsete i en annen EØS-stat</span></h3><article class="numberedLegalP" data-numerator="1" id="kapittel-4-paragraf-4-nummer-1">(1) Bestemmelsene i § 4-2 og § 4-3 gjelder tilsvarende for ansatte i låneformidlingsforetak med hovedsete i annen EØS-stat som har etablert filial her i riket og som formidler boliglån.</article><article class="numberedLegalP" data-numerator="2" id="kapittel-4-paragraf-4-nummer-2">(2) Bestemmelsen i § 4-3 første ledd gjelder for personene som utgjør filialens ledelse.</article></article><article class="legalArticle" data-lovdata-URL="LTI/forskrift/2023-06-28-1154/§4-5" data-name="§4-5" id="kapittel-4-paragraf-5"><h3 class="legalArticleHeader"><span class="legalArticleValue">§ 4-5</span>. <span class="legalArticleTitle">Grensekryssende virksomhet fra annen EØS-stat</span></h3><article class="legalP" id="kapittel-4-paragraf-5-ledd-1">Bestemmelsene i § 4-2 og § 4-3 første ledd nr. 2, 3, 5 og 6 gjelder tilsvarende for ansatte i låneformidlingsforetak som driver grensekryssende boliglånsformidling etter låneformidlingsloven § 4-2.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2023-06-28-1154/KAPITTEL_5"><h2>Kapittel 5. Forsikring</h2><article class="legalArticle" data-lovdata-URL="LTI/forskrift/2023-06-28-1154/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Gjennomføring av delegert kommisjonsforordning som angir minstekrav til størrelse på låneformidlers ansvarsforsikring</span></h3><article class="legalP" id="kapittel-5-paragraf-1-ledd-1">EØS-avtalen vedlegg XIX nr. 7ha (delegert kommisjonsforordning (EU) nr. 1125/2014 av 19. september 2014 om utfylling av europaparlaments- og rådsdirektiv 2014/17/EU med hensyn til tekniske reguleringsstandarder for minstebeløpet som kredittformidleres yrkesansvarsforsikring eller tilsvarende garanti skal dekke), gjelder som forskrift med de tilpasninger som følger av vedlegg XIX, protokoll 1 til avtalen og avtalen for øvrig.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2023-06-28-1154/KAPITTEL_6"><h2>Kapittel 6. Ikrafttredelse og overgangsregler</h2><article class="legalArticle" data-lovdata-URL="LTI/forskrift/2023-06-28-1154/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-1-ledd-1">Forskriften trer i kraft 1. juli 2023.</article></article><article class="legalArticle" data-lovdata-URL="LTI/forskrift/2023-06-28-1154/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">Overgangsregler</span></h3><article class="numberedLegalP" data-numerator="1" id="kapittel-6-paragraf-2-nummer-1">(1) Foretak som per 1. juli 2023 er registrert som låneformidlingsforetak etter finansforetaksloven § 2-18 (opphevet ved ikrafttredelse av låneformidlingsloven) og driver virksomhet som krever tillatelse etter låneformidlingsloven § 2-2 jf. § 2-1, må oppfylle lovens krav innen ett år etter lovens ikrafttredelse.</article><article class="numberedLegalP" data-numerator="2" id="kapittel-6-paragraf-2-nummer-2">(2) Foretak som per 1. juli 2023 er registrert som låneformidlingsforetak etter finansforetaksloven § 2-18 (opphevet ved ikrafttredelse av låneformidlingsloven) og driver virksomhet som krever registrering hos Finanstilsynet etter reglene i låneformidlingsloven § 2-4 jf. § 2-1 tredje ledd, må oppfylle lovens krav innen ett år fra lovens ikrafttredelse.</article><article class="numberedLegalP" data-numerator="3" id="kapittel-6-paragraf-2-nummer-3">(3) Finansagenter som skal registreres hos Finanstilsynet etter reglene i låneformidlingsloven § 2-3 og aksessoriske låneformidlere som skal registreres etter låneformidlingsloven § 2-4 jf. § 2-1 annet ledd, må oppfylle lovens krav innen ett år etter lovens ikrafttredelse. Det samme gjelder for finansforetakenes plikter etter denne forskrift § 2-2.</article><article class="numberedLegalP" data-numerator="4" id="kapittel-6-paragraf-2-nummer-4">(4) Kvalifikasjonskravene som nevnt i låneformidlingsloven § 5-1 og § 5-2, jf. denne forskrift § 4-2 til § 4-5, skal for årene 2023 og 2024 være gjennomført og dokumentert innen 31. desember 2024.</article></article></section></main></body></html>