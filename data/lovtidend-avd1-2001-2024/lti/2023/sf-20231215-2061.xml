<!DOCTYPE html><html lang="nb"><head><title>Forskrift om opptak og annen bruk av informasjon om bestemt angitte bunnforhold</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-12-15-2061</dd><dt class="dokid">DokumentID</dt><dd class="dokid">LTI/forskrift/2023-12-15-2061</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="subunit">Etat</dt><dd class="subunit"><ul><li>Avdeling for kompetanse, integritet og felles juridiske tjenester</li></ul></dd><dt class="dateInForce">I kraft fra</dt><dd class="dateInForce">2024-01-01</dd><dt class="basedOn">Hjemmel</dt><dd class="basedOn"><ul><li>lov/2017-06-21-88/§4</li><li>lov/2018-06-01-24/§5-2</li><li>lov/2018-06-01-24/§5-3</li></ul></dd><dt class="dateOfPublication">Kunngjort</dt><dd class="dateOfPublication">2023-12-15 16:00</dd><dt class="journalNumber">Journalnummer</dt><dd class="journalNumber">2023-1404</dd><dt class="title">Tittel</dt><dd class="title">Forskrift om opptak og annen bruk av informasjon om bestemt angitte bunnforhold</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 15. desember 2023 med hjemmel i lov 21. juni 2017 nr. 88 om informasjon om bestemt angitte områder, skjermingsverdige objekter og bunnforhold § 4 og lov 1. juni 2018 nr. 24 om nasjonal sikkerhet (sikkerhetsloven) § 5-2 og § 5-3. Fremmet av Forsvarsdepartementet.</dd><dt class="refid">RefID</dt><dd class="refid">forskrift/2023-12-15-2061</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opptak og annen bruk av informasjon om bestemt angitte bunnforhold<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Meldeplikt om opptak av informasjon om bunnforhold</li><li>§ 4. Hvilken informasjon som omfattes av forbudet mot opptak og bruk av informasjon om bunnforhold – sikkerhetsgradering av informasjonen</li><li>§ 5. Tillatelse til å gjøre opptak eller bruk av informasjon om bunnforhold</li><li>§ 6. Kartverkets adgang til å gi tillatelse og omgradere og utlevere informasjon</li><li>§ 7. Søknad om tillatelse til å gjøre opptak av eller bruke på annen måte informasjon om bunnforhold</li><li>§ 8. Klage</li><li>§ 9. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2023-12-15-2061" id="dokument"><h1>Forskrift om opptak og annen bruk av informasjon om bestemt angitte bunnforhold</h1><article class="legalArticle" data-lovdata-URL="LTI/forskrift/2023-12-15-2061/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder for opptak og annen bruk av informasjon om bestemt angitte bunnforhold i norsk territorialfarvann, som fastsatt i og i medhold av lov 27. juni 2003 nr. 57 om Norges territorialfarvann og tilstøtende sone § 1.</article><article class="legalP" id="paragraf-1-ledd-2">Forskriften gjelder ikke for Statens kartverk (Kartverket), Forsvarsdepartementet, Forsvarsdepartementets underliggende etater eller allierte styrkers opptak og annen bruk av informasjon om bunnforhold som ledd i deres trening eller oppdragsløsning.</article></article><article class="legalArticle" data-lovdata-URL="LTI/forskrift/2023-12-15-2061/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I forskriften menes med:<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>informasjon om bunnforhold:</i> dybdedata, batymetri, hardhetsdata og annen informasjon som sier noe om havbunnens fysiske egenskaper</article></article></li><li data-li-identifier="b." data-name="b."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1"><i>opptak:</i> innhenting av informasjon som lagres på et medium til senere bruk</article></article></li><li data-li-identifier="c." data-name="c."><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1"><i>annen bruk av informasjon:</i> alle andre former for behandling av informasjon, som å mangfoldiggjøre, systematisere, direkteoverføre eller på annen måte videreformidle informasjonen til andre.</article></article></li></ul></article><article class="legalP" id="paragraf-2-ledd-2">Bruk av Voyage Data Recorder, ekkolodd og andre navigasjonshjelpemidler i samsvar med forskrift 9. mai 2014 nr. 1157<sup class="footnotereference" data-footnotereferencevalue="1" data-unique-footnote-counter="1">1</sup> om navigasjon og navigasjonshjelpemidler for skip og flyttbare innretninger regnes ikke som opptak etter første ledd bokstav b.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Skal være forskrift 5. september 2014 nr. 1157. Lovtidend-redaksjonens anmerkning.</article></footer></article><article class="legalArticle" data-lovdata-URL="LTI/forskrift/2023-12-15-2061/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Meldeplikt om opptak av informasjon om bunnforhold</span></h2><article class="legalP" id="paragraf-3-ledd-1">Opptak av informasjon om bunnforhold skal meldes til Kartverket senest to uker før opptaket starter.</article></article><article class="legalArticle" data-lovdata-URL="LTI/forskrift/2023-12-15-2061/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Hvilken informasjon som omfattes av forbudet mot opptak og bruk av informasjon om bunnforhold – sikkerhetsgradering av informasjonen</span></h2><article class="legalP" id="paragraf-4-ledd-1">Følgende informasjon om bunnforhold fra dypere enn 30 meter, regnet ut fra sjøkartnull i norske sjøkart, er omfattet av forbudet mot opptak eller annen bruk av informasjon om bunnforhold i lov 21. juni 2017 nr. 88 om informasjon om bestemt angitte områder, skjermingsverdige objekter og bunnforhold § 4 første ledd:<ul class="defaultList"><li data-li-identifier="a." data-name="a."><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">informasjon som går fram av kart, bilder eller film med en høyere oppløsning enn 50 meter ganger 50 meter</article></article></li><li data-li-identifier="b." data-name="b."><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">tilsvarende presis informasjon som går fram av tekst, tallmateriale eller digitale eller fysiske modeller.</article></article></li></ul></article><article class="legalP" id="paragraf-4-ledd-2">Informasjon som angitt i første ledd bokstav a med høyere oppløsning enn 25 meter ganger 25 meter og tilsvarende presis informasjon som nevnt i første ledd bokstav b, er sikkerhetsgradert KONFIDENSIELT etter sikkerhetsloven § 5-3 første ledd andre punktum bokstav c. Informasjon som angitt i første ledd bokstav a med oppløsning mellom 50 meter ganger 50 meter og 25 meter ganger 25 meter og tilsvarende presis informasjon som angitt i første ledd bokstav b, er sikkerhetsgradert BEGRENSET etter sikkerhetsloven § 5-3 første ledd andre punktum bokstav d.</article><article class="legalP" id="paragraf-4-ledd-3">Andre ledd gjelder ikke informasjon om objekter eller områder som i eller med hjemmel i lov er underlagt annen sikkerhetsgradering eller andre begrensninger for opptak eller annen bruk.</article><article class="legalP" id="paragraf-4-ledd-4">Sikkerhetsgradert informasjon etter paragrafen her omfattes ikke av sikkerhetsloven § 5-3 andre ledd andre punktum om avgradering etter 30 år. Spørsmålet om avgradering skal vurderes etter 30 år og deretter hvert tiende år.</article></article><article class="legalArticle" data-lovdata-URL="LTI/forskrift/2023-12-15-2061/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tillatelse til å gjøre opptak eller bruk av informasjon om bunnforhold</span></h2><article class="legalP" id="paragraf-5-ledd-1">Forsvaret kan gi tillatelse til opptak av eller annen bruk av informasjon om bunnforhold som er omfattet av forbudet angitt i § 4 første ledd. Det er forbudt å dele slik informasjon med noen som ikke har tillatelse.</article><article class="legalP" id="paragraf-5-ledd-2">Forsvaret kan bestemme at sikkerhetsgradert informasjon om bunnforhold skal omgraderes etter virksomhetssikkerhetsforskriften. Dersom informasjonen avgraderes, kan den underlegges taushetsplikt. Dersom tillatelse etter første ledd innebærer at søkeren skal håndtere sikkerhetsgradert informasjon, skal det treffes vedtak etter sikkerhetsloven § 1-3 ovenfor søkeren, og søkeren må oppfylle sikkerhetslovens krav til håndtering av informasjonen.</article><article class="legalP" id="paragraf-5-ledd-3">I vurderingen av om det skal gis tillatelse etter første ledd, skal det legges vekt på<ul class="defaultList"><li data-li-identifier="a." data-name="a."><article class="listArticle" id="paragraf-5-ledd-3-punkt-1"><article class="legalP" id="paragraf-5-ledd-3-punkt-1-ledd-1">områdets størrelse og geografiske plassering</article></article></li><li data-li-identifier="b." data-name="b."><article class="listArticle" id="paragraf-5-ledd-3-punkt-2"><article class="legalP" id="paragraf-5-ledd-3-punkt-2-ledd-1">om området er innenfor eller i nærheten av Forsvarets forbudsområder fastsatt etter forskrift 20. desember 2018 nr. 2058 om militære forbudsområder innen Sjøforsvaret, skjermingsverdige objekter eller infrastruktur og områder av særlig betydning for Forsvarets operative evne</article></article></li><li data-li-identifier="c." data-name="c."><article class="listArticle" id="paragraf-5-ledd-3-punkt-3"><article class="legalP" id="paragraf-5-ledd-3-punkt-3-ledd-1">hvor høy oppløsning eller hvilket presisjonsnivå informasjonen har</article></article></li><li data-li-identifier="d." data-name="d."><article class="listArticle" id="paragraf-5-ledd-3-punkt-4"><article class="legalP" id="paragraf-5-ledd-3-punkt-4-ledd-1">hvilket formål informasjonen skal brukes til</article></article></li><li data-li-identifier="e." data-name="e."><article class="listArticle" id="paragraf-5-ledd-3-punkt-5"><article class="legalP" id="paragraf-5-ledd-3-punkt-5-ledd-1">hvem som skal ha tilgang til informasjonen</article></article></li><li data-li-identifier="f." data-name="f."><article class="listArticle" id="paragraf-5-ledd-3-punkt-6"><article class="legalP" id="paragraf-5-ledd-3-punkt-6-ledd-1">hvor lenge informasjonen skal lagres</article></article></li><li data-li-identifier="g." data-name="g."><article class="listArticle" id="paragraf-5-ledd-3-punkt-7"><article class="legalP" id="paragraf-5-ledd-3-punkt-7-ledd-1">hvor det skal gis tilgang til informasjonen, og hvor den skal lagres</article></article></li><li data-li-identifier="h." data-name="h."><article class="listArticle" id="paragraf-5-ledd-3-punkt-8"><article class="legalP" id="paragraf-5-ledd-3-punkt-8-ledd-1">hvilke systemer som brukes for å gi tilgang til og for å lagre informasjonen</article></article></li><li data-li-identifier="i." data-name="i."><article class="listArticle" id="paragraf-5-ledd-3-punkt-9"><article class="legalP" id="paragraf-5-ledd-3-punkt-9-ledd-1">om søker og den som skal ha tilgang til informasjonen, har tilknytning til stater som Norge ikke har et sikkerhetsmessig samarbeid med.</article></article></li></ul></article><article class="legalP" id="paragraf-5-ledd-4">Forsvaret kan stille vilkår for tillatelsen for å redusere risikoen for at informasjonen blir kjent for uvedkommende, og for å sikre at informasjonen brukes i samsvar med formålet. Det kan også stilles vilkår om at informasjonen skal avleveres til Forsvaret og Kartverket.</article><article class="legalP" id="paragraf-5-ledd-5">Informasjon om bunnforhold som er omfattet av forbudet angitt i § 4 første ledd, kan ikke tas ut av Norge uten tillatelse fra Forsvaret. Det samme gjelder for informasjon som er avgradert og underlagt taushetsplikt som angitt i andre ledd.</article></article><article class="legalArticle" data-lovdata-URL="LTI/forskrift/2023-12-15-2061/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kartverkets adgang til å gi tillatelse og omgradere og utlevere informasjon</span></h2><article class="legalP" id="paragraf-6-ledd-1">Kartverket kan etter avtale med Forsvaret utlevere informasjon som er omfattet av forbudet angitt i § 4 første ledd, gi tillatelse etter § 5 første ledd, omgradere informasjon etter § 5 andre ledd og bestemme at avgradert informasjon skal være omfattet av taushetsplikt. I vurderingen av om det skal utleveres informasjon eller gis tillatelse, skal Kartverket legge vekt på momentene som følger av § 5 tredje ledd.</article></article><article class="legalArticle" data-lovdata-URL="LTI/forskrift/2023-12-15-2061/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Søknad om tillatelse til å gjøre opptak av eller bruke på annen måte informasjon om bunnforhold</span></h2><article class="legalP" id="paragraf-7-ledd-1">Søknader om tillatelse etter § 5 skal sendes til Kartverket og opplyse om<ul class="defaultList"><li data-li-identifier="a." data-name="a."><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">størrelsen på og den geografiske plasseringen til området det skal gjøres opptak av eller på annen måte bruke informasjon fra</article></article></li><li data-li-identifier="b." data-name="b."><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">hvor høy oppløsning eller hvilket presisjonsnivå informasjonen har</article></article></li><li data-li-identifier="c." data-name="c."><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">hva som er formålet med opptaket eller annen bruk av informasjonen</article></article></li><li data-li-identifier="d." data-name="d."><article class="listArticle" id="paragraf-7-ledd-1-punkt-4"><article class="legalP" id="paragraf-7-ledd-1-punkt-4-ledd-1">i hvilket tidsrom det skal gjøres opptak eller informasjonen skal brukes på annen måte</article></article></li><li data-li-identifier="e." data-name="e."><article class="listArticle" id="paragraf-7-ledd-1-punkt-5"><article class="legalP" id="paragraf-7-ledd-1-punkt-5-ledd-1">hvor lenge informasjonen skal lagres</article></article></li><li data-li-identifier="f." data-name="f."><article class="listArticle" id="paragraf-7-ledd-1-punkt-6"><article class="legalP" id="paragraf-7-ledd-1-punkt-6-ledd-1">hvilket utstyr som skal brukes til å gjøre opptak, lagre informasjonen eller bruke informasjonen på annen måte</article></article></li><li data-li-identifier="g." data-name="g."><article class="listArticle" id="paragraf-7-ledd-1-punkt-7"><article class="legalP" id="paragraf-7-ledd-1-punkt-7-ledd-1">hvor informasjonen skal lagres og være tilgjengelig</article></article></li><li data-li-identifier="h." data-name="h."><article class="listArticle" id="paragraf-7-ledd-1-punkt-8"><article class="legalP" id="paragraf-7-ledd-1-punkt-8-ledd-1">navn, fødselsnummer og statsborgerskap på den som er ansvarlig for å gjøre opptaket eller bruke informasjonen på annen måte</article></article></li><li data-li-identifier="i." data-name="i."><article class="listArticle" id="paragraf-7-ledd-1-punkt-9"><article class="legalP" id="paragraf-7-ledd-1-punkt-9-ledd-1">navn, fødselsnummer og statsborgerskap på de som skal ha tilgang til opptaket eller informasjonen</article></article></li><li data-li-identifier="j." data-name="j."><article class="listArticle" id="paragraf-7-ledd-1-punkt-10"><article class="legalP" id="paragraf-7-ledd-1-punkt-10-ledd-1">hvilket fartøy som skal gjennomføre opptaket (med IMO-nummer dersom fartøyet har det)</article></article></li><li data-li-identifier="k." data-name="k."><article class="listArticle" id="paragraf-7-ledd-1-punkt-11"><article class="legalP" id="paragraf-7-ledd-1-punkt-11-ledd-1">andre forhold som har betydning for opptaket eller annen behandling av informasjonen.</article></article></li></ul></article><article class="legalP" id="paragraf-7-ledd-2">Er søkeren en virksomhet, skal det i tillegg opplyses om virksomhetens navn, adresse og eierstruktur. Det skal opplyses om hvilke virksomheter og personer som er registrert som eiere i virksomheten, med navn, fødselsnummer eller selskapsnummer og statsborgerskap eller hvilket land virksomheten er registrert i.</article><article class="legalP" id="paragraf-7-ledd-3">Dersom tillatelse innebærer at søkeren skal håndtere sikkerhetsgradert informasjon, skal søkeren dokumentere at sikkerhetslovens krav til håndtering av informasjonen er oppfylt.</article></article><article class="legalArticle" data-lovdata-URL="LTI/forskrift/2023-12-15-2061/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Klage</span></h2><article class="legalP" id="paragraf-8-ledd-1">Enkeltvedtak om tillatelse etter § 5 og § 6 kan påklages til Forsvarsdepartementet.</article></article><article class="legalArticle" data-lovdata-URL="LTI/forskrift/2023-12-15-2061/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Forskriften trer i kraft 1. januar 2024.</article></article></main></body></html>