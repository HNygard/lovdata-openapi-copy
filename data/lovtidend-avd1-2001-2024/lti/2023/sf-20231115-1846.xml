<!DOCTYPE html><html lang="nb"><head><title>Forskrift om tilskudd til besøkssenter for natur</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-11-15-1846</dd><dt class="dokid">DokumentID</dt><dd class="dokid">LTI/forskrift/2023-11-15-1846</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="subunit">Etat</dt><dd class="subunit"><ul><li>Naturforvaltningsavdelingen</li></ul></dd><dt class="dateInForce">I kraft fra</dt><dd class="dateInForce">2023-11-15</dd><dt class="changesToDocuments">Endrer</dt><dd class="changesToDocuments"><ul><li>forskrift/2014-11-25-1535</li></ul></dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2023-11-16 14:45</dd><dt class="journalNumber">Journalnummer</dt><dd class="journalNumber">2023-1230</dd><dt class="title">Tittel</dt><dd class="title">Forskrift om tilskudd til besøkssenter for natur</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Klima- og miljødepartement 15. november 2023 til oppfølging av Stortingets budsjettvedtak under kap. 1420 post 85.</dd><dt class="refid">RefID</dt><dd class="refid">forskrift/2023-11-15-1846</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til besøkssenter for natur<ul class="tocSubUl"><li>§ 1. Formål</li><li>§ 2. Kriterier for måloppnåelse</li><li>§ 3. Hvem som kan søke om tilskudd</li><li>§ 4. Krav for å kunne tildeles tilskudd</li><li>§ 5. Krav til søknaden</li><li>§ 6. Tilleggsopplysninger, kontroll og befaring (før vedtak)</li><li>§ 7. Søkers opplysningsplikt</li><li>§ 8. Behandling av søknad om tilskudd</li><li>§ 9. Tilskuddsmottakere som driver økonomisk aktivitet</li><li>§ 10. Rapporteringsplikter</li><li>§ 11. Oppfølging og kontroll</li><li>§ 12. Stans og tilbakebetaling av tilskudd</li><li>§ 13. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2023-11-15-1846" id="dokument"><h1>Forskrift om tilskudd til besøkssenter for natur</h1><article class="legalArticle" data-lovdata-URL="LTI/forskrift/2023-11-15-1846/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Tilskuddsordningen skal bidra til drift og utvikling av besøkssenter for natur. Sentrene skal formidle kunnskap om naturen til lokalbefolkning og tilreisende, slik at naturverdiene blir ivaretatt. Barn og unge er særlig prioritert. Sentrene skal også stimulere til lokal verdiskaping.</article></article><article class="legalArticle" data-lovdata-URL="LTI/forskrift/2023-11-15-1846/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Kriterier for måloppnåelse</span></h2><article class="legalP" id="paragraf-2-ledd-1">Måloppnåelse vurderes med utgangspunkt i om tildelte tilskudd bidrar til økt kunnskap om naturen i befolkningen, og da særlig barn og unge.</article><article class="legalP" id="paragraf-2-ledd-2">For de autoriserte sentrene blir måloppnåelsen vurdert på bakgrunn av årlige rapporter der sentrene viser hvordan de oppfyller autorisasjonskravene satt av Miljødirektoratet.</article></article><article class="legalArticle" data-lovdata-URL="LTI/forskrift/2023-11-15-1846/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hvem som kan søke om tilskudd</span></h2><article class="legalP" id="paragraf-3-ledd-1">Sentre som er autorisert som besøkssentre av Miljødirektoratet, kan søke om<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">grunntilskudd til administrasjon, planlegging og gjennomføring av informasjonstiltak og naturveiledning.</article></article></li><li data-li-identifier="b." data-name="b."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">tilskudd til utvikling, som for eksempel ekstra publikumstiltak, kompetanseheving, utstillinger og informasjonstiltak.</article></article></li></ul></article><article class="legalP" id="paragraf-3-ledd-2">Besøkssenter som angitt i Klima- og miljødepartementets årlige budsjettproposisjon, kan søke om tilskudd til naturveiledning for formidling av kunnskap om naturen med formål å styrke innsikt og respekt for natur- og kulturmiljø.</article><article class="legalP" id="paragraf-3-ledd-3">Andre som arbeider med naturinformasjon, for eksempel museer, kan søke om tilskudd til utstillinger og informasjonstiltak. I kategorien nasjonalpark kan bare autoriserte sentre søke om tilskudd til utstillinger og informasjonstiltak.</article></article><article class="legalArticle" data-lovdata-URL="LTI/forskrift/2023-11-15-1846/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav for å kunne tildeles tilskudd</span></h2><article class="legalP" id="paragraf-4-ledd-1">Autoriserte besøkssenter skal til enhver tid oppfylle autorisasjonskravene for å kunne tildeles tilskudd.</article><article class="legalP" id="paragraf-4-ledd-2">Søkere som har fått tilskudd tidligere, kan bare få tilskudd dersom krav om rapportering for tidligere tilskudd er oppfylt.</article></article><article class="legalArticle" data-lovdata-URL="LTI/forskrift/2023-11-15-1846/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til søknaden</span></h2><article class="legalP" id="paragraf-5-ledd-1">Søknad om tilskudd skal sendes i Miljødirektoratets elektroniske søknadssenter. Søknadsfristen fastsettes og kunngjøres av Miljødirektoratet.</article><article class="legalP" id="paragraf-5-ledd-2">Søknaden skal inneholde informasjon om<ul class="defaultList"><li data-li-identifier="a." data-name="a."><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">søkeren/søkerorganisasjonens navn, adresse, organisasjonsnummer, kontonummer og kontaktperson</article></article></li><li data-li-identifier="b." data-name="b."><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">hva det søkes om tilskudd til, og hvordan tiltaket kan bidra til å oppfylle målet med tilskuddsordningen</article></article></li><li data-li-identifier="c." data-name="c."><article class="listArticle" id="paragraf-5-ledd-2-punkt-3"><article class="legalP" id="paragraf-5-ledd-2-punkt-3-ledd-1">beløpet det søkes om</article></article></li><li data-li-identifier="d." data-name="d."><article class="listArticle" id="paragraf-5-ledd-2-punkt-4"><article class="legalP" id="paragraf-5-ledd-2-punkt-4-ledd-1">detaljert budsjett og en komplett finansieringsplan, der også eventuelle andre offentlige tilskudd kommer frem</article></article></li><li data-li-identifier="e." data-name="e."><article class="listArticle" id="paragraf-5-ledd-2-punkt-5"><article class="legalP" id="paragraf-5-ledd-2-punkt-5-ledd-1">om det er søkt eller vil bli søkt om tilskudd fra andre offentlige instanser til det omsøkte (tiltaket)</article></article></li><li data-li-identifier="f." data-name="f."><article class="listArticle" id="paragraf-5-ledd-2-punkt-6"><article class="legalP" id="paragraf-5-ledd-2-punkt-6-ledd-1">egenfinansiering og/eller egen arbeidsinnsats (dugnad)</article></article></li><li data-li-identifier="g." data-name="g."><article class="listArticle" id="paragraf-5-ledd-2-punkt-7"><article class="legalP" id="paragraf-5-ledd-2-punkt-7-ledd-1">opplysning om søker også utøver økonomisk aktivitet, jf. § 9</article></article></li><li data-li-identifier="h." data-name="h."><article class="listArticle" id="paragraf-5-ledd-2-punkt-8"><article class="legalP" id="paragraf-5-ledd-2-punkt-8-ledd-1">om søker har søkt eller forventer å få refusjon for merverdiavgift gjennom ordinær terminoppgave for det omsøkte (tiltaket)</article></article></li><li data-li-identifier="i." data-name="i."><article class="listArticle" id="paragraf-5-ledd-2-punkt-9"><article class="legalP" id="paragraf-5-ledd-2-punkt-9-ledd-1">særlige kvalifikasjoner for å gjennomføre tiltaket (ikke nødvendig for autoriserte besøkssentre).</article></article></li></ul></article><article class="legalP" id="paragraf-5-ledd-3">Alle opplysninger skal kunne dokumenteres, og dokumentasjonen skal oppbevares i fem år regnet fra 1. januar i søknadsåret.</article></article><article class="legalArticle" data-lovdata-URL="LTI/forskrift/2023-11-15-1846/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilleggsopplysninger, kontroll og befaring (før vedtak)</span></h2><article class="legalP" id="paragraf-6-ledd-1">Miljødirektoratet kan<ul class="defaultList"><li data-li-identifier="a." data-name="a."><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">kreve at søkeren gir andre opplysninger og dokumentasjon som er nødvendig for å vurdere søknaden</article></article></li><li data-li-identifier="b." data-name="b."><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">be om omarbeiding av søknader og sammenkobling av ulike søknader når det er nødvendig</article></article></li><li data-li-identifier="c." data-name="c."><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">kontrollere søknadsopplysningene mot opplysninger som andre myndigheter kan utlevere</article></article></li><li data-li-identifier="d." data-name="d."><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">gå på befaring som er nødvendig for å vurdere søknaden og kreve at søkeren medvirker når det er nødvendig.</article></article></li></ul></article></article><article class="legalArticle" data-lovdata-URL="LTI/forskrift/2023-11-15-1846/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Søkers opplysningsplikt</span></h2><article class="legalP" id="paragraf-7-ledd-1">Søker plikter straks å melde fra til Miljødirektoratet dersom<ul class="defaultList"><li data-li-identifier="a." data-name="a."><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">søker blir oppmerksom på at søknaden inneholder ufullstendige eller uriktige opplysninger</article></article></li><li data-li-identifier="b." data-name="b."><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">uberettiget tilskudd er utbetalt.</article></article></li></ul></article></article><article class="legalArticle" data-lovdata-URL="LTI/forskrift/2023-11-15-1846/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Behandling av søknad om tilskudd</span></h2><article class="legalP" id="paragraf-8-ledd-1">Miljødirektoratet fatter vedtak om tilskudd i samsvar med Klima- og miljødepartementets årlige budsjettproposisjon.</article><article class="legalP" id="paragraf-8-ledd-2">Miljødirektoratet fatter vedtak om tilskudd som ikke er bundet opp i budsjettproposisjonen etter en skjønnsmessig vurdering av søknadene.</article></article><article class="legalArticle" data-lovdata-URL="LTI/forskrift/2023-11-15-1846/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilskuddsmottakere som driver økonomisk aktivitet</span></h2><article class="legalP" id="paragraf-9-ledd-1">Tilskudd utbetalt etter denne forskrift skal ikke kryssubsidiere økonomisk virksomhet eller vri eller true med å vri konkurransen eller påvirke samhandelen i EØS-området. Begrepet økonomisk virksomhet skal fortolkes i samsvar med foretaksdefinisjonen etter EØS-avtalens regler om offentlig støtte.</article><article class="legalP" id="paragraf-9-ledd-2">Tilskuddsmottakere som har både økonomisk og ikke-økonomisk virksomhet skal ha adskilte regnskap for disse virksomhetene. Mottakerne må ha interne retningslinjer som sikrer at felleskostnader fordeles på en forholdsmessig måte mellom den økonomiske virksomheten og den ikke-økonomiske virksomheten.</article></article><article class="legalArticle" data-lovdata-URL="LTI/forskrift/2023-11-15-1846/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Rapporteringsplikter</span></h2><article class="legalP" id="paragraf-10-ledd-1">Alle mottakere av tilskudd skal rapportere faglig på bruk av tilskuddsmidlene i Miljødirektoratets elektroniske søknadssenter innen fristen fastsatt i tilskuddsbrevet ved å beskrive oppnådde resultater opp mot formålet i tilskuddsbrevet.</article><article class="legalP" id="paragraf-10-ledd-2">Tilskuddsmottaker skal i tillegg oversende regnskap for bruken av tilskuddet til Miljødirektoratet innen fristen fastsatt i tilskuddsbrevet. Regnskapet skal i en første del være satt opp i henhold til omsøkt budsjett, og i annen del vise alle transaksjoner knyttet til tilskuddsmidlene. Regnskapet skal underskrives av ansvarlig søker og i tillegg regnskapsfører. Når tilskuddet er 400&#xa0;000 kroner eller høyere skal delregnskapet være revidert av statsautorisert revisor. For institusjoner som benytter kommunerevisjon eller annet offentlig revisjonsorgan skal tilskuddet være revidert av statsautorisert revisor når tilskuddet er over 1 mill. kroner. For tilskuddsmottakere som leverer revidert årsregnskap for sin virksomhet, der bruken av tilskuddsmidlene er synliggjort i eget delregnskap undertegnet av organisasjonens leder, bortfaller krav om annen spesifikk revisjon av tilskuddsmidlene.</article><article class="legalP" id="paragraf-10-ledd-3">For grunntilskudd bortfaller krav om eget transaksjonsregnskap og spesifikk revisjon når det foreligger revidert årsregnskap for virksomheten.</article><article class="legalP" id="paragraf-10-ledd-4">Det kan fastsettes nærmere krav om rapportering i tilskuddsbrevet.</article></article><article class="legalArticle" data-lovdata-URL="LTI/forskrift/2023-11-15-1846/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Oppfølging og kontroll</span></h2><article class="legalP" id="paragraf-11-ledd-1">Miljødirektoratet kan kontrollere at tilskuddsmottaker oppfyller kravene i forskriften og tilskuddsvedtaket, at opplysningene i søknaden er riktige og at organisasjonen drives i henhold til sine vedtekter.</article><article class="legalP" id="paragraf-11-ledd-2">Miljødirektoratet har rett til å innhente ytterligere opplysninger og dokumentasjon om tiltaket/prosjektet, inkludert å gjennomføre befaring.</article><article class="legalP" id="paragraf-11-ledd-3">Tilskuddsmottaker plikter å samarbeide, blant annet ved å innhente og systematisere informasjon som er nødvendig for kontrollen.</article></article><article class="legalArticle" data-lovdata-URL="LTI/forskrift/2023-11-15-1846/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Stans og tilbakebetaling av tilskudd</span></h2><article class="legalP" id="paragraf-12-ledd-1">Miljødirektoratet kan gjøre vedtak om midlertidig stans i utbetaling av tilskudd til organisasjoner som er under tilsyn for mulig misbruk av denne eller andre statlige tilskuddsordninger.</article><article class="legalP" id="paragraf-12-ledd-2">Er det gitt tilskudd på uriktig eller ufullstendig grunnlag, eller mottakeren ikke anvender tilskuddet i samsvar med kravene i forskriften og tilskuddsvedtaket, kan vedtak om tilskudd omgjøres. Det uriktig utbetalte beløpet kan kreves tilbakebetalt eller trekkes fra på et tilskudd som tildeles senere.</article><article class="legalP" id="paragraf-12-ledd-3">Har en tilskuddsmottaker ved feil fått utbetalt for mye tilskudd, kan det som er for mye utbetalt kreves tilbakebetalt eller trekkes fra på et tilskudd som tildeles senere.</article><article class="legalP" id="paragraf-12-ledd-4">Ved manglende tilbakebetaling vil tilskuddsmottakeren ikke være søknadsberettiget før tilbakebetaling er foretatt.</article></article><article class="legalArticle" data-lovdata-URL="LTI/forskrift/2023-11-15-1846/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Forskriften trer i kraft 15. november 2023. Samtidig oppheves forskrift 25. november 2014 nr. 1535 om tilskudd til naturinformasjonssentre.</article></article></main></body></html>