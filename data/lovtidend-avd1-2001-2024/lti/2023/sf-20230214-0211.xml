<!DOCTYPE html><html lang="nb"><head><title>Forskrift om endring i forskrift om studier og eksamen ved Politihøgskolen</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-02-14-211</dd><dt class="dokid">DokumentID</dt><dd class="dokid">LTI/forskrift/2023-02-14-211</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Politihøgskolen</li></ul></dd><dt class="dateInForce">I kraft fra</dt><dd class="dateInForce">2023-02-14</dd><dt class="changesToDocuments">Endrer</dt><dd class="changesToDocuments"><ul><li>forskrift/2016-12-07-1957</li></ul></dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-9</li><li>forskrift/2005-12-16-1576/§3</li></ul></dd><dt class="dateOfPublication">Kunngjort</dt><dd class="dateOfPublication">2023-02-17 15:00</dd><dt class="journalNumber">Journalnummer</dt><dd class="journalNumber">2023-0167</dd><dt class="title">Tittel</dt><dd class="title">Forskrift om endring i forskrift om studier og eksamen ved Politihøgskolen</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Politihøgskolen 14. februar 2023 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-9 og forskrift 16. desember 2005 nr. 1576 om delvis innlemming av Politihøgskolen under lov 1. april 2005 nr. 15 om universiteter og høyskoler § 3.</dd><dt class="refid">RefID</dt><dd class="refid">forskrift/2023-02-14-211</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om studier og eksamen ved Politihøgskolen<ul class="tocSubUl"><li>I<ul class="tocSubUl"><li>§ 3-5. Faglig godkjenning</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2023-02-14-211" id="dokument"><h1>Forskrift om endring i forskrift om studier og eksamen ved Politihøgskolen</h1><section class="section" data-name="kapI" id="kapittel-1" data-lovdata-URL="LTI/forskrift/2023-02-14-211/KAPITTEL_1"><h2 data-text-align="center">I</h2><article class="defaultP">I forskrift 7. desember 2016 nr. 1957 om studier og eksamen ved Politihøgskolen gjøres følgende endringer:</article> <article class="defaultP" margin-top="true">§ 1-2 skal lyde:</article><article class="legalP" id="kapittel-1-ledd-1">Forskriften skal sikre utdanning av reflekterte og handlekraftige polititjeneste personer, samt andre ansatte i politietaten, som kan utføre forebyggende, håndhevende og hjelpende virksomhet på en måte som ivaretar borgernes sikkerhet og trygghet og samfunnets interesser for øvrig.</article> <article class="defaultP" margin-top="true">§ 1-6 første ledd skal lyde:</article><article class="numberedLegalP" data-numerator="1" id="kapittel-1-nummer-1">(1) Studenter som er tatt opp til studier av minst 60 studiepoengs omfang skal ha en utdanningsplan. En utdanningsplan er en avtale mellom Politihøgskolen og studenten.</article> <article class="defaultP" margin-top="true">§ 2-7 andre, tredje og fjerde ledd skal lyde:</article><article class="numberedLegalP" data-numerator="2" id="kapittel-1-nummer-2">(2) En student som får barn under studiene har rett til tilrettelegging og permisjon fra studiene under svangerskap og til omsorg for barn, jf. universitets- og høyskoleloven § 4-3d. Permisjon ved fødsel gjelder også far, medmor og medfar. Permisjonen vil ikke inngå i beregningen av perioden for studierett jf. § 2-2 (2).</article><article class="numberedLegalP" data-numerator="3" id="kapittel-1-nummer-3">(3) Rett til permisjon gjelder også ved sykdom og sykdom hos ekvipasjer, militær førstegangstjeneste, FN-tjeneste eller annen beordret militærtjeneste, verv i studentpolitiske organer og når det foreligger andre særlige grunner jf. universitets- og høyskoleloven § 4-3e. Normalt innvilges permisjon for inntil ett år. Permisjonen vil ikke inngå i beregningen av perioden for studierett jf. § 2-2 (2).</article><article class="numberedLegalP" data-numerator="4" id="kapittel-1-nummer-4">(4) En student må ha hatt studierett i minst ett år på det aktuelle studieprogrammet for å få innvilget søknad om permisjon uten å grunngi søknaden. Permisjon etter denne bestemmelsen gis fortrinnsvis for et helt studieår. Permisjonen vil inngå i tidsberegningen for perioden for studierett jf. § 2-2.</article> <article class="defaultP" margin-top="true">§ 2-7 syvende og åttende ledd skal lyde:</article><article class="numberedLegalP" data-numerator="7" id="kapittel-1-nummer-5">(7) En student som er innvilget permisjon kan gjenoppta studiet før permisjonen utløper, dersom det praktisk lar seg gjennomføre for Politihøgskolen.</article><article class="numberedLegalP" data-numerator="8" id="kapittel-1-nummer-6">(8) Ved innvilget permisjon i praksisåret må studenten, ved gjenopptagelse av studiet, gjennomføre praksisåret på nytt i sin helhet. Etter foreldrepermisjon kan en student, dersom det er praktisk gjennomførbart, gjenoppta studiet ved samme praksissted uten at praksisåret gjennomføres på nytt i sin helhet.</article> <article class="defaultP" margin-top="true">§ 3-5 skal lyde:</article><article class="futureLegalArticle" data-name="§3-5" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 3-5</span>. <span class="legalArticleTitle">Faglig godkjenning</span></span><article class="numberedLegalP" data-numerator="1" id="kapittel-1-foreslåttparagraf-1-nummer-1">(1) En student skal etter søknad få godkjent beståtte studier, emner, fag, eksamener eller prøver fra andre utdanningsinstitusjoner som del av studium ved Politihøgskolen etter universitets- og høyskoleloven § 3-5e.</article><article class="numberedLegalP" data-numerator="2" id="kapittel-1-foreslåttparagraf-1-nummer-2">(2) Utdanning som ikke er regulert av universitets- og høyskoleloven og realkompetanse kan også godkjennes som del av utdanning ved Politihøgskolen. jf. universitets- og høyskoleloven § 3-5f.</article><article class="numberedLegalP" data-numerator="3" id="kapittel-1-foreslåttparagraf-1-nummer-3">(3) Klage på avslag om faglig godkjenning behandles av Klageutvalg for studentsaker.</article></article> <article class="defaultP" margin-top="true">§ 4-5 tredje ledd oppheves. Fjerde ledd blir tredje ledd.</article> <article class="defaultP" margin-top="true">§ 4-10 første ledd skal lyde:</article><article class="numberedLegalP" data-numerator="1" id="kapittel-1-nummer-7">(1) Politihøgskolen fastsetter retningslinjer for behandling av søknader om tilrettelegging av studiesituasjonen etter universitets- og høyskoleloven § 4-3c og § 4-3d.</article> <article class="defaultP" margin-top="true">§ 5-3 fjerde ledd skal lyde:</article><article class="numberedLegalP" data-numerator="4" id="kapittel-1-nummer-8">(4) Fremmes klage på karakter eller formelle feil før vitnemål er utstedt, skal vitnemålet holdes tilbake til klagen er endelig avgjort. Dersom vitnemål er utstedt vil det bli gjort ugyldig før klagen tas til behandling.</article> <article class="defaultP" margin-top="true">§ 5-4 skal lyde:</article><article class="legalP" id="kapittel-1-ledd-2">Klage over formelle feil ved vurdering eller sensur behandles etter universitets- og høyskoleloven § 5-2. Slik klage fremsettes for Politihøgskolen. Klageutvalget for studentsaker er klageinstans.</article> <article class="defaultP" margin-top="true">§ 6-5 niende ledd skal lyde:</article><article class="numberedLegalP" data-numerator="9" id="kapittel-1-nummer-9">(9) Dersom studenter klager på karakter etter at vitnemålet er utstedt, vil vitnemålet bli gjort ugyldig til klagen er endelig avgjort.</article></section><section class="section" data-name="kapII" id="kapittel-2" data-lovdata-URL="LTI/forskrift/2023-02-14-211/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft straks.</article></section></main></body></html>