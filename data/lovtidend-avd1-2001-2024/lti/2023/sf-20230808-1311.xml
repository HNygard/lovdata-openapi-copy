<!DOCTYPE html><html lang="nb"><head><title>Forskrift om prøvetaking av industrifangster ved landing</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-08-08-1311</dd><dt class="dokid">DokumentID</dt><dd class="dokid">LTI/forskrift/2023-08-08-1311</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Fiskeriavdelingen</li></ul></dd><dt class="dateInForce">I kraft fra</dt><dd class="dateInForce">2024-01-01</dd><dt class="basedOn">Hjemmel</dt><dd class="basedOn"><ul><li>lov/2008-06-06-37/§39</li><li>lov/2008-06-06-37/§40</li><li>lov/2008-06-06-37/§43</li><li>lov/2008-06-06-37/§58</li><li>lov/2008-06-06-37/§59</li><li>forskrift/2014-05-06-607/§12</li></ul></dd><dt class="dateOfPublication">Kunngjort</dt><dd class="dateOfPublication">2023-08-08 14:35</dd><dt class="journalNumber">Journalnummer</dt><dd class="journalNumber">2023-0904</dd><dt class="title">Tittel</dt><dd class="title">Forskrift om prøvetaking av industrifangster ved landing</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og fiskeridepartementet 8. august 2023 med hjemmel i lov 6. juni 2008 nr. 37 om forvaltning av viltlevande marine ressursar (havressurslova) § 39, § 40, § 43, § 58 og § 59 og forskrift 6. mai 2014 nr. 607 om landings- og sluttseddel (landingsforskriften) § 12.</dd><dt class="refid">RefID</dt><dd class="refid">forskrift/2023-08-08-1311</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om prøvetaking av industrifangster ved landing<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Prøvetakingsplikt og ansvar</li><li>§ 5. Krav til prøvetrekkerens utforming og plassering</li><li>§ 6. Krav til prøvetrekkersystemet</li><li>§ 7. Prøvens størrelse, antall prøver og prøvetakingsfrekvens</li><li>§ 8. Bearbeiding av prøver for arts- og størrelsessammensetning</li><li>§ 9. Oppbevaringsplikt av prøvekvantumet</li><li>§ 10. Opplysninger om landingen</li><li>§ 11. Innsending av prøvetakingsresultatet</li><li>§ 12. Dispensasjonsadgang</li><li>§ 13. Bemyndigelse</li><li>§ 14. Tvangsmulkt</li><li>§ 15. Overtredelsesgebyr</li><li>§ 16. Straff og inndragning</li><li>§ 17. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2023-08-08-1311" id="dokument"><h1>Forskrift om prøvetaking av industrifangster ved landing</h1><article class="legalArticle" data-lovdata-URL="LTI/forskrift/2023-08-08-1311/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er å sikre bærekraftig forvaltning av de viltlevende marine ressursene gjennom å gi næringen effektive verktøy til å oppfylle opplysningsplikten, tilrettelegge for effektiv kontroll med ressursuttaket, omsetning av fisk mv., samt gi et godt grunnlag for statistikk og forskning ved å sette krav til utstyr og bruken av dette for fastsettelse av fangstsammensetningen i industrilandinger.</article><article class="legalP" id="paragraf-1-ledd-2">Forskriften skal bidra til å fremskaffe prøver som representerer det landede kvantum med hensyn til arts- og størrelsessammensetning.</article></article><article class="legalArticle" data-lovdata-URL="LTI/forskrift/2023-08-08-1311/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder for mottaksanlegg i Norge som tar imot industrifangster for produksjon av fiskemel, fiskeolje og andre produkter fremstilt av industrifangster.</article></article><article class="legalArticle" data-lovdata-URL="LTI/forskrift/2023-08-08-1311/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">Med <i>landing</i> menes i denne forskriften alle tilfeller der fisk losses fra fiskefartøy til mottaksanlegg som tar imot industrifangster for produksjon av fiskemel, fiskeolje og andre produkter fremstilt av industrifangster.</article><article class="legalP" id="paragraf-3-ledd-2">Med <i>industrifangster</i> menes fangster til mel- og oljeproduksjon, og som ikke skal anvendes til konsum.</article><article class="legalP" id="paragraf-3-ledd-3">Med <i>prøvetrekker</i> menes den tekniske innretningen som tar prøven ut av fiskestrømmen.</article><article class="legalP" id="paragraf-3-ledd-4">Med <i>prøvetaking</i> menes at det gjennomføres en mekanisk operasjon der prøvetrekkeren tar prøve ut av en fiskestrøm ved landing av fangsten.</article><article class="legalP" id="paragraf-3-ledd-5">Med <i>prøvetrekkersystem</i> menes det samlede utstyret som benyttes etter avsiling av fisken og frem til lagring av prøvene etter at disse er tatt.</article><article class="legalP" id="paragraf-3-ledd-6">Med <i>prøvetakingsresultat</i> menes data fra prøveuttakene som fremkommer under prøvetakingen.</article></article><article class="legalArticle" data-lovdata-URL="LTI/forskrift/2023-08-08-1311/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Prøvetakingsplikt og ansvar</span></h2><article class="legalP" id="paragraf-4-ledd-1">Det skal tas fortløpende prøver av alle industrifangster som landes. Den som mottar industrifangsten er ansvarlig for at prøvetakingen gjennomføres, og at den gjennomføres i henhold til forskriften og til gjeldende prosedyre fastsatt av Fiskeridirektoratet.</article><article class="legalP" id="paragraf-4-ledd-2">Dersom mottaker velger å overlate gjennomføringen av prøvetakingen til en tredjepart, skal denne være akkreditert etter NS-EN ISO/IEC 17020. Prøvetakingen skal gjennomføres i henhold til forskriften og etter gjeldende prosedyre fastsatt av Fiskeridirektoratet.</article><article class="legalP" id="paragraf-4-ledd-3">Mottaker skal gi den som lander uhindret og umiddelbar adgang til hele prøvetakingsprosessen, samt mulighet til å være til stede ved bearbeidingen av prøvene. Den som lander skal i tillegg gis tilgang til prøvetakingsresultatene før landings- eller sluttseddelen fylles ut og undertegnes.</article></article><article class="legalArticle" data-lovdata-URL="LTI/forskrift/2023-08-08-1311/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til prøvetrekkerens utforming og plassering</span></h2><article class="legalP" id="paragraf-5-ledd-1">Mottaksanlegg som tar imot industrifangster, skal ha prøvetrekker egnet til fastsettelse av fangstens arts- og størrelsessammensetning ved landing.</article><article class="legalP" id="paragraf-5-ledd-2">Prøvetrekkeren skal utformes slik at den ved prøvetaking fra fiskestrømmen tar ut representative prøver og et kvantum på omtrent 20 kg i hvert prøveuttak.</article><article class="legalP" id="paragraf-5-ledd-3">Prøvetrekkerens plassering:<ul class="defaultList"><li><article class="listArticle" id="paragraf-5-ledd-3-punkt-1"><article class="legalP" id="paragraf-5-ledd-3-punkt-1-ledd-1">Ved bruk av båndsil skal prøvetrekkeren plasseres i fallsjakten, sentrert med utgangspunkt i bredden på silebåndet før veiing. Prøvetrekkeren skal plasseres i lengderetning under silebåndet med en største avstand fra silebåndets øvre kant til toppen av prøvetrekkeren på 165 cm. Fiskestrømmen fra avsilingsbåndet skal samles og sentreres i fallsjakten ved hjelp av en sentreringsskrue. Sentreringsskruens lengde skal dekke hele avsilingsbåndets bredde.</article></article></li><li><article class="listArticle" id="paragraf-5-ledd-3-punkt-2"><article class="legalP" id="paragraf-5-ledd-3-punkt-2-ledd-1">Ved bruk av trommelsil og fallsjakt skal fiskestrømmen ledes til senter av fallsjakten før prøvetrekkeren. Avstanden fra der fiskestrømmen kommer inn i fallsjakten og prøvetrekkeren skal ikke overstige 100 cm.</article></article></li><li><article class="listArticle" id="paragraf-5-ledd-3-punkt-3"><article class="legalP" id="paragraf-5-ledd-3-punkt-3-ledd-1">Ved bruk av trommelsil uten fallsjakt, skal prøvetrekkeren være plassert og utformet slik at den sikrer representativ prøvetaking fra hele fiskestrømmen.</article></article></li></ul></article><article class="legalP" id="paragraf-5-ledd-4">Når prøvetrekkeren tømmes, skal hele prøven inkludert væske ledes til oppsamlingsbeholder.</article></article><article class="legalArticle" data-lovdata-URL="LTI/forskrift/2023-08-08-1311/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Krav til prøvetrekkersystemet</span></h2><article class="legalP" id="paragraf-6-ledd-1">Mottaksanlegg som tar imot industrifangster, skal ha et prøvetrekkersystem som består av prøvetrekker med styrings- og dataenhet og en oppsamlingsbeholder for prøver. Fiskeridirektoratet avgjør spørsmål om prøvetrekkersystemets egnethet.</article><article class="legalP" id="paragraf-6-ledd-2">Prøvetrekkeren skal være tilkoblet og styres av en dataenhet. Styrings- og dataenheten programmeres før landing starter for antall prøver og når prøver tas. Styrings- og dataenheten skal lagre informasjon om når prøvene blir tatt. Styrings- og dataenheten skal konstrueres og sikres på en slik måte at styringsparametere og funksjoner som kan påvirke prøvetakingen ikke kan endres.</article><article class="legalP" id="paragraf-6-ledd-3">Oppsamlingsbeholderen skal være konstruert slik at hele prøven inklusiv væske samles opp og gjøres tilgjengelig for bearbeiding. Oppsamlingsbeholderens størrelse skal være tilpasset antall prøver og prøvenes størrelse.</article></article><article class="legalArticle" data-lovdata-URL="LTI/forskrift/2023-08-08-1311/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Prøvens størrelse, antall prøver og prøvetakingsfrekvens</span></h2><article class="legalP" id="paragraf-7-ledd-1">Prøvetrekkeren skal ta prøver fra hele landingen.</article><article class="legalP" id="paragraf-7-ledd-2">Prøvens størrelse og antall prøver fra hver landing skal angis ut fra en beregningsformel fastsatt av Fiskeridirektoratet. Beregningen skal gjøres med utgangspunkt i fartøyets melding om havneanløp og opplysningene om kvantumet som skal landes.</article><article class="legalP" id="paragraf-7-ledd-3">Prøvetakingen skal baseres på tilfeldige prøver. Det skal ikke være mulig å forutsi når prøvene blir tatt. Den tilfeldige prøvetakingsfrekvensen skal legges inn i dataprogrammet som styrer prøvetrekkeren.</article></article><article class="legalArticle" data-lovdata-URL="LTI/forskrift/2023-08-08-1311/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Bearbeiding av prøver for arts- og størrelsessammensetning</span></h2><article class="legalP" id="paragraf-8-ledd-1">Det skal legges til rette for at de som gjennomfører prøvetakingen har tilfredsstillende arbeidsrom og arbeidsforhold for kvalitativ god sortering og veiing av prøvematerialet.</article><article class="legalP" id="paragraf-8-ledd-2">Prøvene som tas, skal bringes til arbeidsrommet på en slik måte at ingen deler av prøvene påvirkes eller går tapt underveis.</article><article class="legalP" id="paragraf-8-ledd-3">Prøvene skal sorteres på art og størrelse og deretter veies på en egnet vekt. Fiskeridirektoratet avgjør spørsmål om vektens egnethet. Vekten skal også til enhver tid være i henhold til regler gitt i eller i medhold av lov 26. januar 2007 nr. 4 om målenheter, måling og normaltid.</article><article class="legalP" id="paragraf-8-ledd-4">Prøvene skal bearbeides og prøvetakingsresultatet anvendes på hele landingen før utfylling av landings- eller sluttseddelen.</article></article><article class="legalArticle" data-lovdata-URL="LTI/forskrift/2023-08-08-1311/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Oppbevaringsplikt av prøvekvantumet</span></h2><article class="legalP" id="paragraf-9-ledd-1">Prøvekvantumet skal oppbevares og være tilgjengelig for kontrollmyndighetene frem til landings- eller sluttseddelen er fylt ut og undertegnet.</article></article><article class="legalArticle" data-lovdata-URL="LTI/forskrift/2023-08-08-1311/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Opplysninger om landingen</span></h2><article class="legalP" id="paragraf-10-ledd-1">Arts- og størrelsessammensetningen basert på resultatene av prøvetakingen fylles ut på landings- eller sluttseddelen.</article><article class="legalP" id="paragraf-10-ledd-2">Dersom deler av fangsten er uidentifiserbar, så skal kvantumet av dette oppgis på landings- eller sluttseddelen som hovedfangst.</article></article><article class="legalArticle" data-lovdata-URL="LTI/forskrift/2023-08-08-1311/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Innsending av prøvetakingsresultatet</span></h2><article class="legalP" id="paragraf-11-ledd-1">Prøvetakingsresultatet fra landingen skal sendes elektronisk til salgslaget. Innsendingen av prøvetakingsresultatet skal inneholde referanse til landings- og/eller sluttseddelen med salgslag, dokumenttype og seddelnummer. Salgslagene videresender prøvetakingsresultatet i et bestemt format og avtalt frekvens til Fiskeridirektoratet.</article></article><article class="legalArticle" data-lovdata-URL="LTI/forskrift/2023-08-08-1311/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Dispensasjonsadgang</span></h2><article class="legalP" id="paragraf-12-ledd-1">Fiskeridirektoratet kan dispensere fra bestemmelsene i denne forskriften og sette vilkår for dispensasjonen. Fiskeridirektoratets klagesaksenhet er klageinstans.</article></article><article class="legalArticle" data-lovdata-URL="LTI/forskrift/2023-08-08-1311/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Bemyndigelse</span></h2><article class="legalP" id="paragraf-13-ledd-1">Fiskeridirektoratet kan endre denne forskriften og fastsette nærmere krav til utstyr og bruken av dette for fastsettelse av fangstsammensetningen i industrilandinger.</article></article><article class="legalArticle" data-lovdata-URL="LTI/forskrift/2023-08-08-1311/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Tvangsmulkt</span></h2><article class="legalP" id="paragraf-14-ledd-1">For å sikre at bestemmelser som er fastsatt i eller i medhold av denne forskriften blir oppfylt, kan det ilegges tvangsmulkt i henhold til havressursloven § 58 og forskrift 20. desember 2011 nr. 1437 om bruk av tvangsmulkt og overtredelsesgebyr ved brudd på havressurslova og deltakerloven.</article></article><article class="legalArticle" data-lovdata-URL="LTI/forskrift/2023-08-08-1311/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Overtredelsesgebyr</span></h2><article class="legalP" id="paragraf-15-ledd-1">Foretak og den som forsettlig eller uaktsomt overtrer bestemmelser gitt i eller i medhold av forskriften, kan ilegges overtredelsesgebyr i henhold til havressursloven § 59 og forskrift 20. desember 2011 nr. 1437 om bruk av tvangsmulkt og overtredelsesgebyr ved brudd på havressurslova og deltakerloven.</article></article><article class="legalArticle" data-lovdata-URL="LTI/forskrift/2023-08-08-1311/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Straff og inndragning</span></h2><article class="legalP" id="paragraf-16-ledd-1">Den som forsettlig eller uaktsomt overtrer bestemmelser gitt i eller i medhold av denne forskriften straffes i henhold til lov 6. juni 2008 nr. 37 om forvaltning av viltlevande marine ressursar (havressurslova) § 62 og § 64.</article><article class="legalP" id="paragraf-16-ledd-2">Inndragning kan skje i henhold til lov 6. juni 2008 nr. 37 om forvaltning av viltlevande marine ressursar (havressurslova) § 65.</article></article><article class="legalArticle" data-lovdata-URL="LTI/forskrift/2023-08-08-1311/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse</span></h2><article class="legalP" id="paragraf-17-ledd-1">Forskriften trer i kraft 1. januar 2024.</article></article></main></body></html>