<!DOCTYPE html><html lang="nb"><head><title>Forskrift om regulering av fiske etter leppefisk i 2024</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-12-22-2312</dd><dt class="dokid">DokumentID</dt><dd class="dokid">LTI/forskrift/2023-12-22-2312</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Fiskeridirektoratet</li></ul></dd><dt class="dateInForce">I kraft fra</dt><dd class="dateInForce">2024-01-01 – 2024-12-31</dd><dt class="basedOn">Hjemmel</dt><dd class="basedOn"><ul><li>lov/2008-06-06-37/§11</li><li>lov/2008-06-06-37/§12</li><li>lov/2008-06-06-37/§16</li><li>lov/2008-06-06-37/§22</li><li>lov/2008-06-06-37/§23</li><li>lov/2008-06-06-37/§34</li><li>lov/2008-06-06-37/§37</li><li>lov/2008-06-06-37/§39</li><li>lov/2008-06-06-37/§59</li><li>forskrift/2001-10-16-4686</li></ul></dd><dt class="dateOfPublication">Kunngjort</dt><dd class="dateOfPublication">2023-12-28 14:45</dd><dt class="journalNumber">Journalnummer</dt><dd class="journalNumber">2023-1610</dd><dt class="title">Tittel</dt><dd class="title">Forskrift om regulering av fiske etter leppefisk i 2024</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Fiskeridirektoratet 22. desember 2023 med hjemmel i lov 6. juni 2008 nr. 37 om forvaltning av viltlevande marine ressursar (havressurslova) § 11, § 12, § 16, § 22, § 23, § 34, § 37, § 39 og § 59, jf. delegeringsvedtak 16. oktober 2001 nr. 4686.</dd><dt class="refid">RefID</dt><dd class="refid">forskrift/2023-12-22-2312</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om regulering av fiske etter leppefisk i 2024<ul class="tocSubUl"><li>§ 1. Generelt forbud</li><li>§ 2. Totalkvoter</li><li>§ 3. Fartøykvote</li><li>§ 4. Fredningstid</li><li>§ 5. Forskningsområde</li><li>§ 6. Fritidsfiske</li><li>§ 7. Siste fangstlevering</li><li>§ 8. Minstemål og maksimalmål</li><li>§ 9. Bifangst</li><li>§ 10. Påbud om gjenutsetting</li><li>§ 11. Opplysninger ved landingen</li><li>§ 12. Rapportering ved bruk av mellomlagringsmerd</li><li>§ 13. Posisjonsrapportering</li><li>§ 14. Kvoteutnyttelse</li><li>§ 15. Overføring av fangst</li><li>§ 16. Redskapsbegrensning</li><li>§ 17. Forbud mot bruk av ruser</li><li>§ 18. Krav til røkting av teiner og ruser</li><li>§ 19. Påbud om fluktåpninger og rømmingshull i teiner og ruser</li><li>§ 20. Størrelsesbegrensning på inngangen (kalven) i teiner og ruser</li><li>§ 21. Dispensasjon for fiske etter stamfisk av berggylte og bergnebb</li><li>§ 22. Vedtaksmyndighet og klageinstans</li><li>§ 23. Bemyndigelse</li><li>§ 24. Overtredelsesgebyr</li><li>§ 25. Straff</li><li>§ 26. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2023-12-22-2312" id="dokument"><h1>Forskrift om regulering av fiske etter leppefisk i 2024</h1><article class="legalArticle" data-lovdata-URL="LTI/forskrift/2023-12-22-2312/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Generelt forbud</span></h2><article class="legalP" id="paragraf-1-ledd-1">Det er forbudt for norske fartøy å fiske og lande leppefisk i 2024.</article></article><article class="legalArticle" data-lovdata-URL="LTI/forskrift/2023-12-22-2312/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Totalkvoter</span></h2><article class="legalP" id="paragraf-2-ledd-1">Uten hinder av forbudet i § 1 kan fartøy som har adgang til å delta i fisket etter leppefisk fiske og lande inntil:<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">4 millioner leppefisk på kyststrekningen fra grensen mot Sverige til Varnes fyr på Lista (Sørlandet) fra 12. juli kl. 08.00 til 20. oktober kl. 20.00.</article></article></li><li data-li-identifier="b." data-name="b."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">10 millioner leppefisk på kyststrekningen fra og med Varnes fyr på Lista til 62° N (Vestlandet) fra 12. juli kl. 08.00 til 20. oktober kl. 20.00.</article></article></li><li data-li-identifier="c." data-name="c."><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">4 millioner leppefisk på kyststrekningen nord for 62° N fra 26. juli kl. 08.00 til 20. oktober kl. 20.00.</article></article></li></ul></article><article class="legalP" id="paragraf-2-ledd-2">Kvotene i første ledd fordeles med 90 prosent til fartøy som deltar i lukket gruppe og 10 prosent til fartøy som deltar i åpen gruppe, ungdomsfiskeordningen og fritidsfiske.</article></article><article class="legalArticle" data-lovdata-URL="LTI/forskrift/2023-12-22-2312/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Fartøykvote</span></h2><article class="legalP" id="paragraf-3-ledd-1">Uten hinder av forbudet i § 1 kan fartøy som har adgang til å delta i lukket gruppe i fisket etter leppefisk i medhold av deltakerforskriften fiske og lande en fartøykvote på 48&#xa0;000 stk. leppefisk.</article><article class="legalP" id="paragraf-3-ledd-2">Fartøy som har adgang til å delta i åpen gruppe i fisket etter leppefisk i medhold av deltakerforskriften kan fiske og lande en maksimalkvote på 8&#xa0;000 stk. leppefisk.</article><article class="legalP" id="paragraf-3-ledd-3">Fisket må skje innenfor de begrensninger som følger av fiskeriregelverket for øvrig, herunder begrensninger fastsatt i utøvelsesforskriften.</article></article><article class="legalArticle" data-lovdata-URL="LTI/forskrift/2023-12-22-2312/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Fredningstid</span></h2><article class="legalP" id="paragraf-4-ledd-1">Det er forbudt å fiske leppefisk med teiner og ruser i følgende områder og tidsrom:<ul class="defaultList"><li data-li-identifier="a." data-name="a."><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">Sør for 62° N fra og med 1. januar til 12. juli kl. 08:00, og fra 20. oktober kl. 20:00 til og med 31. desember.</article></article></li><li data-li-identifier="b." data-name="b."><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">Nord for 62° N fra og med 1. januar til 26. juli kl. 08:00, og fra 20. oktober kl. 20:00 til og med 31. desember.</article></article></li></ul></article></article><article class="legalArticle" data-lovdata-URL="LTI/forskrift/2023-12-22-2312/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forskningsområde</span></h2><article class="legalP" id="paragraf-5-ledd-1">Det er forbudt å fiske leppefisk i et område i Austevoll kommune avgrenset av en rette linjer mellom følgende posisjoner:<ul class="defaultList"><li><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">N 60° 05,514′ Ø 005° 16,099′</article></article></li><li><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">N 60° 05,638′ Ø 005° 16,439′</article></article></li><li><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">N 60° 04,877′ Ø 005° 17,809′</article></article></li><li><article class="listArticle" id="paragraf-5-ledd-1-punkt-4"><article class="legalP" id="paragraf-5-ledd-1-punkt-4-ledd-1">N 60° 04,736′ Ø 005° 17,497′.</article></article></li></ul></article></article><article class="legalArticle" data-lovdata-URL="LTI/forskrift/2023-12-22-2312/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Fritidsfiske</span></h2><article class="legalP" id="paragraf-6-ledd-1">Personer som skal fiske leppefisk med fartøy som ikke er merkeregistrert må ha særskilt tillatelse fra Fiskeridirektoratet. Søknad sendes på eget skjema som finnes på Fiskeridirektoratets hjemmeside. For at slik tillatelse kan gis, må det foreligge en leveringsavtale med godkjent kjøper og fartøyet må være registrert i Småbåtregisteret hos Redningsselskapet eller i Skipsregistrene. Kopi av leveringsavtalen må sendes til Fiskeridirektoratet før fartøyet starter opp med å fiske etter leppefisk. Det gis ikke tillatelse til fiske med ruser.</article><article class="legalP" id="paragraf-6-ledd-2">Fisket må skje innenfor de rammer og begrensninger som følger av fiskeriregelverket for øvrig for fiske fra fartøy som ikke er merkeregistrert.</article></article><article class="legalArticle" data-lovdata-URL="LTI/forskrift/2023-12-22-2312/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Siste fangstlevering</span></h2><article class="legalP" id="paragraf-7-ledd-1">Fartøy som deltar i lukket gruppe må innen 23. oktober kl. 20.00 ha tømt alle innretninger for mellomlagring av leppefisk, og levert leppefisken til kjøper.</article><article class="legalP" id="paragraf-7-ledd-2">Fartøy som deltar i åpen gruppe, fritidsfiske eller fiske under ungdomsfiskeordningen må ha tømt alle innretninger for mellomlagring av leppefisk, og levert leppefisken til kjøper innen 23. oktober 20.00 eller innen 72 timer fra en stopp i fisket fastsatt med hjemmel i § 23.</article></article><article class="legalArticle" data-lovdata-URL="LTI/forskrift/2023-12-22-2312/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Minstemål og maksimalmål</span></h2><article class="legalP" id="paragraf-8-ledd-1">Det er forbudt å fiske og lande leppefisk, unntatt grønngylt og berggylt, mindre enn 11 cm.</article><article class="legalP" id="paragraf-8-ledd-2">Det er forbudt å fiske og lande grønngylt mindre enn 12 cm.</article><article class="legalP" id="paragraf-8-ledd-3">Det er forbudt å fiske og lande berggylt mindre enn 22 cm.</article><article class="legalP" id="paragraf-8-ledd-4">Det er forbudt å fiske og lande berggylt større enn 28 cm.</article><article class="legalP" id="paragraf-8-ledd-5">Fiskens lengde skal måles fra snutespissen til enden av sporens ytterste stråler.</article></article><article class="legalArticle" data-lovdata-URL="LTI/forskrift/2023-12-22-2312/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Bifangst</span></h2><article class="legalP" id="paragraf-9-ledd-1">Det er ikke tillatt å beholde bifangst i teiner eller ruser som er satt ut til fangst av leppefisk. Bifangst skal straks slippes tilbake i sjøen på en slik måte at denne finner tilbake til sitt naturlige miljø og unngår å bli skadet. Dette gjelder også bifangst av krabbe.</article></article><article class="legalArticle" data-lovdata-URL="LTI/forskrift/2023-12-22-2312/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Påbud om gjenutsetting</span></h2><article class="legalP" id="paragraf-10-ledd-1">Leppefisk fanget i strid med bestemmelser gitt i eller i medhold av havressursloven skal straks slippes tilbake i sjøen på en slik måte at fisken finner tilbake til sitt naturlige miljø og unngår å bli skadet.</article></article><article class="legalArticle" data-lovdata-URL="LTI/forskrift/2023-12-22-2312/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Opplysninger ved landingen</span></h2><article class="legalP" id="paragraf-11-ledd-1">Ved landing av leppefisk skal det på landings- og sluttseddel i tillegg til vekt oppgis antall individer av de forskjellige leppefiskarter.</article></article><article class="legalArticle" data-lovdata-URL="LTI/forskrift/2023-12-22-2312/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Rapportering ved bruk av mellomlagringsmerd</span></h2><article class="legalP" id="paragraf-12-ledd-1">Med mellomlagringsmerd menes alle innretninger for lagring av fangst i sjøen.</article><article class="legalP" id="paragraf-12-ledd-2">Fartøy som bruker mellomlagringsmerd skal rapportere antall merder og posisjon for disse til Kystvakten når merder tas i bruk, når merder flyttes, når merder tas opp eller ikke lenger benyttes for mellomlagring av fangst. Posisjon skal oppgis ved bruk av lengde- og breddegrader. Rapporteringen skal skje elektronisk på et format som muliggjør automatisk meldingshåndtering.</article></article><article class="legalArticle" data-lovdata-URL="LTI/forskrift/2023-12-22-2312/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Posisjonsrapportering</span></h2><article class="legalP" id="paragraf-13-ledd-1">Fartøy som ikke er underlagt kravet til posisjonsrapportering i henhold til forskrift 21. desember 2009 nr. 1743 om posisjonsrapportering og elektronisk rapportering for norske fiske- og fangstfartøy, skal være utstyrt med automatisk identifikasjonssystem (AIS, typegodkjent klasse A eller klasse B). For fartøy som benytter AIS skal MMSI-nummer sendes Fiskeridirektoratet på elektronisk skjema forut for oppstart av fisket og etter endt sesong. Skjemaet er tilgjengelig på www.fiskeridir.no</article><article class="legalP" id="paragraf-13-ledd-2">Første ledd gjelder ikke for fartøy som har installert posisjonsrapporteringsutstyr i henhold til forskrift 24. mars 2010 nr. 454 om krav til utstyr og installasjon av posisjonsrapporteringsutstyr, og som minst hvert 10. minutt automatisk sender melding om fartøyets posisjon til Fiskeridirektoratet. Merkeregistrerte fartøy må enten ha et radiokallesignal tildelt av Telenor Kystradio, eller et kjenningssignal fra norsk ordinært skipsregister (NOR) for å kunne installere posisjonsrapporteringsutstyr. Fiskeridirektoratet kan gi dispensasjon fra kravene i forskrift 24. mars 2010 nr. 454 om krav til utstyr og installasjon av posisjonsrapporteringsutstyr, eller gjøre unntak med eller uten vilkår for bestemmelser fastsatt i denne.</article><article class="legalP" id="paragraf-13-ledd-3">AIS eller posisjonsrapporteringssystemet skal være aktivt til enhver tid fra fartøyet starter fisket til sluttdatoen for leppefisksesongen fastsatt i § 2. Unntak gjøres dersom strømtilførselen må brytes grunnet vedlikehold av systemet, verkstedopphold eller når fartøyet skal ligge uvirksomt i mer enn 14 dager. Det skal sendes melding til Fiskeridirektoratet før strømmen brytes. Meldingen sendes på elektronisk skjema tilgjengelig på www.fiskeridir.no. Når strømmen til AIS eller posisjonsrapporteringssystemet er brutt kan ikke fartøyet endre posisjon.</article></article><article class="legalArticle" data-lovdata-URL="LTI/forskrift/2023-12-22-2312/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Kvoteutnyttelse</span></h2><article class="legalP" id="paragraf-14-ledd-1">Hvert fartøy kan bare fiske og lande én kvote av de enkelte fiskeslag innenfor kvoteåret. Dersom fartøyet har startet fiske på en kvote, kan det ikke starte fiske på en annen kvote av samme fiskeslag i løpet av kvoteåret.</article><article class="legalP" id="paragraf-14-ledd-2">Dersom fartøyeier skifter ut sitt fartøy, skal det gjøres fradrag i kvoten som tildeles det ervervede fartøyet for det kvantum fartøyeier har fisket og landet innenfor kvoteåret med fartøyet som skiftes ut. Uten hinder av første ledd kan fartøyeier fiske med det ervervede fartøyet selv om tidligere eier har fisket og landet fangst med samme fartøy innenfor kvoteåret, men det skal da gjøres fradrag i kvoten for det kvantum selger av utskiftingsfartøyet har fisket og landet i kvoteåret med fartøyet. Første og annet ledd gjelder tilsvarende ved utskifting av fartøy i åpen gruppe. Når det kan gjøres fradrag både etter første og annet punktum, skal bare det kvantumet som er størst trekkes fra.</article><article class="legalP" id="paragraf-14-ledd-3">Ved kjøp av fartøyet for fortsatt drift kan ny fartøyeier uten hinder av første ledd fiske med det ervervede fartøyet selv om tidligere eier har fisket og landet fangst med samme fartøy innenfor kvoteåret, men det skal gjøres fradrag i kvoten for det selger av fartøyet har fisket og landet med dette fartøyet i løpet av kvoteåret. Tilsvarende gjelder ved kjøp av fartøy som skal delta i åpen gruppe.</article><article class="legalP" id="paragraf-14-ledd-4">Ved tildeling av fisketillatelse til erstatning for tilsvarende fisketillatelse som oppgis fra et annet fartøy skal det gjøres fradrag i kvoten for det kvantum som innenfor kvoteåret er fisket i henhold til tillatelsen som oppgis fra det andre fartøyet. Fartøyet som tildeles fisketillatelse kan uten hinder av første ledd fiske på den tildelte fisketillatelsen, men det skal da gjøres fradrag i kvoten for det kvantum fartøyet har fisket i løpet av kvoteåret. Når det kan gjøres fradrag både etter første og annet punktum, skal bare det kvantum som er størst trekkes fra.</article><article class="legalP" id="paragraf-14-ledd-5">Dersom det er foretatt utskifting eller salg for fortsatt drift flere ganger i løpet av kvoteåret, eller både utskifting og salg for fortsatt drift, skal det så langt det passer tas høyde for dette ved fradrag i kvoten etter annet til fjerde ledd. Tilsvarende gjelder dersom en fisketillatelse tildeles til erstatning for tilsvarende fisketillatelse som oppgis fra annet fartøy, og den oppgitte tillatelsen tidligere i kvoteåret er tildelt til erstatning for fisketillatelse som oppgis fra et annet fartøy. Tilsvarende gjelder også så langt det passer dersom det i løpet av kvoteåret er gjennomført både utskifting eller salg for fortsatt drift, og tildeling av fisketillatelse til erstatning for tilsvarende tillatelse.</article><article class="legalP" id="paragraf-14-ledd-6">Det kan gjøres unntak fra bestemmelsene i første ledd, annet ledd annet punktum og tredje ledd dersom fartøyet har deltatt i lukket gruppe i de enkelte fiskeri og ikke har skiftet eier de siste to årene. Det kan gjøres unntak fra bestemmelsen i fjerde ledd dersom fisketillatelsen som oppgis har vært tildelt samme fartøy sammenhengende i de siste to årene.</article><article class="legalP" id="paragraf-14-ledd-7">Fiskeridirektoratet kan gjøre unntak fra første ledd, annet ledd annet punktum og tredje ledd for fartøy som erverves til erstatning for fartøy som på grunn av havari eller forlis har vesentlig driftsavbrudd. Det er en forutsetning at vilkårene for bruk av leiefartøy ellers er oppfylt.</article></article><article class="legalArticle" data-lovdata-URL="LTI/forskrift/2023-12-22-2312/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Overføring av fangst</span></h2><article class="legalP" id="paragraf-15-ledd-1">Kvantumet som kan fiskes av det enkelte fartøy kan ikke overføres til annet fartøy. Det er også forbudt å motta og lande fangst som er fisket av annet fartøy.</article></article><article class="legalArticle" data-lovdata-URL="LTI/forskrift/2023-12-22-2312/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Redskapsbegrensning</span></h2><article class="legalP" id="paragraf-16-ledd-1">I fisket etter leppefisk kan det fra et merkeregistrert fiskefartøy ikke benyttes mer enn 100 teiner og ruser til sammen på kyststrekningen fra grensen mot Sverige til og med Agder. På kyststrekningen fra og med Rogaland og nordover kan det fra et merkeregistrert fartøy ikke benyttes mer enn 400 teiner og ruser til sammen. Redskapsbegrensningene i denne bestemmelsen gjelder også når samme person eller de samme personene benytter flere fartøy.</article></article><article class="legalArticle" data-lovdata-URL="LTI/forskrift/2023-12-22-2312/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Forbud mot bruk av ruser</span></h2><article class="legalP" id="paragraf-17-ledd-1">På kyststrekningen fra grensen mot Sverige til og med Møre og Romsdal fylke er det forbudt å sette ut ruser til fangst av leppefisk. Merkeregistrerte fartøy som har fisket og landet mer enn 3&#xa0;000 stykk leppefisk med ruser i to av årene 2018, 2019 eller 2020 kan benytte ruser frem til og med 2024.</article></article><article class="legalArticle" data-lovdata-URL="LTI/forskrift/2023-12-22-2312/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Krav til røkting av teiner og ruser</span></h2><article class="legalP" id="paragraf-18-ledd-1">Teiner og ruser som benyttes til fangst av leppefisk skal røktes daglig. Dette gjelder ikke søndager og helligdager.</article></article><article class="legalArticle" data-lovdata-URL="LTI/forskrift/2023-12-22-2312/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Påbud om fluktåpninger og rømmingshull i teiner og ruser</span></h2><article class="legalP" id="paragraf-19-ledd-1">I teiner og ruser som er satt ut til leppefisk skal det være fluktåpninger som er minst 12 mm x 70 mm.</article><article class="legalP" id="paragraf-19-ledd-2">I teiner skal det være minst 3 fluktåpninger i det innerste kammer (fangstkammer) og minst 2 fluktåpninger i hver av de øvrige kammer. I ruser skal det være minst 3 fluktåpninger i det innerste kammer og minst 2 fluktåpninger i det nest innerste kammer.</article><article class="legalP" id="paragraf-19-ledd-3">Fluktåpningene skal være plassert på en slik måte at leppefisk lett kan ta seg ut av redskapen. Fluktåpningen skal ha en fast ramme. Fluktåpningene kan være plassert i rekke eller enkeltvis.</article><article class="legalP" id="paragraf-19-ledd-4">Teiner og ruser som settes ut for fangst av leppefisk skal ha rømmingshull innmontert i samsvar med anvisningen i vedlegg 1.</article></article><article class="legalArticle" data-lovdata-URL="LTI/forskrift/2023-12-22-2312/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Størrelsesbegrensning på inngangen (kalven) i teiner og ruser</span></h2><article class="legalP" id="paragraf-20-ledd-1">I teiner og ruser som er satt ut til fangst av leppefisk skal inngangen (kalven) være mindre enn at en sylinder med diameter 70 mm kan trekkes gjennom inngangen.</article></article><article class="legalArticle" data-lovdata-URL="LTI/forskrift/2023-12-22-2312/§21" data-name="§21" id="paragraf-21"><h2 class="legalArticleHeader"><span class="legalArticleValue">§ 21</span>. <span class="legalArticleTitle">Dispensasjon for fiske etter stamfisk av berggylte og bergnebb</span></h2><article class="legalP" id="paragraf-21-ledd-1">Fiskeridirektoratet kan gi dispensasjon fra bestemmelsene om fredningstid og redskapsbegrensninger fastsatt i forskriften for fiske med garn etter berggylte eller bergnebb som skal brukes som stamfisk. Garn skal røktes minst hver fjerde time. For fangst av bergnebb kan det tillates å benytte teiner.</article><article class="legalP" id="paragraf-21-ledd-2">Dispensasjon gis kun for perioden 15. april til 30. mai og til navngitte fiskere som har adgang til å delta i det ordinære fisket etter leppefisk. Det skal fremlegges skriftlig avtale om levering av et antall stamfisk til innehaver av en akvakulturtillatelse som omfatter produksjon av settefisk av berggylte eller bergnebb. Fiskeridirektoratet kan avgrense antall dispensasjoner knyttet til hver enkelt innehaver av aktuell akvakulturtillatelse til det som anses nødvendig. Fangsten av leppefisk skal omsettes via salgslag og belastes fartøyets tildelte kvote i fisket etter leppefisk. Det kan settes vilkår for dispensasjonen.</article></article><article class="legalArticle" data-lovdata-URL="LTI/forskrift/2023-12-22-2312/§22" data-name="§22" id="paragraf-22"><h2 class="legalArticleHeader"><span class="legalArticleValue">§ 22</span>. <span class="legalArticleTitle">Vedtaksmyndighet og klageinstans</span></h2><article class="legalP" id="paragraf-22-ledd-1">Fiskeridirektoratet har myndighet til å treffe vedtak etter denne forskriften. Fiskeridirektoratets klagesaksenhet er klageinstans.</article></article><article class="legalArticle" data-lovdata-URL="LTI/forskrift/2023-12-22-2312/§23" data-name="§23" id="paragraf-23"><h2 class="legalArticleHeader"><span class="legalArticleValue">§ 23</span>. <span class="legalArticleTitle">Bemyndigelse</span></h2><article class="legalP" id="paragraf-23-ledd-1">Fiskeridirektoratet kan stoppe fisket når kvotene er beregnet oppfisket. Ved en stopp i fisket i åpen gruppe vil samtidig adgangen til fritidsfiske og fiske under ungdomsfiskeordningen bli stoppet.</article><article class="legalP" id="paragraf-23-ledd-2">Fiskeridirektoratet kan endre forskriften og gi nærmere bestemmelser som er nødvendige for å oppnå en rasjonell og hensiktsmessig utøvelse av fisket.</article></article><article class="legalArticle" data-lovdata-URL="LTI/forskrift/2023-12-22-2312/§24" data-name="§24" id="paragraf-24"><h2 class="legalArticleHeader"><span class="legalArticleValue">§ 24</span>. <span class="legalArticleTitle">Overtredelsesgebyr</span></h2><article class="legalP" id="paragraf-24-ledd-1">Foretak og den som forsettlig eller uaktsomt overtrer bestemmelser gitt i eller i medhold av forskriften, kan ilegges overtredelsesgebyr i henhold til havressurslova § 59 og forskrift 20. desember 2011 nr. 1437 om bruk av tvangsmulkt og overtredelsesgebyr ved brudd på havressurslova og deltakerloven.</article></article><article class="legalArticle" data-lovdata-URL="LTI/forskrift/2023-12-22-2312/§25" data-name="§25" id="paragraf-25"><h2 class="legalArticleHeader"><span class="legalArticleValue">§ 25</span>. <span class="legalArticleTitle">Straff</span></h2><article class="legalP" id="paragraf-25-ledd-1">Den som forsettlig eller uaktsomt overtrer bestemmelser gitt i eller i medhold av forskriften, straffes i henhold til havressurslova § 60, § 61, § 62, § 64 og § 65. På samme måte straffes forsøk og medvirkning.</article></article><article class="legalArticle" data-lovdata-URL="LTI/forskrift/2023-12-22-2312/§26" data-name="§26" id="paragraf-26"><h2 class="legalArticleHeader"><span class="legalArticleValue">§ 26</span>. <span class="legalArticleTitle">Ikrafttredelse</span></h2><article class="legalP" id="paragraf-26-ledd-1">Forskriften trer i kraft 1. januar 2024 og gjelder til og med 31. desember 2024.</article></article></main></body></html>