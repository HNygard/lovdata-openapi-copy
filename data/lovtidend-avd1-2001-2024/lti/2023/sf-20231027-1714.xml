<!DOCTYPE html><html lang="nb"><head><title>Forskrift om skikkethetsvurdering i høyere utdanning (skikkethetsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-10-27-1714</dd><dt class="dokid">DokumentID</dt><dd class="dokid">LTI/forskrift/2023-10-27-1714</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Juridisk avdeling</li></ul></dd><dt class="dateInForce">I kraft fra</dt><dd class="dateInForce">2024-08-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2006-06-30-859</li></ul></dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§4-10</li><li>forskrift/2023-10-27-1708</li></ul></dd><dt class="dateOfPublication">Kunngjort</dt><dd class="dateOfPublication">2023-10-27 15:15</dd><dt class="journalNumber">Journalnummer</dt><dd class="journalNumber">2023-1153</dd><dt class="titleShort">Korttittel</dt><dd class="titleShort">Skikkethetsforskriften</dd><dt class="title">Tittel</dt><dd class="title">Forskrift om skikkethetsvurdering i høyere utdanning (skikkethetsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 27. oktober 2023 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 4-10 første og sjette ledd, jf. delegeringsvedtak 27. oktober 2023 nr. 1708.</dd><dt class="refid">RefID</dt><dd class="refid">forskrift/2023-10-27-1714</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om skikkethetsvurdering i høyere utdanning (skikkethetsforskriften)<ul class="tocSubUl"><li>§ 1. Virkeområde</li><li>§ 2. Formålet med skikkethetsvurdering</li><li>§ 3. Vurderingskriterier</li><li>§ 4. Informasjon til studentene</li><li>§ 5. Skikkethetsnemnd</li><li>§ 6. Skikkethetsansvarlig</li><li>§ 7. Tvilsmelding</li><li>§ 8. Behandling hos skikkethetsansvarlig</li><li>§ 9. Behandling i skikkethetsnemnda</li><li>§ 10. Behandling i styret eller institusjonens nemnd for studentsaker</li><li>§ 11. Ikrafttredelse og opphevelse</li></ul></li></ul></dd></dl></header><main class="documentBody" data-lovdata-URL="LTI/forskrift/2023-10-27-1714" id="dokument"><h1>Forskrift om skikkethetsvurdering i høyere utdanning (skikkethetsforskriften)</h1><article class="legalArticle" data-lovdata-URL="LTI/forskrift/2023-10-27-1714/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Universiteter og høyskoler skal gjøre skikkethetsvurdering etter universitets- og høyskoleloven § 4-10, ved følgende utdanninger:<ul class="defaultList"><li data-li-identifier="1." data-name="1."><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">barnehagelærerutdanning</article></article></li><li data-li-identifier="2." data-name="2."><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">utdanninger som tilfredsstiller kravene til å bli ansatt i undervisningsstilling i grunnskole eller videregående skole, jf. kapittel 14 i forskrift 23. juni 2006 nr. 724 til opplæringslova</article></article></li><li data-li-identifier="3." data-name="3."><article class="listArticle" id="paragraf-1-ledd-1-punkt-3"><article class="legalP" id="paragraf-1-ledd-1-punkt-3-ledd-1">audiografutdanning</article></article></li><li data-li-identifier="4." data-name="4."><article class="listArticle" id="paragraf-1-ledd-1-punkt-4"><article class="legalP" id="paragraf-1-ledd-1-punkt-4-ledd-1">barnevernspedagogutdanning og barnevernsfaglige masterutdanninger</article></article></li><li data-li-identifier="5." data-name="5."><article class="listArticle" id="paragraf-1-ledd-1-punkt-5"><article class="legalP" id="paragraf-1-ledd-1-punkt-5-ledd-1">bioingeniørutdanning</article></article></li><li data-li-identifier="6." data-name="6."><article class="listArticle" id="paragraf-1-ledd-1-punkt-6"><article class="legalP" id="paragraf-1-ledd-1-punkt-6-ledd-1">ergoterapeututdanning</article></article></li><li data-li-identifier="7." data-name="7."><article class="listArticle" id="paragraf-1-ledd-1-punkt-7"><article class="legalP" id="paragraf-1-ledd-1-punkt-7-ledd-1">farmasøytutdanninger</article></article></li><li data-li-identifier="8." data-name="8."><article class="listArticle" id="paragraf-1-ledd-1-punkt-8"><article class="legalP" id="paragraf-1-ledd-1-punkt-8-ledd-1">fysioterapeututdanning</article></article></li><li data-li-identifier="9." data-name="9."><article class="listArticle" id="paragraf-1-ledd-1-punkt-9"><article class="legalP" id="paragraf-1-ledd-1-punkt-9-ledd-1">veterinærutdanning</article></article></li><li data-li-identifier="10." data-name="10."><article class="listArticle" id="paragraf-1-ledd-1-punkt-10"><article class="legalP" id="paragraf-1-ledd-1-punkt-10-ledd-1">dyrepleierutdanning</article></article></li><li data-li-identifier="11." data-name="11."><article class="listArticle" id="paragraf-1-ledd-1-punkt-11"><article class="legalP" id="paragraf-1-ledd-1-punkt-11-ledd-1">klinisk ernæringsfysiologiutdanning (femårig integrert master og todelt studieløp organisert som bachelor- og mastergrad)</article></article></li><li data-li-identifier="12." data-name="12."><article class="listArticle" id="paragraf-1-ledd-1-punkt-12"><article class="legalP" id="paragraf-1-ledd-1-punkt-12-ledd-1">medisinutdanning</article></article></li><li data-li-identifier="13." data-name="13."><article class="listArticle" id="paragraf-1-ledd-1-punkt-13"><article class="legalP" id="paragraf-1-ledd-1-punkt-13-ledd-1">optikerutdanning</article></article></li><li data-li-identifier="14." data-name="14."><article class="listArticle" id="paragraf-1-ledd-1-punkt-14"><article class="legalP" id="paragraf-1-ledd-1-punkt-14-ledd-1">ortopediingeniørutdanning</article></article></li><li data-li-identifier="15." data-name="15."><article class="listArticle" id="paragraf-1-ledd-1-punkt-15"><article class="legalP" id="paragraf-1-ledd-1-punkt-15-ledd-1">psykologutdanning</article></article></li><li data-li-identifier="16." data-name="16."><article class="listArticle" id="paragraf-1-ledd-1-punkt-16"><article class="legalP" id="paragraf-1-ledd-1-punkt-16-ledd-1">radiografutdanning</article></article></li><li data-li-identifier="17." data-name="17."><article class="listArticle" id="paragraf-1-ledd-1-punkt-17"><article class="legalP" id="paragraf-1-ledd-1-punkt-17-ledd-1">sosionomutdanning</article></article></li><li data-li-identifier="18." data-name="18."><article class="listArticle" id="paragraf-1-ledd-1-punkt-18"><article class="legalP" id="paragraf-1-ledd-1-punkt-18-ledd-1">sykepleierutdanning</article></article></li><li data-li-identifier="19." data-name="19."><article class="listArticle" id="paragraf-1-ledd-1-punkt-19"><article class="legalP" id="paragraf-1-ledd-1-punkt-19-ledd-1">tannlegeutdanning</article></article></li><li data-li-identifier="20." data-name="20."><article class="listArticle" id="paragraf-1-ledd-1-punkt-20"><article class="legalP" id="paragraf-1-ledd-1-punkt-20-ledd-1">tannpleierutdanning</article></article></li><li data-li-identifier="21." data-name="21."><article class="listArticle" id="paragraf-1-ledd-1-punkt-21"><article class="legalP" id="paragraf-1-ledd-1-punkt-21-ledd-1">tannteknikerutdanning</article></article></li><li data-li-identifier="22." data-name="22."><article class="listArticle" id="paragraf-1-ledd-1-punkt-22"><article class="legalP" id="paragraf-1-ledd-1-punkt-22-ledd-1">vernepleierutdanning</article></article></li><li data-li-identifier="23." data-name="23."><article class="listArticle" id="paragraf-1-ledd-1-punkt-23"><article class="legalP" id="paragraf-1-ledd-1-punkt-23-ledd-1">paramedisinutdanning</article></article></li><li data-li-identifier="24." data-name="24."><article class="listArticle" id="paragraf-1-ledd-1-punkt-24"><article class="legalP" id="paragraf-1-ledd-1-punkt-24-ledd-1">paramedicutdanning</article></article></li><li data-li-identifier="25." data-name="25."><article class="listArticle" id="paragraf-1-ledd-1-punkt-25"><article class="legalP" id="paragraf-1-ledd-1-punkt-25-ledd-1">profesjonsutdanning i teologi og utdanning i praktisk teologi</article></article></li><li data-li-identifier="26." data-name="26."><article class="listArticle" id="paragraf-1-ledd-1-punkt-26"><article class="legalP" id="paragraf-1-ledd-1-punkt-26-ledd-1">trafikklærerutdanning</article></article></li><li data-li-identifier="27." data-name="27."><article class="listArticle" id="paragraf-1-ledd-1-punkt-27"><article class="legalP" id="paragraf-1-ledd-1-punkt-27-ledd-1">logopedutdanning</article></article></li><li data-li-identifier="28." data-name="28."><article class="listArticle" id="paragraf-1-ledd-1-punkt-28"><article class="legalP" id="paragraf-1-ledd-1-punkt-28-ledd-1">utdanninger i spesialpedagogikk</article></article></li><li data-li-identifier="29." data-name="29."><article class="listArticle" id="paragraf-1-ledd-1-punkt-29"><article class="legalP" id="paragraf-1-ledd-1-punkt-29-ledd-1">tolkeutdanninger</article></article></li><li data-li-identifier="30." data-name="30."><article class="listArticle" id="paragraf-1-ledd-1-punkt-30"><article class="legalP" id="paragraf-1-ledd-1-punkt-30-ledd-1">profesjonsrettede tegnspråkutdanninger</article></article></li><li data-li-identifier="31." data-name="31."><article class="listArticle" id="paragraf-1-ledd-1-punkt-31"><article class="legalP" id="paragraf-1-ledd-1-punkt-31-ledd-1">musikkterapeututdanning og masterutdanning i musikkterapi</article></article></li><li data-li-identifier="32." data-name="32."><article class="listArticle" id="paragraf-1-ledd-1-punkt-32"><article class="legalP" id="paragraf-1-ledd-1-punkt-32-ledd-1">utdanning i folkehelsearbeid</article></article></li><li data-li-identifier="33." data-name="33."><article class="listArticle" id="paragraf-1-ledd-1-punkt-33"><article class="legalP" id="paragraf-1-ledd-1-punkt-33-ledd-1">utdanning i toll, vareførsel og grensekontroll</article></article></li><li data-li-identifier="34." data-name="34."><article class="listArticle" id="paragraf-1-ledd-1-punkt-34"><article class="legalP" id="paragraf-1-ledd-1-punkt-34-ledd-1">dramapedagogutdanning</article></article></li><li data-li-identifier="35." data-name="35."><article class="listArticle" id="paragraf-1-ledd-1-punkt-35"><article class="legalP" id="paragraf-1-ledd-1-punkt-35-ledd-1">kunst- og kulturformidlerutdanning</article></article></li><li data-li-identifier="36." data-name="36."><article class="listArticle" id="paragraf-1-ledd-1-punkt-36"><article class="legalP" id="paragraf-1-ledd-1-punkt-36-ledd-1">kunstterapeututdanning og masterutdanning i kunstterapi</article></article></li><li data-li-identifier="37." data-name="37."><article class="listArticle" id="paragraf-1-ledd-1-punkt-37"><article class="legalP" id="paragraf-1-ledd-1-punkt-37-ledd-1">osteopatutdanning</article></article></li><li data-li-identifier="38." data-name="38."><article class="listArticle" id="paragraf-1-ledd-1-punkt-38"><article class="legalP" id="paragraf-1-ledd-1-punkt-38-ledd-1">utdanning i skolefritidspedagogikk.</article></article></li></ul></article><article class="legalP" id="paragraf-1-ledd-2">Institusjonene skal også gjøre skikkethetsvurderinger i master- og videreutdanninger som fører til en spesialisering, og som bygger på én eller flere av utdanningene som er nevnt i første ledd.</article></article><article class="legalArticle" data-lovdata-URL="LTI/forskrift/2023-10-27-1714/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Formålet med skikkethetsvurdering</span></h2><article class="legalP" id="paragraf-2-ledd-1">Formålet med skikkethetsvurdering er å avgjøre om en student utgjør en mulig fare for liv, fysisk og psykisk helse, rettigheter eller sikkerhet til de pasienter, brukere, barnehagebarn, elever, dyr, klienter, dyreeiere eller andre studenten vil komme i kontakt med under praksis eller under framtidig yrkesutøvelse.</article></article><article class="legalArticle" data-lovdata-URL="LTI/forskrift/2023-10-27-1714/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vurderingskriterier</span></h2><article class="legalP" id="paragraf-3-ledd-1">En student er uskikket dersom ett eller flere av følgende kriterier er oppfylt på en måte som innebærer at studenten utgjør en mulig fare for dem studenten vil komme i kontakt med under praksis eller under framtidig yrkesutøvelse, jf. § 2:<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">studenten viser manglende vilje eller evne til omsorg, forståelse, innlevelse og respekt for dem studenten vil komme i kontakt med under praksis eller under framtidig yrkesutøvelse</article></article></li><li data-li-identifier="b." data-name="b."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">studenten viser manglende vilje eller evne til å samarbeide og til å etablere tillitsforhold og kommunisere med dem studenten vil komme i kontakt med under praksis eller under framtidig yrkesutøvelse</article></article></li><li data-li-identifier="c." data-name="c."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">studenten misbruker rusmidler eller tilegner seg medikamenter på ulovlig vis</article></article></li><li data-li-identifier="d." data-name="d."><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">studenten har problemer av en slik art at studenten fungerer svært dårlig i sine omgivelser</article></article></li><li data-li-identifier="e." data-name="e."><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">studenten viser truende eller krenkende adferd i studiesituasjonen eller overfor dem studenten vil komme i kontakt med under praksis eller under framtidig yrkesutøvelse</article></article></li><li data-li-identifier="f." data-name="f."><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1">studenten viser for liten grad av selvinnsikt i forbindelse med oppgaver i studiet og kommende yrkesrolle</article></article></li><li data-li-identifier="g." data-name="g."><article class="listArticle" id="paragraf-3-ledd-1-punkt-7"><article class="legalP" id="paragraf-3-ledd-1-punkt-7-ledd-1">studenten viser uaktsomhet og uansvarlighet som kan medføre risiko for skade på dem studenten vil komme i kontakt med under praksis eller under framtidig yrkesutøvelse</article></article></li><li data-li-identifier="h." data-name="h."><article class="listArticle" id="paragraf-3-ledd-1-punkt-8"><article class="legalP" id="paragraf-3-ledd-1-punkt-8-ledd-1">studenten viser manglende vilje eller evne til å endre uakseptabel adferd i samsvar med veiledning</article></article></li><li data-li-identifier="i." data-name="i."><article class="listArticle" id="paragraf-3-ledd-1-punkt-9"><article class="legalP" id="paragraf-3-ledd-1-punkt-9-ledd-1">studenten er ikke i stand til å utføre de yrkesmessige vurderingene og handlingene som praksis eller framtidig yrkesutøvelse krever</article></article></li><li data-li-identifier="j." data-name="j."><article class="listArticle" id="paragraf-3-ledd-1-punkt-10"><article class="legalP" id="paragraf-3-ledd-1-punkt-10-ledd-1">studenten viser manglende vilje eller evne til å lede læringsprosesser for barn, unge og voksne i samsvar med virksomhetens mål og retningslinjer</article></article></li><li data-li-identifier="k." data-name="k."><article class="listArticle" id="paragraf-3-ledd-1-punkt-11"><article class="legalP" id="paragraf-3-ledd-1-punkt-11-ledd-1">studenten unnlater å ta ansvar som rollemodell for barn, unge og voksne i samsvar med virksomhetens mål og retningslinjer</article></article></li><li data-li-identifier="l." data-name="l."><article class="listArticle" id="paragraf-3-ledd-1-punkt-12"><article class="legalP" id="paragraf-3-ledd-1-punkt-12-ledd-1">studenten viser manglende vilje eller evne til å ha oversikt over hva som foregår i en gruppe eller klasse og ut fra dette skape et miljø som tar hensyn til barn, unge og voksnes sikkerhet og deres psykiske og fysiske helse.</article></article></li></ul></article></article><article class="legalArticle" data-lovdata-URL="LTI/forskrift/2023-10-27-1714/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Informasjon til studentene</span></h2><article class="legalP" id="paragraf-4-ledd-1">Universiteter og høyskoler har plikt til å gi tilstrekkelig og relevant informasjon om studienes innhold, inkludert om at studenter vil bli skikkethetsvurderte. Ved studiestart skal institusjonene sørge for at alle studentene får informasjon om reglene om skikkethet etter universitets- og høyskoleloven og denne forskriften.</article></article><article class="legalArticle" data-lovdata-URL="LTI/forskrift/2023-10-27-1714/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Skikkethetsnemnd</span></h2><article class="legalP" id="paragraf-5-ledd-1">Universiteter og høyskoler skal oppnevne en skikkethetsnemnd. Nemnda skal bestå av<ul class="defaultList"><li data-li-identifier="a." data-name="a."><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">en faglig leder for avdeling eller fakultet for lærerutdanningen eller helse- eller sosialfagutdanningene, eller tilsvarende funksjon</article></article></li><li data-li-identifier="b." data-name="b."><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">en faglig studieleder for lærerutdanningen eller helse- eller sosialfagutdanningene, eller tilsvarende funksjon</article></article></li><li data-li-identifier="c." data-name="c."><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">to representanter fra praksisfeltet</article></article></li><li data-li-identifier="d." data-name="d."><article class="listArticle" id="paragraf-5-ledd-1-punkt-4"><article class="legalP" id="paragraf-5-ledd-1-punkt-4-ledd-1">to faglærere</article></article></li><li data-li-identifier="e." data-name="e."><article class="listArticle" id="paragraf-5-ledd-1-punkt-5"><article class="legalP" id="paragraf-5-ledd-1-punkt-5-ledd-1">to studentrepresentanter</article></article></li><li data-li-identifier="f." data-name="f."><article class="listArticle" id="paragraf-5-ledd-1-punkt-6"><article class="legalP" id="paragraf-5-ledd-1-punkt-6-ledd-1">én ekstern representant med juridisk embetseksamen.</article></article></li></ul></article><article class="legalP" id="paragraf-5-ledd-2">Studentrepresentantene skal oppnevnes for ett år av gangen. De øvrige medlemmene skal oppnevnes for tre år av gangen. Faglig leder for avdeling eller fakultet eller tilsvarende funksjon, jf. første ledd bokstav a, skal være nemndas leder.</article><article class="legalP" id="paragraf-5-ledd-3">Minst to tredjedeler av nemndas medlemmer skal være til stede ved saksbehandlingen.</article></article><article class="legalArticle" data-lovdata-URL="LTI/forskrift/2023-10-27-1714/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Skikkethetsansvarlig</span></h2><article class="legalP" id="paragraf-6-ledd-1">Universiteter og høyskoler skal oppnevne én eller flere ansatte ved institusjonen som ansvarlig for skikkethetsvurderingen. Det kan oppnevnes stedfortreder for skikkethetsansvarlig. Skikkethetsansvarlig kan være medlem av skikkethetsnemnda. Skikkethetsansvarlig innstiller til skikkethetsnemnda.</article></article><article class="legalArticle" data-lovdata-URL="LTI/forskrift/2023-10-27-1714/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tvilsmelding</span></h2><article class="legalP" id="paragraf-7-ledd-1">Tvil om en students skikkethet skal meldes skriftlig til skikkethetsansvarlig. Den som leverer tvilsmelding, regnes ikke som part i saken.</article><article class="legalP" id="paragraf-7-ledd-2">Tvilsmeldinger som er åpenbart ugrunnet, skal ikke behandles av skikkethetsansvarlig.</article></article><article class="legalArticle" data-lovdata-URL="LTI/forskrift/2023-10-27-1714/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Behandling hos skikkethetsansvarlig</span></h2><article class="legalP" id="paragraf-8-ledd-1">En student skal varsles skriftlig om at det er begrunnet tvil om vedkommendes skikkethet. Skikkethetsansvarlig skal innkalle studenten til vurderingssamtale, og sørge for at saken blir så godt opplyst som mulig. Fra vurderingssamtalen skal det lages skriftlig referat, som inneholder en beskrivelse av saksforholdet, eventuelle planer for utvidet oppfølging og veiledning av studenten, og andre relevante opplysninger som kom fram under samtalen.</article><article class="legalP" id="paragraf-8-ledd-2">Studenten skal få tilbud om utvidet oppfølging og veiledning. Dette gjelder likevel ikke dersom det er klart at slik oppfølging og veiledning ikke er egnet til å hjelpe studenten.</article><article class="legalP" id="paragraf-8-ledd-3">Skikkethetsansvarlig skal fremme saken for skikkethetsnemnda i følgende tilfeller:<ul class="defaultList"><li data-li-identifier="a." data-name="a."><article class="listArticle" id="paragraf-8-ledd-3-punkt-1"><article class="legalP" id="paragraf-8-ledd-3-punkt-1-ledd-1">det er klart at utvidet oppfølging og veiledning ikke er egnet til å hjelpe studenten</article></article></li><li data-li-identifier="b." data-name="b."><article class="listArticle" id="paragraf-8-ledd-3-punkt-2"><article class="legalP" id="paragraf-8-ledd-3-punkt-2-ledd-1">studenten tar ikke imot tilbud om utvidet oppfølging og veiledning eller vil ikke gjennomføre plan for utvidet oppfølging og veiledning</article></article></li><li data-li-identifier="c." data-name="c."><article class="listArticle" id="paragraf-8-ledd-3-punkt-3"><article class="legalP" id="paragraf-8-ledd-3-punkt-3-ledd-1">utvidet oppfølging og veiledning medfører ikke nødvendig endring og utvikling hos studenten.</article></article></li></ul></article><article class="legalP" id="paragraf-8-ledd-4">Skikkethetsansvarlig kan vedta å utsette praksis fra tvilsmelding er mottatt til etter at utvidet veiledning er avsluttet, eller til saken er avgjort, dersom det er nødvendig for å ivareta dem studenten møter i praksis.</article><article class="legalP" id="paragraf-8-ledd-5">Skikkethetsansvarlig kan innhente opplysninger om skikkethetssaker fra skikkethetsansvarlige ved andre institusjoner i den utstrekning det er nødvendig for å opplyse en sak om særskilt skikkethetsvurdering. Skikkethetsansvarlige ved andre institusjoner kan i slike tilfeller dele opplysninger med skikkethetsansvarlig ved den behandlende institusjonen uten hinder av taushetsplikt.</article></article><article class="legalArticle" data-lovdata-URL="LTI/forskrift/2023-10-27-1714/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Behandling i skikkethetsnemnda</span></h2><article class="legalP" id="paragraf-9-ledd-1">Saker som fremmes for skikkethetsnemnda, skal følges av all skriftlig dokumentasjon i saken. Nemnda skal utrede saken ytterligere dersom det er nødvendig.</article><article class="legalP" id="paragraf-9-ledd-2">Studenten skal varsles i god tid om tidspunkt for møte i nemnda, og gjøres kjent med sakens opplysninger. Studenten skal ha mulighet til å legge fram sine synspunkter for nemnda før saken behandles.</article><article class="legalP" id="paragraf-9-ledd-3">Nemnda skal lage en innstilling til styret eller institusjonens nemnd for studentsaker med en vurdering av om studenten er skikket eller ikke, om studenten bør utestenges helt eller delvis fra den aktuelle utdanningen, og lengden på utestengingsperioden, og eventuelle vilkår for at studenten skal få gjenoppta utdanningen. Uenighet i nemnda skal begrunnes og framgå av innstillingen.</article></article><article class="legalArticle" data-lovdata-URL="LTI/forskrift/2023-10-27-1714/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Behandling i styret eller institusjonens nemnd for studentsaker</span></h2><article class="legalP" id="paragraf-10-ledd-1">På bakgrunn av skikkethetsnemndas innstilling kan styret selv eller institusjonens nemnd for studentsaker vedta at en student ikke er skikket etter reglene i universitets- og høyskoleloven § 4-10 tredje og fjerde ledd.</article><article class="legalP" id="paragraf-10-ledd-2">Dersom en student som er funnet ikke-skikket skal utestenges fra utdanningen, skal det fattes særskilt vedtak om dette. Det kan i vedtaket om utestenging stilles vilkår som må være oppfylt for at studenten kan søke om å gjenoppta studiet før utestengingsperioden utløper.</article><article class="legalP" id="paragraf-10-ledd-3">Vedtak om utestenging fra utdanningen medfører at studenten ikke kan søke eller ta imot plass ved samme utdanning ved andre universiteter og høyskoler i utestengingsperioden. Det skal i vedtaket opplyses om at studenten må søke nytt opptak dersom utdanningen skal gjenopptas etter utestengingsperioden.</article><article class="legalP" id="paragraf-10-ledd-4">Dersom en student etter oppfordring ikke legger fram relevant dokumentasjon i en sak som gjelder om studenten er skikket for et yrke, skal saken avgjøres på grunnlag av den dokumentasjonen som er tilgjengelig.</article></article><article class="legalArticle" data-lovdata-URL="LTI/forskrift/2023-10-27-1714/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse og opphevelse</span></h2><article class="legalP" id="paragraf-11-ledd-1">Forskriften trer i kraft 1. august 2024. For utdanninger hvor det tidligere ikke har vært krav om skikkethetsvurdering, gjelder kravet bare overfor studenter som begynner på de aktuelle utdanningene etter ikrafttredelsen.</article><article class="legalP" id="paragraf-11-ledd-2">Fra 1. august 2024 oppheves forskrift 30. juni 2006 nr. 859 om skikkethetsvurdering i høyere utdanning.</article></article></main></body></html>