<!DOCTYPE html><html lang="nb"><head><title>Forskrift om opprettelse av restriksjonssone for å bekjempe høypatogen aviær influensa (HPAI-soneforskrift)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-04-17-508</dd><dt class="dokid">DokumentID</dt><dd class="dokid">LTI/forskrift/2023-04-17-508</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Mattilsynet</li></ul></dd><dt class="dateInForce">I kraft fra</dt><dd class="dateInForce">2023-04-17</dd><dt class="basedOn">Hjemmel</dt><dd class="basedOn"><ul><li>forskrift/2022-04-06-631/§25</li><li>lov/2003-12-19-124/§16</li><li>lov/2003-12-19-124/§19</li><li>forskrift/2003-12-19-1790</li><li>forskrift/2004-05-05-884</li><li>forskrift/2022-04-06-634/§3</li><li>forskrift/2006-04-07-444</li></ul></dd><dt class="dateOfPublication">Kunngjort</dt><dd class="dateOfPublication">2023-04-18 10:10</dd><dt class="journalNumber">Journalnummer</dt><dd class="journalNumber">2023-0391</dd><dt class="titleShort">Korttittel</dt><dd class="titleShort">HPAI-soneforskrift</dd><dt class="title">Tittel</dt><dd class="title">Forskrift om opprettelse av restriksjonssone for å bekjempe høypatogen aviær influensa (HPAI-soneforskrift)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Mattilsynet 17. april 2023 med hjemmel i forskrift 6. april 2022 nr. 631 om dyrehelse (dyrehelseforskriften) § 25, jf. lov 19. desember 2003 nr. 124 om matproduksjon og mattrygghet mv. (matloven) § 16 og § 19 og delegeringsvedtak 19. desember 2003 nr. 1790, delegeringsvedtak 5. mai 2004 nr. 884, jf. forskrift 6. april 2022 nr. 634 som utfyller dyrehelseforskriften med bestemmelser om forebygging og bekjempelse av smittsomme dyresykdommer (dyresykdomsbekjempelsesforskriften) § 3 og delegeringsvedtak 7. april 2006 nr. 444.</dd><dt class="refid">RefID</dt><dd class="refid">forskrift/2023-04-17-508</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opprettelse av restriksjonssone for å bekjempe høypatogen aviær influensa (HPAI-soneforskrift)<ul class="tocSubUl"><li>§ 1. Formål og virkeområde</li><li>§ 2. Opprettelse av restriksjonssone</li><li>§ 3. Tiltak og forbud i restriksjonssonen</li><li>§ 4. Tiltak i anlegg der fugler holdes i restriksjonssonen</li><li>§ 5. Unntak i sonene</li><li>§ 6. Tilsyn og vedtak</li><li>§ 7. Dispensasjon</li><li>§ 8. Straffebestemmelser</li><li>§ 9. Ikrafttredelse</li><li>Vedlegg – Restriksjonssonen</li></ul></li></ul></dd></dl></header><main class="documentBody" data-lovdata-URL="LTI/forskrift/2023-04-17-508" id="dokument"><h1>Forskrift om opprettelse av restriksjonssone for å bekjempe høypatogen aviær influensa (HPAI-soneforskrift)</h1><article class="legalArticle" data-lovdata-URL="LTI/forskrift/2023-04-17-508/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og virkeområde</span></h2><article class="legalP" id="paragraf-1-ledd-1">Formålet er å bekjempe høypatogen aviær influensa.</article><article class="legalP" id="paragraf-1-ledd-2">Forskriften retter seg mot virksomheter og personer som oppholder seg i sonene og deres aktiviteter.</article></article><article class="legalArticle" data-lovdata-URL="LTI/forskrift/2023-04-17-508/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Opprettelse av restriksjonssone</span></h2><article class="legalP" id="paragraf-2-ledd-1">Restriksjonssone bestående av vernesone med en radius på 3 kilometer og overvåkningssone med en radius på 10 kilometer er opprettet i området beskrevet i vedlegget.</article></article><article class="legalArticle" data-lovdata-URL="LTI/forskrift/2023-04-17-508/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tiltak og forbud i restriksjonssonen</span></h2><article class="legalP" id="paragraf-3-ledd-1">I restriksjonssonen er det forbudt å holde messer, markeder, utstillinger og andre samlinger av holdte fugler, herunder oppsamling og fordeling av fugler og rugeegg. Det er i tillegg forbudt å gjeninnsette fuglevilt i sonen. Det er også forbudt å flytte<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">holdte fugler til og fra anlegg i restriksjonssonen.</article></article></li><li data-li-identifier="b." data-name="b."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">rugeegg fra anlegg i restriksjonssonen.</article></article></li><li data-li-identifier="c." data-name="c."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">ferskt kjøtt og slaktebiprodukter fra holdte og viltlevende fugler fra slakterier eller viltbehandlingsanlegg i restriksjonssonen.</article></article></li><li data-li-identifier="d." data-name="d."><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">egg beregnet på konsum fra anlegg i restriksjonssonen og omsette disse.</article></article></li><li data-li-identifier="e." data-name="e."><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">animalske biprodukter fra holdte fugler fra anlegg i restriksjonssonen, unntatt flytning i tråd med annet ledd.</article></article></li></ul></article><article class="legalP" id="paragraf-3-ledd-2">Hele skrotter eller deler av døde fugler fra restriksjonssonen kan bare flyttes til godkjent animaliebiproduktanlegg i Norge for bearbeiding eller sluttbehandling i samsvar med animaliebiproduktforskriften og etter avtale med Mattilsynet. Biproduktene skal ledsages av helsesertifikat, såfremt det ikke er et alternativt system i bruk som sikrer sporbarheten til produktene. Andre animalske biprodukter fra holdte fugler skal ikke flyttes fra restriksjonssonen.</article><article class="legalP" id="paragraf-3-ledd-3">Rugeegg må holdes under tett tak i restriksjonssonen.</article></article><article class="legalArticle" data-lovdata-URL="LTI/forskrift/2023-04-17-508/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tiltak i anlegg der fugler holdes i restriksjonssonen</span></h2><article class="legalP" id="paragraf-4-ledd-1">I restriksjonssonen gjelder følgende påbud og forbud i anlegg der det holdes fugler<ul class="defaultList"><li data-li-identifier="a." data-name="a."><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">Fugler må holdes atskilt fra viltlevende dyr og dyr av andre arter.</article></article></li><li data-li-identifier="b." data-name="b."><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">Fugler må holdes under tett tak.</article></article></li><li data-li-identifier="c." data-name="c."><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">Alle døde fugler og alle tegn til sykdom hos fuglene, inkludert nedgang i eggproduksjon skal umiddelbart meldes til Mattilsynet.</article></article></li><li data-li-identifier="d." data-name="d."><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">Insekter, gnagere og andre vektorer for sykdommen i og rundt anlegget må bekjempes med egnede metoder, der det er nødvendig.</article></article></li><li data-li-identifier="e." data-name="e."><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">Egnede desinfeksjonsmidler må brukes ved inn- og utgangene til stedet der fuglene holdes.</article></article></li><li data-li-identifier="f." data-name="f."><article class="listArticle" id="paragraf-4-ledd-1-punkt-6"><article class="legalP" id="paragraf-4-ledd-1-punkt-6-ledd-1">Unødvendig adgang til stedet der fuglene holdes skal begrenses.</article></article></li><li data-li-identifier="g." data-name="g."><article class="listArticle" id="paragraf-4-ledd-1-punkt-7"><article class="legalP" id="paragraf-4-ledd-1-punkt-7-ledd-1">Hensiktsmessige smitteverntiltak for å unngå risiko for spredning av aviær influensa må være på plass for alle personer som kommer i kontakt med de holdte fuglene og som kommer inn i eller forlater stedet der fuglene holdes. Det samme gjelder for transportmidler.</article></article></li><li data-li-identifier="h." data-name="h."><article class="listArticle" id="paragraf-4-ledd-1-punkt-8"><article class="legalP" id="paragraf-4-ledd-1-punkt-8-ledd-1">Det må føres en oppdatert oversikt over alle personer som besøker fuglene. Oversikten skal gjøres tilgjengelige for Mattilsynet på anmodning.</article></article></li><li data-li-identifier="i." data-name="i."><article class="listArticle" id="paragraf-4-ledd-1-punkt-9"><article class="legalP" id="paragraf-4-ledd-1-punkt-9-ledd-1">Hele skrotter eller deler av døde eller avlivede fugler skal håndteres og avhendes i samsvar med anvisning fra Mattilsynet.</article></article></li></ul></article></article><article class="legalArticle" data-lovdata-URL="LTI/forskrift/2023-04-17-508/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Unntak i sonene</span></h2><article class="legalP" id="paragraf-5-ledd-1">Unntak som kan gis i restriksjonssonen, herunder vernesonen og overvåkningssonen, følger av dyresykdomsbekjempelsesforskrift § 3, jf. forordning (EU) 2020/687.</article></article><article class="legalArticle" data-lovdata-URL="LTI/forskrift/2023-04-17-508/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilsyn og vedtak</span></h2><article class="legalP" id="paragraf-6-ledd-1">Mattilsynet fører tilsyn og kan fatte nødvendige enkeltvedtak, jf. matloven § 23, for å oppnå etterlevelse av bestemmelser gitt i eller i medhold av denne forskriften.</article></article><article class="legalArticle" data-lovdata-URL="LTI/forskrift/2023-04-17-508/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Dispensasjon</span></h2><article class="legalP" id="paragraf-7-ledd-1">Mattilsynet kan i særlige tilfeller dispensere fra bestemmelsene i denne forskrift, forutsatt at det ikke vil stride mot Norges internasjonale forpliktelser, herunder EØS-avtalen.</article></article><article class="legalArticle" data-lovdata-URL="LTI/forskrift/2023-04-17-508/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Straffebestemmelser</span></h2><article class="legalP" id="paragraf-8-ledd-1">Forsettlig eller uaktsom overtredelse av denne forskriften eller bestemmelser og vedtak gitt i medhold av den, er straffbart i henhold til matloven § 28.</article></article><article class="legalArticle" data-lovdata-URL="LTI/forskrift/2023-04-17-508/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Denne forskrift trer i kraft straks.</article></article><section class="section" id="kapittel-1" data-lovdata-URL="LTI/forskrift/2023-04-17-508/KAPITTEL_1"><h2>Vedlegg – Restriksjonssonen</h2><article class="defaultP">Vernesonen angis med liten blå sirkel på 3 km på kartet og overvåkningssonen angis med stor rød sirkel på 10 km på kartet:</article><article class="defaultP"><img alt="Kart som angir vernesone med liten blå sirkel og overvåkingssone med stor rød sirkel. Diagram" height="799" src="static/LTI/sf-20230417-0508-01.png" width="565" /></article></section></main></body></html>