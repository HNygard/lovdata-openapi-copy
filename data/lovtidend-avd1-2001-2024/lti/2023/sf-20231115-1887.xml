<!DOCTYPE html><html lang="nb"><head><title>Forskrift om tilskudd til å styrke kunnskapen om og formidlingen av naturmangfoldet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-11-15-1887</dd><dt class="dokid">DokumentID</dt><dd class="dokid">LTI/forskrift/2023-11-15-1887</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="subunit">Etat</dt><dd class="subunit"><ul><li>Naturforvaltningsavdelingen</li></ul></dd><dt class="dateInForce">I kraft fra</dt><dd class="dateInForce">2023-11-15</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2023-11-22 15:00</dd><dt class="journalNumber">Journalnummer</dt><dd class="journalNumber">2023-1259</dd><dt class="title">Tittel</dt><dd class="title">Forskrift om tilskudd til å styrke kunnskapen om og formidlingen av naturmangfoldet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Klima- og miljødepartementet 15. november 2023 til oppfølging av Stortingets budsjettvedtak under kap. 1411 post 70.</dd><dt class="refid">RefID</dt><dd class="refid">forskrift/2023-11-15-1887</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til å styrke kunnskapen om og formidlingen av naturmangfoldet<ul class="tocSubUl"><li>§ 1. Mål for tilskuddsordningen</li><li>§ 2. Kriterier for måloppnåelse</li><li>§ 3. Hvem kan søke om tilskudd</li><li>§ 4. Hva det kan tildeles tilskudd til</li><li>§ 5. Prioriteringer for tilskuddsordningen</li><li>§ 6. Krav til søknaden</li><li>§ 7. Tilleggsopplysninger, kontroll og befaring (før vedtak)</li><li>§ 8. Søkers opplysningsplikt</li><li>§ 9. Behandling av søknad om tilskudd</li><li>§ 10. Klage</li><li>§ 11. Tilskuddsmottakere som driver økonomisk aktivitet</li><li>§ 12. Rapporteringsplikter</li><li>§ 13. Oppfølging og kontroll</li><li>§ 14. Bortfall av tilskudd og andre reaksjonsformer</li><li>§ 15. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2023-11-15-1887" id="dokument"><h1>Forskrift om tilskudd til å styrke kunnskapen om og formidlingen av naturmangfoldet</h1><article class="legalArticle" data-lovdata-URL="LTI/forskrift/2023-11-15-1887/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Mål for tilskuddsordningen</span></h2><article class="legalP" id="paragraf-1-ledd-1">Tilskuddsordningen skal styrke kunnskapen om og formidling av naturmangfold i Norge til beste for offentligheten, forvaltning og forskning slik at vi i fremtiden er bedre rustet til å forvalte naturmangfoldet.</article></article><article class="legalArticle" data-lovdata-URL="LTI/forskrift/2023-11-15-1887/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Kriterier for måloppnåelse</span></h2><article class="legalP" id="paragraf-2-ledd-1">Måloppnåelse vurderes med utgangspunkt i om tildelte tilskudd bidrar til å styrke kunnskapen om og formidlingen av mangfoldet av arter og naturtyper i Norge til det beste for offentligheten, forvaltningen, utdannelsessystemet og forskningen.</article></article><article class="legalArticle" data-lovdata-URL="LTI/forskrift/2023-11-15-1887/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hvem kan søke om tilskudd</span></h2><article class="legalP" id="paragraf-3-ledd-1">Vitenskapelige institusjoner, og andre institusjoner, stiftelser, foretak og frivillige organisasjoner kan søke på ordningen. Deler av tilskuddsordningen kan i utlysningene forbeholdes enkelte av disse gruppene.</article></article><article class="legalArticle" data-lovdata-URL="LTI/forskrift/2023-11-15-1887/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Hva det kan tildeles tilskudd til</span></h2><article class="legalP" id="paragraf-4-ledd-1">Det kan gis tilskudd til kartlegging og kunnskapsbygging av lite kjente arter i Artsprosjektet. Videre kan det gis tilskudd til dokumentasjon, validering, kartlegging og formidling av naturmangfold. Hva det mer detaljert blir gitt tilskudd til kan spesifiseres i den enkelte utlysningen.</article></article><article class="legalArticle" data-lovdata-URL="LTI/forskrift/2023-11-15-1887/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Prioriteringer for tilskuddsordningen</span></h2><article class="legalP" id="paragraf-5-ledd-1">Artsdatabanken gjør kjent prioriteringene gjennom de enkelte utlysningene av tilskudd innenfor tilskuddsordningens formål.</article></article><article class="legalArticle" data-lovdata-URL="LTI/forskrift/2023-11-15-1887/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Krav til søknaden</span></h2><article class="legalP" id="paragraf-6-ledd-1">Søknad om tilskudd skal sendes Artsdatabanken etter de krav og tidsfrister som er oppgitt i utlysningen. Artsdatabanken kan be om utfyllende opplysninger som er nødvendige for å behandle søknaden.</article><article class="legalP" id="paragraf-6-ledd-2">Søknaden skal inneholde informasjon om<ul class="defaultList"><li data-li-identifier="a." data-name="a."><article class="listArticle" id="paragraf-6-ledd-2-punkt-1"><article class="legalP" id="paragraf-6-ledd-2-punkt-1-ledd-1">søkeren/søkerorganisasjonens navn, adresse, organisasjonsnummer, kontonummer og kontaktperson.</article></article></li><li data-li-identifier="b." data-name="b."><article class="listArticle" id="paragraf-6-ledd-2-punkt-2"><article class="legalP" id="paragraf-6-ledd-2-punkt-2-ledd-1">søkerens særlige kvalifikasjoner for å gjennomføre tiltaket</article></article></li><li data-li-identifier="c." data-name="c."><article class="listArticle" id="paragraf-6-ledd-2-punkt-3"><article class="legalP" id="paragraf-6-ledd-2-punkt-3-ledd-1">hva det søkes om tilskudd til, og hvordan tiltaket kan bidra til å oppfylle målet med tilskuddsordningen</article></article></li><li data-li-identifier="d." data-name="d."><article class="listArticle" id="paragraf-6-ledd-2-punkt-4"><article class="legalP" id="paragraf-6-ledd-2-punkt-4-ledd-1">søknadsbeløp</article></article></li><li data-li-identifier="e." data-name="e."><article class="listArticle" id="paragraf-6-ledd-2-punkt-5"><article class="legalP" id="paragraf-6-ledd-2-punkt-5-ledd-1">detaljert budsjett og en komplett finansieringsplan, der også eventuelle andre offentlige tilskudd kommer frem.</article></article></li><li data-li-identifier="f." data-name="f."><article class="listArticle" id="paragraf-6-ledd-2-punkt-6"><article class="legalP" id="paragraf-6-ledd-2-punkt-6-ledd-1">egenfinansiering og/eller egen arbeidsinnsats (dugnad)</article></article></li><li data-li-identifier="g." data-name="g."><article class="listArticle" id="paragraf-6-ledd-2-punkt-7"><article class="legalP" id="paragraf-6-ledd-2-punkt-7-ledd-1">opplysning om søker også utøver økonomisk aktivitet, jf. § 11</article></article></li><li data-li-identifier="h." data-name="h."><article class="listArticle" id="paragraf-6-ledd-2-punkt-8"><article class="legalP" id="paragraf-6-ledd-2-punkt-8-ledd-1">om søker har eller forventer å få refusjon for merverdiavgift gjennom ordinær terminoppgave for det omsøkte (tiltaket).</article></article></li></ul></article><article class="legalP" id="paragraf-6-ledd-3">Alle opplysninger skal kunne dokumenteres, og dokumentasjonen skal oppbevares i fem år regnet fra 1. januar i søknadsåret.</article></article><article class="legalArticle" data-lovdata-URL="LTI/forskrift/2023-11-15-1887/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilleggsopplysninger, kontroll og befaring (før vedtak)</span></h2><article class="legalP" id="paragraf-7-ledd-1">Artsdatabanken kan i tillegg til opplysningene i søknaden:<ul class="defaultList"><li data-li-identifier="a." data-name="a."><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">kreve at søkeren gir andre opplysninger som er nødvendig for å vurdere søknaden</article></article></li><li data-li-identifier="b." data-name="b."><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">kontrollere søknadsopplysningene mot opplysninger som andre myndigheter kan utlevere</article></article></li><li data-li-identifier="c." data-name="c."><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">gå på befaring som er nødvendig for å vurdere søknaden og kreve at søkeren medvirker når det er nødvendig.</article></article></li></ul></article></article><article class="legalArticle" data-lovdata-URL="LTI/forskrift/2023-11-15-1887/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Søkers opplysningsplikt</span></h2><article class="legalP" id="paragraf-8-ledd-1">Søker plikter straks å melde fra til Artsdatabanken dersom<ul class="defaultList"><li data-li-identifier="a." data-name="a."><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">søker blir oppmerksom på at søknaden inneholder ufullstendige eller uriktige opplysninger</article></article></li><li data-li-identifier="b." data-name="b."><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">uberettiget tilskudd er utbetalt.</article></article></li></ul></article></article><article class="legalArticle" data-lovdata-URL="LTI/forskrift/2023-11-15-1887/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Behandling av søknad om tilskudd</span></h2><article class="legalP" id="paragraf-9-ledd-1">Artsdatabanken avgjør søknaden etter en vurdering av søknadsopplysningene der det legges vekt på faglig kvalitet, gjennomførbarhet og prioriteringene i utlysningen.</article></article><article class="legalArticle" data-lovdata-URL="LTI/forskrift/2023-11-15-1887/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Klage</span></h2><article class="legalP" id="paragraf-10-ledd-1">Vedtak om tildeling av tilskudd kan påklages til Klima- og miljødepartementet på grunnlag av feil ved saksbehandlingen eller rettsanvendelsen. Det er ikke adgang til å klage over Artsdatabankens faglige skjønnsutøvelse ved tildeling av tilskudd.</article></article><article class="legalArticle" data-lovdata-URL="LTI/forskrift/2023-11-15-1887/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Tilskuddsmottakere som driver økonomisk aktivitet</span></h2><article class="legalP" id="paragraf-11-ledd-1">Tilskudd utbetalt etter denne forskrift skal ikke kryssubsidiere økonomisk virksomhet eller vri eller true med å vri konkurransen eller påvirke samhandelen i EØS-området. Begrepet økonomisk virksomhet skal fortolkes i samsvar med foretaksdefinisjonen etter EØS-avtalens regler om offentlig støtte.</article><article class="legalP" id="paragraf-11-ledd-2">Tilskuddsmottakere som har både økonomisk og ikke-økonomisk virksomhet skal ha adskilte regnskap for disse virksomhetene. Mottakerne må ha interne retningslinjer som sikrer at felleskostnader fordeles på en forholdsmessig måte mellom den økonomiske virksomheten og den ikke-økonomiske virksomheten.</article></article><article class="legalArticle" data-lovdata-URL="LTI/forskrift/2023-11-15-1887/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Rapporteringsplikter</span></h2><article class="legalP" id="paragraf-12-ledd-1">Alle mottakere av tilskudd skal rapportere faglig på bruk av tilskuddsmidlene i Artsdatabankens elektroniske søknadssenter innen fristen fastsatt i tilskuddsbrevet ved å beskrive oppnådde resultater opp mot formålet i tilskuddsbrevet.</article><article class="legalP" id="paragraf-12-ledd-2">Tilskuddsmottaker skal i tillegg oversende regnskap for bruken av tilskuddet til Artsdatabanken innen fristen fastsatt i tilskuddsbrevet. Regnskapet skal i en første del være satt opp i henhold til omsøkt budsjett, og i annen del vise alle transaksjoner knyttet til tilskuddsmidlene. Regnskapet skal underskrives av ansvarlig søker og i tillegg regnskapsfører. Når tilskuddet er 400&#xa0;000 kroner eller høyere skal delregnskapet være revidert av statsautorisert revisor. For institusjoner som benytter kommunerevisjon eller annet offentlig revisjonsorgan skal tilskuddet være revidert av statsautorisert revisor når tilskuddet er over 1 mill. kroner. For tilskuddsmottakere som leverer revidert årsregnskap for sin virksomhet, der bruken av tilskuddsmidlene er synliggjort i eget delregnskap undertegnet av organisasjonens leder, bortfaller krav om annen spesifikk revisjon av tilskuddsmidlene.</article><article class="legalP" id="paragraf-12-ledd-3">Det er krav om åpen datadeling og bruk av åpne lisenser for datadeling og gjenbruk. Dersom tilskuddet brukes til innsamling av referansemateriale, skal materialet gjøres offentlig tilgjengelig i de vitenskapelige samlingene ved universitetsmuseene, se universitets- og høyskoleloven § 1-4 (2).</article><article class="legalP" id="paragraf-12-ledd-4">Det kan fastsettes nærmere krav om rapportering i tilskuddsbrevet.</article></article><article class="legalArticle" data-lovdata-URL="LTI/forskrift/2023-11-15-1887/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Oppfølging og kontroll</span></h2><article class="legalP" id="paragraf-13-ledd-1">Artsdatabanken kan kontrollere at tilskuddsmottaker oppfyller kravene i forskriften og tilskuddsbrevet, at opplysningene i søknaden er riktige og at organisasjonen drives i henhold til sine vedtekter.</article><article class="legalP" id="paragraf-13-ledd-2">Artsdatabanken har rett til å innhente ytterligere opplysninger og dokumentasjon om tiltaket/prosjektet, inkludert å gjennomføre befaring.</article><article class="legalP" id="paragraf-13-ledd-3">Tilskuddsmottaker plikter å samarbeide, blant annet ved å innhente og systematisere informasjon som er nødvendig for kontrollen.</article></article><article class="legalArticle" data-lovdata-URL="LTI/forskrift/2023-11-15-1887/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Bortfall av tilskudd og andre reaksjonsformer</span></h2><article class="legalP" id="paragraf-14-ledd-1">Artsdatabanken kan gjøre vedtak om midlertidig stans i utbetaling av tilskudd til organisasjoner som er under tilsyn for mulig misbruk av denne eller andre statlige tilskuddsordninger.</article><article class="legalP" id="paragraf-14-ledd-2">Er det gitt tilskudd på uriktig eller ufullstendig grunnlag, eller mottakeren ikke anvender tilskuddet i samsvar med kravene i forskriften og tilskuddsbrevet, kan vedtak om tilskudd omgjøres. Det uriktig utbetalte beløpet kan kreves tilbakebetalt eller trekkes fra på et tilskudd som tildeles senere.</article><article class="legalP" id="paragraf-14-ledd-3">Har en tilskuddsmottaker ved feil fått utbetalt for mye tilskudd, kan det som er for mye utbetalt kreves tilbakebetalt eller trekkes fra på et tilskudd som tildeles senere.</article><article class="legalP" id="paragraf-14-ledd-4">Ved manglende tilbakebetaling vil tilskuddsmottakeren ikke være søknadsberettiget før tilbakebetaling er foretatt.</article></article><article class="legalArticle" data-lovdata-URL="LTI/forskrift/2023-11-15-1887/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h2><article class="legalP" id="paragraf-15-ledd-1">Forskriften trer i kraft 15. november 2023.</article></article></main></body></html>