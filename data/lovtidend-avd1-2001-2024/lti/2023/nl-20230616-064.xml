<!DOCTYPE html><html lang="nb"><head><title>Lov om omsetning av bøker (bokloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2023-06-16-64</dd><dt class="dokid">DokumentID</dt><dd class="dokid">LTI/lov/2023-06-16-64</dd><dt class="ministry">Departement</dt><dd class="ministry"><ul><li>Kultur- og likestillingsdepartementet</li></ul></dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/2017-06-16-50</li></ul></dd><dt class="legalArea">Rettsområde</dt><dd class="legalArea"><ul><li>Forbruker-, kjøps- og konkurranserett &gt; Konkurranse</li> <li>IKT- og medierett &gt; Medier</li></ul></dd><dt class="dateOfPublication">Kunngjort</dt><dd class="dateOfPublication">2023-06-16 14:00</dd><dt class="journalNumber">Journalnummer</dt><dd class="journalNumber">2023-0625</dd><dt class="titleShort">Korttittel</dt><dd class="titleShort">Bokloven</dd><dt class="title">Tittel</dt><dd class="title">Lov om omsetning av bøker (bokloven)</dd><dt class="miscInformation">Annet om dokumentet</dt><dd class="miscInformation">Prop.82 L (2022–2023), Innst.461 L (2022–2023), Lovvedtak 110 (2022–2023). Stortingets første og andre gangs behandling hhv. 8. og 12. juni 2023. Fremmet av Kultur- og likestillingsdepartementet.</dd><dt class="refid">RefID</dt><dd class="refid">lov/2023-06-16-64</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om omsetning av bøker (bokloven)<ul class="tocSubUl"><li>§ 1. Formål</li><li>§ 2. Definisjoner</li><li>§ 3. Saklig og geografisk virkeområde</li><li>§ 4. Normalkontrakter</li><li>§ 5. Fastpris på bøker</li><li>§ 6. Plikt til å skaffe og levere papirbøker og e-bøker</li><li>§ 7. Plikt til å tilby og levere digitale lydbøker</li><li>§ 8. Litteraturabonnement</li><li>§ 9. Samarbeid om felles salgsperioder</li><li>§ 10. Betalings-, frakt- og leveringsbetingelser</li><li>§ 11. Forbud mot forskjellsbehandling</li><li>§ 12. Innkjøpsrabatt</li><li>§ 13. Forholdet til konkurranseloven</li><li>§ 14. Ikrafttredelse og overgangsregler</li><li>§ 15. Endringer i andre lover</li></ul></li></ul></dd></dl></header><main class="documentBody" data-lovdata-URL="LTI/lov/2023-06-16-64" id="dokument"><h1>Lov om omsetning av bøker (bokloven)</h1><article class="defaultP" data-text-size="small">Endringer i følgende lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 16. juni 2017 nr. 50 om Likestillings- og diskrimineringsombudet og Diskrimineringsnemnda (diskrimineringsombudsloven).</article></article></li></ul></article><article class="legalArticle" data-lovdata-URL="LTI/lov/2023-06-16-64/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Lovens formål er å legge til rette for bredde, mangfold og kvalitet i litteraturen som utgis i Norge, og å sikre at alle i landet har god tilgang til denne litteraturen.</article><article class="legalP" id="paragraf-1-ledd-2">Loven skal også<ul class="defaultList"><li data-li-identifier="a." data-name="a."><article class="listArticle" id="paragraf-1-ledd-2-punkt-1"><article class="legalP" id="paragraf-1-ledd-2-punkt-1-ledd-1">ivareta interessene til forfattere, oversettere, visuelle kunstnere og lesere</article></article></li><li data-li-identifier="b." data-name="b."><article class="listArticle" id="paragraf-1-ledd-2-punkt-2"><article class="legalP" id="paragraf-1-ledd-2-punkt-2-ledd-1">legge til rette for et mangfold av aktører</article></article></li><li data-li-identifier="c." data-name="c."><article class="listArticle" id="paragraf-1-ledd-2-punkt-3"><article class="legalP" id="paragraf-1-ledd-2-punkt-3-ledd-1">bidra til å fremme ytringsfrihet og kultur- og kunnskapsformidling</article></article></li><li data-li-identifier="d." data-name="d."><article class="listArticle" id="paragraf-1-ledd-2-punkt-4"><article class="legalP" id="paragraf-1-ledd-2-punkt-4-ledd-1">bidra til å styrke skriftkulturen for bokmål, nynorsk, de samiske språkene og de nasjonale minoritetsspråkene kvensk, romani og romanes.</article></article></li></ul></article></article><article class="legalArticle" data-lovdata-URL="LTI/lov/2023-06-16-64/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I denne loven menes med<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">bok: utgivelse med ISBN-nummer innenfor lovens virkeområde, som uavhengig av publiseringsformat tilgjengeliggjøres for publikum, for eksempel ulike formater av en papirbok, en e-bok eller en innlest parallellutgave av en papirbok eller en e-bok (lydbok)</article></article></li><li data-li-identifier="b." data-name="b."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">utgiver: fysisk eller juridisk person som utgir bøker</article></article></li><li data-li-identifier="c." data-name="c."><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">forhandler: virksomhet som omsetter bøker til sluttkunde, fysisk eller digitalt</article></article></li><li data-li-identifier="d." data-name="d."><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">sluttkunde: enhver som kjøper eller på annen måte betaler for tilgang til bøker til andre formål enn videresalg</article></article></li><li data-li-identifier="e." data-name="e."><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1">fastpris: bindende utsalgspris til sluttkunde på en bok.</article></article></li></ul></article></article><article class="legalArticle" data-lovdata-URL="LTI/lov/2023-06-16-64/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Saklig og geografisk virkeområde</span></h2><article class="legalP" id="paragraf-3-ledd-1">Loven gjelder for omsetning av bøker som<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">utgis på bokmål, nynorsk, samiske språk eller de nasjonale minoritetsspråkene kvensk, romani og romanes, og</article></article></li><li data-li-identifier="b." data-name="b."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">utgis av norske utgivere for salg gjennom norske forhandlere.</article></article></li></ul></article><article class="legalP" id="paragraf-3-ledd-2">Loven gjelder ikke ved salg til sluttkunder i en annen stat.</article><article class="legalP" id="paragraf-3-ledd-3">Loven gjelder på Svalbard.</article><article class="legalP" id="paragraf-3-ledd-4">Loven gjelder for omsetning av skjønnlitteratur, sakprosa, fagbøker for profesjonsmarkedet og lærebøker for høyere utdanning, uavhengig av publiseringsformat.</article><article class="legalP" id="paragraf-3-ledd-5">Loven gjelder ikke for omsetning av skolebøker til grunnskolen og videregående skole eller omsetning av brukte bøker.</article><article class="legalP" id="paragraf-3-ledd-6">Departementet kan gi forskrift om at §§ 5, 6, 7 og 11 helt eller delvis ikke skal gjelde for utgivere og forhandlere dersom bestemmelsene får urimelig store negative konsekvenser.</article></article><article class="legalArticle" data-lovdata-URL="LTI/lov/2023-06-16-64/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Normalkontrakter</span></h2><article class="legalP" id="paragraf-4-ledd-1">Representanter for forfattere, illustratører og oversettere kan samarbeide om normalkontrakter med utgivere eller representanter for utgivere. Normalkontraktene kan inneholde bestemmelser om honorarsatser for forfattere og illustratører, provisjonssatser for deres agenter og oversetterhonorarer.</article><article class="legalP" id="paragraf-4-ledd-2">Departementet kan gi forskrift om særlige tilfeller hvor leverandør pålegges å tilby fremforhandlede normalkontrakter til forfattere, illustratører og oversettere.</article></article><article class="legalArticle" data-lovdata-URL="LTI/lov/2023-06-16-64/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Fastpris på bøker</span></h2><article class="legalP" id="paragraf-5-ledd-1">Utgiveren skal sette en fastpris for salg til sluttkunde for hvert publiseringsformat av en bok. Fastprisen gjelder for utgivere og forhandlere i tolv måneder for hvert format fra første gang formatet av boka utgis.</article><article class="legalP" id="paragraf-5-ledd-2">Utgiveren kan forlenge fastprisperioden med inntil sju år for særlig ressurskrevende utgivelser, mot å tilby sine forhandlere full returrett.</article><article class="legalP" id="paragraf-5-ledd-3">I fastprisperioden etter første eller andre ledd kan e-bøker og digitale lydbøker bare omsettes ved eksemplarsalg.</article><article class="legalP" id="paragraf-5-ledd-4">Departementet kan gi forskrift om fastpris på reelle nyutgivelser av en bok etter at fastprisperioden etter første eller andre ledd er utløpt.</article><article class="legalP" id="paragraf-5-ledd-5">Departementet gir forskrift om vilkår for kvantumsrabatter til sluttkunder, rabatter til biblioteker og rabatter ved samtidig salg av ulike formater av samme bok i fastprisperioden.</article></article><article class="legalArticle" data-lovdata-URL="LTI/lov/2023-06-16-64/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Plikt til å skaffe og levere papirbøker og e-bøker</span></h2><article class="legalP" id="paragraf-6-ledd-1">En forhandler som har omsetning av papirbøker som kjernevirksomhet, skal på forespørsel fra en sluttkunde skaffe papirbøker som en utgiver har gjort tilgjengelige i en distribusjonstjeneste for salg av bøker.</article><article class="legalP" id="paragraf-6-ledd-2">Ved bestillinger fra en forhandler skal en utgiver levere til forhandleren de papirbøkene og e-bøkene som utgiveren har gjort tilgjengelige til eksemplarsalg i en distribusjonstjeneste for salg av bøker. Plikten til å levere papirbøker gjelder bare overfor forhandlere som har omsetning av papirbøker som kjernevirksomhet.</article></article><article class="legalArticle" data-lovdata-URL="LTI/lov/2023-06-16-64/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Plikt til å tilby og levere digitale lydbøker</span></h2><article class="legalP" id="paragraf-7-ledd-1">En forhandler som tilbyr digitale lydbøker, skal tilby eksemplarsalg av alle digitale lydbøker som utgivere har gjort tilgjengelige i en distribusjonstjeneste for salg av bøker.</article><article class="legalP" id="paragraf-7-ledd-2">En utgiver skal levere digitale lydbøker som nevnt i første ledd til eksemplarsalg til forhandlere som omsetter digitale lydbøker.</article><article class="legalP" id="paragraf-7-ledd-3">Departementet kan gi forskrift om gjennomføringen av forhandlernes og utgivernes plikter etter første og andre ledd.</article></article><article class="legalArticle" data-lovdata-URL="LTI/lov/2023-06-16-64/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Litteraturabonnement</span></h2><article class="legalP" id="paragraf-8-ledd-1">Utgivere kan samarbeide om å tilby forhandlere kollektive abonnementsordninger der forhandlerne får rabatt når de forplikter seg til å motta et bestemt bokutvalg (litteraturabonnement). Utgiverne skal utforme litteraturabonnementene slik at de i størst mulig grad bidrar til å oppnå lovens formål.</article><article class="legalP" id="paragraf-8-ledd-2">Utgiverne skal tilby litteraturabonnementene på like vilkår til alle forhandlere som tegner samme type abonnement.</article><article class="legalP" id="paragraf-8-ledd-3">Departementet kan gi forskrift om rabattsatser og returbetingelser for litteraturabonnementene.</article></article><article class="legalArticle" data-lovdata-URL="LTI/lov/2023-06-16-64/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Samarbeid om felles salgsperioder</span></h2><article class="legalP" id="paragraf-9-ledd-1">Utgivere og forhandlere kan samarbeide om felles salgsperioder for bøker uten fastpris. En utgiver kan i forbindelse med salgsperiodene kun fastsette veiledende utsalgspriser for sine bøker.</article><article class="legalP" id="paragraf-9-ledd-2">Samarbeidet kan ikke gå ut på å begrense en forhandlers adgang til å gjennomføre salg utenom de felles salgsperiodene eller å begrense felles salgsperioder til visse kampanjer.</article></article><article class="legalArticle" data-lovdata-URL="LTI/lov/2023-06-16-64/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Betalings-, frakt- og leveringsbetingelser</span></h2><article class="legalP" id="paragraf-10-ledd-1">Utgivere og forhandlere kan samarbeide om felles standardbetingelser for betaling, frakt og levering ved omsetning av bøker.</article><article class="legalP" id="paragraf-10-ledd-2">Departementet kan gi forskrift om hvilke betingelser for betaling, frakt og levering som skal gjelde ved omsetning av bøker når ikke annet er avtalt og ved gjennomføring av pliktene etter §§ 6 og 7.</article></article><article class="legalArticle" data-lovdata-URL="LTI/lov/2023-06-16-64/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Forbud mot forskjellsbehandling</span></h2><article class="legalP" id="paragraf-11-ledd-1">Ved gjennomføring av plikter etter denne loven eller avtaler som omfattes av loven, kan utgivere og forhandlere ikke gi hverandre særlig gunstige vilkår basert på eierskap.</article></article><article class="legalArticle" data-lovdata-URL="LTI/lov/2023-06-16-64/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Innkjøpsrabatt</span></h2><article class="legalP" id="paragraf-12-ledd-1">For papirbøker med fastpris etter § 5 skal det være en maksimalsats og en minimumssats for innkjøpsrabatt fra utgiver til forhandler. Departementet gir forskrift om størrelsen på disse satsene.</article><article class="legalP" id="paragraf-12-ledd-2">Første ledd gjelder ikke for fagbøker for profesjonsmarkedet eller lærebøker for høyere utdanning.</article><article class="legalP" id="paragraf-12-ledd-3">Første ledd er ikke til hinder for at utgivere og forhandlere kan inngå avtaler om salgsfremmende tiltak, så lenge slike tiltak bidrar til å oppnå lovens formål og er målbare.</article><article class="legalP" id="paragraf-12-ledd-4">Rabatter ved litteraturabonnement etter § 8 gjelder uavhengig av første ledd.</article><article class="legalP" id="paragraf-12-ledd-5">Departementet kan gi forskrift om innkjøpsrabatt for e-bøker og digitale lydbøker.</article></article><article class="legalArticle" data-lovdata-URL="LTI/lov/2023-06-16-64/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Forholdet til konkurranseloven</span></h2><article class="legalP" id="paragraf-13-ledd-1">Innenfor denne lovens virkeområde skal bestemmelsene i loven ved motstrid gå foran bestemmelsene i konkurranseloven.</article></article><article class="legalArticle" data-lovdata-URL="LTI/lov/2023-06-16-64/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse og overgangsregler</span></h2><article class="legalP" id="paragraf-14-ledd-1">Loven gjelder fra den tiden Kongen bestemmer. Kongen kan sette i kraft de enkelte bestemmelsene til forskjellig tid.</article><article class="legalP" id="paragraf-14-ledd-2">Departementet kan gi forskrift om overgangsbestemmelser for bøker som omfattes av fastpris etter en gjeldende bokavtale på det tidspunktet loven begynner å gjelde.</article></article><article class="legalArticle" data-lovdata-URL="LTI/lov/2023-06-16-64/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Endringer i andre lover</span></h2><article class="legalP" id="paragraf-15-ledd-1">Fra den tiden loven begynner å gjelde, gjøres følgende endringer i lov 16. juni 2017 nr. 50 om Likestillings- og diskrimineringsombudet og Diskrimineringsnemnda:</article> <article class="defaultP" margin-top="true">§ 1 andre ledd bokstav g skal lyde:<ul class="defaultList"><li data-li-identifier="g." data-name="g."><article class="listArticle" id="paragraf-15-ledd-1-punkt-1"><article class="legalP" id="paragraf-15-ledd-1-punkt-1-ledd-1">skipsarbeidsloven kapittel 10, med unntak av § 10-1 tredje ledd.</article></article></li></ul></article> <article class="defaultP" margin-top="true">§ 10 tredje ledd første punktum skal lyde:</article><article class="legalP" id="paragraf-15-ledd-2">Nemnda kan henlegge en sak dersom forholdet er av bagatellmessig art, forholdet det er klaget over åpenbart ikke er i strid med de bestemmelser som er nevnt i § 1 annet og fjerde ledd, eller saken etter bevisets stilling ikke lar seg opplyse tilstrekkelig.</article></article></main></body></html>