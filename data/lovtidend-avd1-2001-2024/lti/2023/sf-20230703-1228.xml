<!DOCTYPE html><html lang="nb"><head><title>Forskrift om endring i forskrift om bruk av personlig verneutstyr under kjøring med motorvogn</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-07-03-1228</dd><dt class="dokid">DokumentID</dt><dd class="dokid">LTI/forskrift/2023-07-03-1228</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="subunit">Etat</dt><dd class="subunit"><ul><li>Veg-, by- og trafikksikkerhetsavdelingen</li></ul></dd><dt class="dateInForce">I kraft fra</dt><dd class="dateInForce">2023-08-01, 2024-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1979-09-21-7</li></ul></dd><dt class="basedOn">Hjemmel</dt><dd class="basedOn"><ul><li>lov/1965-06-18-4/§23a</li><li>lov/1965-06-18-4/§31</li></ul></dd><dt class="dateOfPublication">Kunngjort</dt><dd class="dateOfPublication">2023-07-04 14:45</dd><dt class="journalNumber">Journalnummer</dt><dd class="journalNumber">2023-0847</dd><dt class="title">Tittel</dt><dd class="title">Forskrift om endring i forskrift om bruk av personlig verneutstyr under kjøring med motorvogn</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Samferdselsdepartementet 3. juli 2023 med hjemmel i lov 18. juni 1965 nr. 4 om vegtrafikk (vegtrafikkloven) § 23a og § 31.</dd><dt class="refid">RefID</dt><dd class="refid">forskrift/2023-07-03-1228</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om bruk av personlig verneutstyr under kjøring med motorvogn<ul class="tocSubUl"><li>I<ul class="tocSubUl"><li>§ 1a. Påbud om bruk av belte i traktor</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2023-07-03-1228" id="dokument"><h1>Forskrift om endring i forskrift om bruk av personlig verneutstyr under kjøring med motorvogn</h1><section class="section" data-name="kapI" id="kapittel-1" data-lovdata-URL="LTI/forskrift/2023-07-03-1228/KAPITTEL_1"><h2 data-text-align="center">I</h2><article class="defaultP">I forskrift 21. september 1979 nr. 7 om bruk av personlig verneutstyr under kjøring med motorvogn gjøres følgende endringer:</article> <article class="defaultP" margin-top="true">§ 1 annet ledd skal lyde:</article><article class="legalP" id="kapittel-1-ledd-1">Med bilbelte menes ethvert belte til sikring av sittende person i kjøretøy uansett i hvilken type kjøretøy beltet er montert. Unntatt fra dette er setebelte i anleggsmaskiner m.m. som omfattes av bestemmelsene om krav til setebelte i forskrift av 6. desember 2011 nr. 1357 om utførelse av arbeid, bruk av arbeidsutstyr og tilhørende tekniske krav.</article> <article class="defaultP" margin-top="true">Ny § 1a skal lyde:</article><article class="futureLegalArticle" data-name="§1a" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1a</span>. <span class="legalArticleTitle">Påbud om bruk av belte i traktor</span></span><article class="legalP" id="kapittel-1-foreslåttparagraf-1-ledd-1">Fører og passasjer i traktor (gruppe T) med godkjent førervern skal bruke setebelte der dette er montert. Dersom slik traktor har godkjente festepunkter, skal setebelte ettermonteres der dette mangler.</article><article class="legalP" id="kapittel-1-foreslåttparagraf-1-ledd-2">Påbudet om bruk av setebelte gjelder likevel ikke:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-1-ledd-2-punkt-1"><article class="legalP" id="kapittel-1-foreslåttparagraf-1-ledd-2-punkt-1-ledd-1">når traktoren står stille,</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-1-ledd-2-punkt-2"><article class="legalP" id="kapittel-1-foreslåttparagraf-1-ledd-2-punkt-2-ledd-1">når bruken av setebelte i seg selv medfører en økt risiko for skade,</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-1-ledd-2-punkt-3"><article class="legalP" id="kapittel-1-foreslåttparagraf-1-ledd-2-punkt-3-ledd-1">når bruk av setebelte er til stor ulempe og det er liten fare for velt eller bråstopp,</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-1-ledd-2-punkt-4"><article class="legalP" id="kapittel-1-foreslåttparagraf-1-ledd-2-punkt-4-ledd-1">og ellers når vedkommende har med legeerklæring som fritar fra å bruke setebelte.</article></article></li></ul></article><article class="legalP" id="kapittel-1-foreslåttparagraf-1-ledd-3">Legeerklæring som nevnt i annet ledd bokstav d) skal utformes i samsvar med artikkel 5 i direktiv 91/671/EØF som endret ved direktiv 2003/20/EF. Legeerklæring utstedt i Norge skal i tillegg være påført gyldighetstid på inntil to år.</article><article class="legalP" id="kapittel-1-foreslåttparagraf-1-ledd-4">Bestemmelsene i første ledd gjelder ikke for traktor under arbeid, som omfattes av bestemmelsene om krav til setebelte i forskrift av 6. desember 2011 nr. 1357 om utførelse av arbeid, bruk av arbeidsutstyr og tilhørende tekniske krav.</article></article> <article class="defaultP" margin-top="true">§ 3 første ledd skal lyde:</article><article class="legalP" id="kapittel-1-ledd-2">Den som har fylt 15 år og som unnlater å bruke verneutstyr som er påbudt etter § 1, § 1a eller § 2, kan ilegges gebyr.</article></section><section class="section" data-name="kapII" id="kapittel-2" data-lovdata-URL="LTI/forskrift/2023-07-03-1228/KAPITTEL_2"><h2 data-text-align="center">II</h2><article class="centeredP" data-text-align="center"><i>Ikrafttredelse</i></article><article class="legalP" id="kapittel-2-ledd-1">Endringene trer i kraft 1. august 2023, med unntak av § 1a første ledd annet punktum som trer i kraft 1. januar 2024.</article></section></main></body></html>