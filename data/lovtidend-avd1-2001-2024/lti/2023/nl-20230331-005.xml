<!DOCTYPE html><html lang="nb"><head><title>Lov om endringer i vergemålsloven mv. (vergemål som frivillig støttetiltak mv.)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2023-03-31-5</dd><dt class="dokid">DokumentID</dt><dd class="dokid">LTI/lov/2023-03-31-5</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/2010-03-26-9</li><li>lov/2015-04-10-17</li><li>lov/2016-12-09-88</li><li>lov/2019-06-14-21</li><li>lov/2022-06-17-57</li></ul></dd><dt class="legalArea">Rettsområde</dt><dd class="legalArea"><ul><li>Familie-, person- og barnerett &gt; Barn og foreldre</li> <li>Familie-, person- og barnerett &gt; Rettslig handleevne. Vergemål</li></ul></dd><dt class="dateOfPublication">Kunngjort</dt><dd class="dateOfPublication">2023-03-31 11:45</dd><dt class="journalNumber">Journalnummer</dt><dd class="journalNumber">2023-0340</dd><dt class="titleShort">Korttittel</dt><dd class="titleShort">Endringslov til vergemålsloven mv.</dd><dt class="title">Tittel</dt><dd class="title">Lov om endringer i vergemålsloven mv. (vergemål som frivillig støttetiltak mv.)</dd><dt class="miscInformation">Annet om dokumentet</dt><dd class="miscInformation">Prop.141 L (2021–2022), Innst.219 L (2022–2023), Lovvedtak 44 (2022–2023). Stortingets første og andre gangs behandling hhv. 23. og 28. mars 2023. Fremmet av Justis- og beredskapsdepartementet.</dd><dt class="refid">RefID</dt><dd class="refid">lov/2023-03-31-5</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i vergemålsloven mv. (vergemål som frivillig støttetiltak mv.)<ul class="tocSubUl"><li>I<ul class="tocSubUl"><li>§ 20. Vilkår for alminnelig vergemål</li><li>§ 53. Rapporterings- og regnskapsplikt</li><li>§ 60. Underretning til nære familiemedlemmer</li><li>§ 65. Unntak fra taushetsplikt</li><li>§ 77. Registrering av og varsel om dom om fratakelse av den rettslige handleevnen</li><li>§ 95. Alternativ forvaltning etter bestemmelse av giver eller arvelater</li></ul></li><li>II</li><li>III</li><li>IV</li><li>V</li><li>VI</li></ul></li></ul></dd></dl></header><main class="documentBody" data-lovdata-URL="LTI/lov/2023-03-31-5" id="dokument"><h1>Lov om endringer i vergemålsloven mv. (vergemål som frivillig støttetiltak mv.)</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 26. mars 2010 nr. 9 om vergemål (vergemålsloven).</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 10. april 2015 nr. 17 om finansforetak og finanskonsern (finansforetaksloven).</article></article></li><li data-li-identifier="3" data-name="3"><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov 9. desember 2016 nr. 88 om folkeregistrering (folkeregisterloven).</article></article></li><li data-li-identifier="4" data-name="4"><article class="listArticle" data-text-size="small" id="punkt-4"><article class="legalP" id="punkt-4-ledd-1">Lov 14. juni 2019 nr. 21 om arv og dødsboskifte (arveloven).</article></article></li><li data-li-identifier="5" data-name="5"><article class="listArticle" data-text-size="small" id="punkt-5"><article class="legalP" id="punkt-5-ledd-1">Lov 17. juni 2022 nr. 57 om erstatning fra staten til voldsutsatte (voldserstatningsloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2023-03-31-5/KAPITTEL_1"><h2 data-text-align="center">I</h2><article class="defaultP">I lov 26. mars 2010 nr. 9 om vergemål gjøres følgende endringer:</article> <article class="defaultP" margin-top="true">§ 17 fjerde ledd skal lyde:</article><article class="legalP" id="kapittel-1-ledd-1">Er den mindreårige over 7 år, og ellers når den mindreåriges alder og modning tilsier det, skal vergen høre hva den mindreårige mener før det treffes avgjørelser. Den mindreåriges mening skal tillegges vekt i samsvar med alder og modenhet. Om den mindreåriges medbestemmelsesrett i personlige forhold gjelder reglene i barneloven § 31.</article> <article class="defaultP" margin-top="true">§ 19 første ledd tredje og nytt fjerde punktum skal lyde:</article><article class="legalP" id="kapittel-1-ledd-2">Når den mindreårige er over 7 år, og ellers når den mindreåriges modenhet og alder tilsier at han eller hun er i stand til å danne seg en mening om saksforholdet, skal den mindreårige høres før avgjørelse tas. Den mindreåriges mening skal tillegges vekt i samsvar med alder og modenhet.</article> <article class="defaultP" margin-top="true">§ 20 skal lyde:</article><article class="futureLegalArticle" data-name="§20" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 20</span>. <span class="legalArticleTitle">Vilkår for alminnelig vergemål</span></span><article class="legalP" id="kapittel-1-foreslåttparagraf-1-ledd-1">Hvis det er behov for det, kan det opprettes vergemål for den som har fylt 18 år, og som på grunn av sinnslidelse, herunder demens, psykisk utviklingshemming, rusmiddelmisbruk, alvorlig spilleavhengighet eller alvorlig svekket helbred ikke er i stand til å ivareta sine interesser.</article><article class="legalP" id="kapittel-1-foreslåttparagraf-1-ledd-2">Vergemålet er et frivillig støttetiltak. Den som ønsker verge, skal skriftlig samtykke til opprettelsen av vergemålet, vergemålets omfang og hvem som skal være verge. Dersom personen ikke er i stand til å danne, holde fast ved eller formidle sine ønsker, skal den beste tolkningen av personens vilje og preferanser legges til grunn ved vurderingen av om han eller hun ønsker vergemålet, og ved vurderingen av vergemålets omfang og hvem som skal være verge. Ved tolkningen skal det blant annet legges vekt på hva personen gir uttrykk for, personens verdier, livssyn, tidligere ønsker og oppfatninger, personens forståelse og hvordan noen som har hatt varig og løpende kontakt med personen, tolker personens vilje og preferanser. Det kan ikke opprettes vergemål dersom det etter en samlet vurdering legges til grunn at dette vil være i strid med personens ønsker. Personen har rett til rimelig tilrettelegging.</article><article class="legalP" id="kapittel-1-foreslåttparagraf-1-ledd-3">Det kan opprettes vergemål også for personer under 18 år etter reglene i første og annet ledd, når det etter omstendighetene anses nødvendig at vergemålet fortsetter uavbrutt når personen når myndighetsalderen.</article></article> <article class="defaultP" margin-top="true">§ 25 første ledd skal lyde:</article><article class="legalP" id="kapittel-1-ledd-3">Når det er truffet vedtak om vergemål, eller retten har avsagt dom om fratakelse av rettslig handleevne, oppnevnes vergen av den statsforvalteren som har myndighet etter § 55.</article> <article class="defaultP" margin-top="true">§ 25 tredje ledd skal lyde:</article><article class="legalP" id="kapittel-1-ledd-4">Statsforvalteren skal gi Folkeregisteret og Løsøreregisteret melding om hvem som er oppnevnt som verge, og om innholdet i vergemålet.</article> <article class="defaultP" margin-top="true">§ 29 annet ledd skal lyde:</article><article class="legalP" id="kapittel-1-ledd-5">Statsforvalteren kan etter begjæring fra personen som det er oppnevnt verge for, oppheve oppnevningen av vergen. Har personen behov for bistand til å fremsette en slik begjæring, kan den fremsettes av en pårørende som kan begjære vergemål etter § 56 første ledd bokstav b, forutsatt at begjæringen er i samsvar med personens ønsker eller den beste tolkningen av personens ønsker. Den som kan fremsette begjæring etter annet punktum, kan på samme vilkår påklage vedtaket om oppheving av vergeoppnevningen. Statsforvalteren kan på samme vilkår oppheve en vergeoppnevning av eget tiltak. Statsforvalteren skal frata en oppnevnt verge vervet dersom hensynet til personen gjør dette nødvendig. Fratas vergen vervet, skal det oppnevnes en ny verge.</article> <article class="defaultP" margin-top="true">§ 33 annet ledd skal lyde:</article><article class="legalP" id="kapittel-1-ledd-6">Er personen ikke fratatt den rettslige handleevnen, skal vergen gi støtte til personens utøvelse av den rettslige handleevnen i samsvar med personens ønsker. Dersom personen ikke er i stand til å danne, holde fast ved eller formidle sine ønsker, skal den beste tolkningen av personens vilje og preferanser legges til grunn ved vurderingen av hva han eller hun ønsker. Ved tolkningen skal det, når dette er relevant, blant annet legges vekt på hva personen gir uttrykk for, personens verdier, livssyn, tidligere ønsker og oppfatninger, personens forståelse og hvordan noen som har hatt varig og løpende kontakt med personen, tolker personens vilje og preferanser. Vergen kan ikke foreta handlingen dersom det etter en samlet vurdering må legges til grunn at den er i strid med personens ønsker. Statsforvalteren, eller vergen med statsforvalterens samtykke, kan innhente legeerklæring for å få klargjort om vedkommende er i stand til å forstå hva handlingen innebærer.</article> <article class="defaultP" margin-top="true">§ 46 annet ledd skal lyde:</article><article class="legalP" id="kapittel-1-ledd-7">Opplysningen om at en person har fått oppnevnt verge, og hvem vergen er, er ikke underlagt taushetsplikt, og kan gjøres kjent ved behov. Opplysninger om rammene for vergeoppdraget kan gjøres kjent bare for dem som har hjemmel i lov til å motta slike opplysninger, eller dersom det er nødvendig av hensyn til personen selv eller for å sikre at vergeoppdraget kan utføres på en god måte.</article> <article class="defaultP" margin-top="true">§ 53 skal lyde:</article><article class="futureLegalArticle" data-name="§53" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 53</span>. <span class="legalArticleTitle">Rapporterings- og regnskapsplikt</span></span><article class="legalP" id="kapittel-1-foreslåttparagraf-2-ledd-1">Kongen gir i forskrift nærmere regler om vergens og statsforvalterens rapporterings- og regnskapsplikt, herunder revisjon av regnskaper.</article></article> <article class="defaultP" margin-top="true">§ 54 annet og tredje ledd skal lyde:</article><article class="legalP" id="kapittel-1-ledd-8">Institusjoner og personer som nevnt i første ledd har, uten hinder av taushetsplikt, opplysnings- og utleveringsplikt overfor vergen og vergemålsmyndigheten for personer som har verge, eller som det er begjært opprettet vergemål for. Kongen kan i forskrift fastsette regler om at utlevering av opplysninger til vergemålsmyndigheten etter denne bestemmelsen kan skje i form av direkte søk, og gi nærmere regler om opplysnings- og utleveringsplikten.</article><article class="legalP" id="kapittel-1-ledd-9">Vergen og vergemålsmyndigheten har, uten hinder av taushetsplikt, rett til innsyn i opplysninger hos skattemyndighetene om personer som har verge, og om personer det er begjært opprettet vergemål for, når slikt innsyn er nødvendig for at vergen og vergemålsmyndigheten skal kunne ivareta sine oppgaver etter loven her. Skattemyndighetene skal gi melding til den sentrale vergemålsmyndigheten om mindreåriges finansielle eiendeler som skattemyndighetene har innhentet opplysninger om fra tredjepart, når disse eiendelenes verdi overstiger den grensen som følger av forskrift etter vergemålsloven § 49 første ledd første punktum. Kongen kan i forskrift gi nærmere regler om gjennomføringen av meldeplikten, herunder om meldepliktens omfang.</article> <article class="defaultP" margin-top="true">§ 59 første ledd annet punktum bokstav e skal lyde:<ul class="defaultList"><li data-li-identifier="e." data-name="e."><article class="listArticle" id="kapittel-1-ledd-9-punkt-1"><article class="legalP" id="kapittel-1-ledd-9-punkt-1-ledd-1">samtale mellom saksbehandler og personen som vergemålssaken gjelder, med mindre det anses som umulig. Samtalen kan på vegne av saksbehandleren foretas av en som kjenner personen.</article></article></li></ul></article> <article class="defaultP" margin-top="true">§ 60 skal lyde:</article><article class="futureLegalArticle" data-name="§60" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 60</span>. <span class="legalArticleTitle">Underretning til nære familiemedlemmer</span></span><article class="legalP" id="kapittel-1-foreslåttparagraf-3-ledd-1">Når det er begjært opprettelse av vergemål for en person, skal statsforvalteren underrette personens ektefelle eller samboer og eventuelle barn over 18 år om begjæringen. Disse skal underrettes om avgjørelsen i saken, om klage og om begjæring om endringer av vergemålet. Har personen ikke nære familiemedlemmer som nevnt i første punktum, skal foreldrene underrettes på samme måte.</article><article class="legalP" id="kapittel-1-foreslåttparagraf-3-ledd-2">Dersom personen som vergemålssaken gjelder, ønsker det, skal statsforvalteren unnlate å underrette personens fraseparerte ektefelle, barn over 18 år og foreldre etter første ledd.</article><article class="legalP" id="kapittel-1-foreslåttparagraf-3-ledd-3">Det kan gjøres unntak fra første og annet ledd dersom dette er nødvendig for å verne om liv eller helse.</article></article> <article class="defaultP" margin-top="true">§ 65 skal lyde:</article><article class="futureLegalArticle" data-name="§65" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 65</span>. <span class="legalArticleTitle">Unntak fra taushetsplikt</span></span><article class="legalP" id="kapittel-1-foreslåttparagraf-4-ledd-1">Opplysningen om at en person har fått oppnevnt verge, og hvem vergen er, er ikke underlagt taushetsplikt, og kan gjøres kjent ved behov. Opplysninger om rammene for vergeoppdraget kan gjøres kjent for dem som har hjemmel i lov til å motta slike opplysninger, og ellers dersom det er nødvendig av hensyn til personen selv, eller for å sikre at vergeoppdraget kan utføres på en god måte.</article><article class="legalP" id="kapittel-1-foreslåttparagraf-4-ledd-2">Kongen kan i forskrift gi nærmere regler om deling av opplysninger om vergemål, herunder om adgangen til å motta, behandle og utlevere opplysninger om hvem som er verge, hvem vedkommende er verge for, og rammene for vergeoppdraget.</article></article> <article class="defaultP" margin-top="true">§ 66 første ledd første punktum skal lyde:</article><article class="legalP" id="kapittel-1-ledd-10">Vergemålsmyndigheten kan behandle personopplysninger, også personopplysninger som nevnt i personvernforordningen artikkel 9 og 10, når det er nødvendig for å utøve myndighet eller utføre andre oppgaver etter loven her.</article> <article class="defaultP" margin-top="true">§ 68 første ledd annet punktum oppheves.</article> <article class="defaultP" margin-top="true">§ 77 overskriften skal lyde:</article><article class="futureLegalArticle" data-name="§77" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 77</span>. <span class="legalArticleTitle">Registrering av og varsel om dom om fratakelse av den rettslige handleevnen</span></span></article> <article class="defaultP" margin-top="true">§ 77 nytt fjerde ledd skal lyde:</article><article class="legalP" id="kapittel-1-ledd-11">Har retten avsagt dom som går ut på fratakelse av den rettslige handleevnen, skal retten varsle statsforvalteren om dommen.</article> <article class="defaultP" margin-top="true">§ 95 skal lyde:</article><article class="futureLegalArticle" data-name="§95" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 95</span>. <span class="legalArticleTitle">Alternativ forvaltning etter bestemmelse av giver eller arvelater</span></span><article class="legalP" id="kapittel-1-foreslåttparagraf-6-ledd-1">Denne loven begrenser ikke en givers eller arvelaters adgang til ved gave eller testament å bestemme at gave eller arv som tilfaller en person med verge, skal forvaltes eller brukes på en bestemt måte.</article><article class="legalP" id="kapittel-1-foreslåttparagraf-6-ledd-2">En bestemmelse etter første ledd om hvordan en gave skal forvaltes eller brukes, må være skriftlig, datert og truffet senest ved gavens oppfyllelse. For gave som skal forvaltes av statsforvalteren uten gavemottakerens samtykke etter § 48 første og annet ledd, kan giveren innen seks måneder etter at statsforvalteren har varslet vergen eller vergene om at midlene skal tas til forvaltning, bestemme at gaven i stedet skal forvaltes av vergene sammen eller av en verge alene. Annet punktum gjelder bare hvis det er klart hvem som var giver, og at midlene var en gave, og bare i den utstrekning gaven fortsatt klart er i behold.</article><article class="legalP" id="kapittel-1-foreslåttparagraf-6-ledd-3">En bestemmelse etter første ledd om hvordan arv skal forvaltes eller brukes, må fremgå av testament.</article><article class="legalP" id="kapittel-1-foreslåttparagraf-6-ledd-4">Med mindre det er i strid med arvelaterens eller giverens bestemmelser om alternativ forvaltning eller bruk, gjelder lovens regler om forvaltning og regnskapsføring av midler tilhørende personer med verge.</article><article class="legalP" id="kapittel-1-foreslåttparagraf-6-ledd-5">Hvis det vil være åpenbart uheldig for den som har verge, at midlene står til hans eller hennes rådighet, kan vergen med statsforvalterens samtykke frata vedkommende råderetten over dem. På samme vilkår kan vergen med statsforvalterens samtykke bestemme at midlene skal forvaltes etter reglene i denne lov.</article></article></section><section class="section" data-name="kapII" id="kapittel-2" data-lovdata-URL="LTI/lov/2023-03-31-5/KAPITTEL_2"><h2 data-text-align="center">II</h2><article class="defaultP">I lov 14. juni 2019 nr. 21 om arv og dødsboskifte skal § 96 fjerde ledd nytt tredje punktum lyde:</article><article class="legalP" id="kapittel-2-ledd-1">Departementet kan i forskrift gi regler om statsforvalterens tilsyn med uskiftebo som nevnt i første punktum og om opplysningsplikt overfor statsforvalteren for den lengstlevende ektefellen eller samboeren der det er arvinger under vergemål.</article></section><section class="section" data-name="kapIII" id="kapittel-3" data-lovdata-URL="LTI/lov/2023-03-31-5/KAPITTEL_3"><h2 data-text-align="center">III</h2><article class="defaultP">I lov 10. april 2015 nr. 17 om finansforetak og finanskonsern skal § 16-2 syvende ledd lyde:</article><article class="numberedLegalP" data-numerator="7" id="kapittel-3-nummer-1">(7) Et finansforetak kan begjære utlevert fra Folkeregisteret opplysning om ektefelle, barn, foreldre, foreldreansvar, opplysninger om vergemål, herunder innholdet av vergemålet og vergens oppdrag, og stadfestet fremtidsfullmakt. Folkeregistermyndigheten kan, uten hinder av taushetsplikt, utlevere opplysningen når det er nødvendig for utførelsen av finansforetakets plikter eller oppgaver hjemlet i denne lov.</article></section><section class="section" data-name="kapIV" id="kapittel-4" data-lovdata-URL="LTI/lov/2023-03-31-5/KAPITTEL_4"><h2 data-text-align="center">IV</h2><article class="defaultP">I lov 9. desember 2016 nr. 88 om folkeregistrering skal § 9-1 tredje ledd lyde:</article><article class="legalP" id="kapittel-4-ledd-1">Departementet kan i forskrift fastsette unntak fra taushetsplikten for opplysninger om registreringsstatus, jf. § 3-1 første ledd bokstav w. Departementet kan i forskrift også gi regler om hvilke nærmere opplysninger om vergemål og stadfestet fremtidsfullmakt som skal omfattes av taushetsplikt.</article></section><section class="section" data-name="kapV" id="kapittel-5" data-lovdata-URL="LTI/lov/2023-03-31-5/KAPITTEL_5"><h2 data-text-align="center">V</h2><article class="defaultP">I lov 17. juni 2022 nr. 57 om erstatning fra staten til voldsutsatte skal § 7 annet ledd lyde:</article><article class="legalP" id="kapittel-5-ledd-1">Søknaden må fremmes innen ett år etter at endelig påtaleavgjørelse er truffet eller dom i straffesaken eller rettsforlik er rettskraftig. Er saken henlagt på grunn av strafferettslig foreldelse, må søknaden i tillegg være fremmet før kravet mot skadevolderen er foreldet etter reglene i foreldelsesloven.</article></section><section class="section" data-name="kapVI" id="kapittel-6" data-lovdata-URL="LTI/lov/2023-03-31-5/KAPITTEL_6"><h2 data-text-align="center">VI</h2><ul class="defaultList"><li data-li-identifier="1." data-name="1."><article class="listArticle" id="kapittel-6-punkt-1"><article class="legalP" id="kapittel-6-punkt-1-ledd-1">Loven gjelder fra den tid Kongen bestemmer. Kongen kan sette i kraft de enkelte bestemmelsene til forskjellig tid.</article></article></li><li data-li-identifier="2." data-name="2."><article class="listArticle" id="kapittel-6-punkt-2"><article class="legalP" id="kapittel-6-punkt-2-ledd-1">Endringene i del I av § 95 i lov 26. mars 2010 nr. 9 om vergemål gjelder ikke for finansielle eiendeler som er overtatt til forvaltning av statsforvalteren før lovens ikrafttredelse.</article></article></li><li data-li-identifier="3." data-name="3."><article class="listArticle" id="kapittel-6-punkt-3"><article class="legalP" id="kapittel-6-punkt-3-ledd-1">Departementet kan gi nærmere overgangsregler.</article></article></li></ul></section></main></body></html>