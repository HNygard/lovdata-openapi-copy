<!DOCTYPE html><html lang="nb"><head><title>Forskrift om tilskudd til boligtiltak</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-03-22-391</dd><dt class="dokid">DokumentID</dt><dd class="dokid">LTI/forskrift/2023-03-22-391</dd><dt class="ministry">Departement</dt><dd class="ministry"><ul><li>Kommunal- og distriktsdepartementet</li></ul></dd><dt class="subunit">Etat</dt><dd class="subunit"><ul><li>Bolig- og bygningsavdelingen</li></ul></dd><dt class="dateInForce">I kraft fra</dt><dd class="dateInForce">2023-03-22</dd><dt class="changesToDocuments">Endrer</dt><dd class="changesToDocuments"><ul><li>forskrift/2011-02-23-193</li></ul></dd><dt class="basedOn">Hjemmel</dt><dd class="basedOn"><ul><li>lov/2009-05-29-30/§1</li><li>null</li></ul></dd><dt class="dateOfPublication">Kunngjort</dt><dd class="dateOfPublication">2023-03-24 15:15</dd><dt class="journalNumber">Journalnummer</dt><dd class="journalNumber">2023-0301</dd><dt class="title">Tittel</dt><dd class="title">Forskrift om tilskudd til boligtiltak</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kommunal- og distriktsdepartementet 22. mars 2023 med hjemmel i lov 29. mai 2009 nr. 30 om Husbanken § 1 og til gjennomføring av Stortingets budsjettvedtak, jf. Prop.1 S (2022–2023) Statsbudsjettet 2023 (Kommunal- og distriktsdepartementet) kap. 581, post 78.</dd><dt class="refid">RefID</dt><dd class="refid">forskrift/2023-03-22-391</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til boligtiltak<ul class="tocSubUl"><li>§ 1. Formål</li><li>§ 2. Forskriftens virkeområde</li><li>§ 3. Tilskudd til boligsosiale tiltak</li><li>§ 4. Tilskudd til boligtiltak i distriktene</li><li>§ 5. Hva det ikke gis tilskudd til</li><li>§ 6. Tilskudd til leieboerorganisasjoner</li><li>§ 7. Vilkår for tilskudd – blant annet aktivitets- og rapporteringsplikt</li><li>§ 8. Krav til søknaden</li><li>§ 9. Hvordan søknadene blir vurdert</li><li>§ 10. Prioritering mellom tilskuddene</li><li>§ 11. Beregning og utbetaling</li><li>§ 12. Kunngjøring og søknadsfrist</li><li>§ 13. Kontroll med vilkår – rett til opplysninger</li><li>§ 14. Avskrivning</li><li>§ 15. Tilbakebetalingsplikt</li><li>§ 16. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2023-03-22-391" id="dokument"><h1>Forskrift om tilskudd til boligtiltak</h1><article class="legalArticle" data-lovdata-URL="LTI/forskrift/2023-03-22-391/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med tilskudd til boligsosiale tiltak er å utvikle nye metoder, konsepter og løsninger i det boligsosiale arbeidet. Tilskuddet skal også stimulere til kunnskapsutvikling, nytenkning og innovasjon i møte med demografiske, økonomiske og sosiale utfordringer.</article><article class="legalP" id="paragraf-1-ledd-2">Formålet med tilskudd til boligtiltak i distriktene er å øke tilgangen til egnede boliger i distriktskommuner gjennom utviklingen av nye samarbeidsformer og forsøk med nye boligkonsepter og virkemidler.</article><article class="legalP" id="paragraf-1-ledd-3">Formålet med tilskudd til leieboerorganisasjoner er å ivareta leietakeres interesser.</article></article><article class="legalArticle" data-lovdata-URL="LTI/forskrift/2023-03-22-391/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Forskriftens virkeområde</span></h2><article class="legalP" id="paragraf-2-ledd-1">Forskriften gjelder ikke på Svalbard.</article></article><article class="legalArticle" data-lovdata-URL="LTI/forskrift/2023-03-22-391/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tilskudd til boligsosiale tiltak</span></h2><article class="legalP" id="paragraf-3-ledd-1">Frivillige og private aktører, forsknings- og utdanningsinstitusjoner og kommuner, kan få tilskudd til å utvikle nye metoder, konsepter og løsninger i det boligsosiale arbeidet. De kan også få tilskudd til kunnskapsutvikling og -formidling, informasjon til målgrupper og boligsosiale utredninger.</article></article><article class="legalArticle" data-lovdata-URL="LTI/forskrift/2023-03-22-391/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilskudd til boligtiltak i distriktene</span></h2><article class="legalP" id="paragraf-4-ledd-1">Kommuner i sentralitetsklasse 5 og 6 i SSBs sentralitetsindeks kan søke om tilskudd til å utvikle nye samarbeidsformer og å gjennomføre forsøk med nye boligkonsepter og virkemidler som bidrar til økt tilgang på egnede boliger i distriktskommuner.</article></article><article class="legalArticle" data-lovdata-URL="LTI/forskrift/2023-03-22-391/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Hva det ikke gis tilskudd til</span></h2><article class="legalP" id="paragraf-5-ledd-1">Det gis ikke tilskudd til boligsosiale tiltak og boligtiltak i distriktene som<ul class="defaultList"><li data-li-identifier="a." data-name="a."><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">sannsynligvis kan bli gjennomført uten tilskudd</article></article></li><li data-li-identifier="b." data-name="b."><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">i sin helhet kan forventes å kunne finansieres med andre midler</article></article></li><li data-li-identifier="c." data-name="c."><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">er gjennomført</article></article></li><li data-li-identifier="d." data-name="d."><article class="listArticle" id="paragraf-5-ledd-1-punkt-4"><article class="legalP" id="paragraf-5-ledd-1-punkt-4-ledd-1">er pålagt kommunene gjennom lov.</article></article></li></ul></article></article><article class="legalArticle" data-lovdata-URL="LTI/forskrift/2023-03-22-391/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilskudd til leieboerorganisasjoner</span></h2><article class="legalP" id="paragraf-6-ledd-1">Leieboerorganisasjoner kan få tilskudd til driften av organisasjonen.</article></article><article class="legalArticle" data-lovdata-URL="LTI/forskrift/2023-03-22-391/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Vilkår for tilskudd – blant annet aktivitets- og rapporteringsplikt</span></h2><article class="legalP" id="paragraf-7-ledd-1">Mottakere av tilskudd til boligsosiale tiltak eller tilskudd til boligtiltak i distriktene skal utarbeide en rapport om prosessen og metodene for å nå resultatet, om resultatene av tiltaket og ha et regnskap som viser hvordan tilskuddsmidlene er benyttet. Resultatene skal være offentlige og må kunne presenteres og videreformidles offentlig. Rapporten skal være universelt utformet og kunne publiseres på Husbankens nettsider.</article><article class="legalP" id="paragraf-7-ledd-2">Leieboerorganisasjoner skal levere en rapport og et regnskap som viser hvordan tilskuddsmidlene er benyttet.</article></article><article class="legalArticle" data-lovdata-URL="LTI/forskrift/2023-03-22-391/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Krav til søknaden</span></h2><article class="legalP" id="paragraf-8-ledd-1">En søknad om tilskudd sendes Husbanken senest 1. juni 2023. Søknader som kommer inn etter søknadsfristen, vil bli avvist.</article><article class="legalP" id="paragraf-8-ledd-2">En søknad om tilskudd til boligsosiale tiltak eller tilskudd til boligtiltak i distriktene skal<ul class="defaultList"><li data-li-identifier="a." data-name="a."><article class="listArticle" id="paragraf-8-ledd-2-punkt-1"><article class="legalP" id="paragraf-8-ledd-2-punkt-1-ledd-1">angi søkerens navn, adresse, e-postadresse, organisasjonsnummer og hvem som er kontaktperson</article></article></li><li data-li-identifier="b." data-name="b."><article class="listArticle" id="paragraf-8-ledd-2-punkt-2"><article class="legalP" id="paragraf-8-ledd-2-punkt-2-ledd-1">angi hva tilskuddet skal brukes til</article></article></li><li data-li-identifier="c." data-name="c."><article class="listArticle" id="paragraf-8-ledd-2-punkt-3"><article class="legalP" id="paragraf-8-ledd-2-punkt-3-ledd-1">inneholde en prosjektbeskrivelse, en aktivitetsplan som beskriver hva som skal gjennomføres og når, og opplyse om eventuelle samarbeidspartnere</article></article></li><li data-li-identifier="d." data-name="d."><article class="listArticle" id="paragraf-8-ledd-2-punkt-4"><article class="legalP" id="paragraf-8-ledd-2-punkt-4-ledd-1">angi tilskuddsbeløpet det søkes om</article></article></li><li data-li-identifier="e." data-name="e."><article class="listArticle" id="paragraf-8-ledd-2-punkt-5"><article class="legalP" id="paragraf-8-ledd-2-punkt-5-ledd-1">inneholde en finansieringsplan</article></article></li><li data-li-identifier="f." data-name="f."><article class="listArticle" id="paragraf-8-ledd-2-punkt-6"><article class="legalP" id="paragraf-8-ledd-2-punkt-6-ledd-1">inneholde en formidlingsplan.</article></article></li></ul></article><article class="legalP" id="paragraf-8-ledd-3">En søknad om tilskudd til en leieboerorganisasjon skal<ul class="defaultList"><li data-li-identifier="a." data-name="a."><article class="listArticle" id="paragraf-8-ledd-3-punkt-1"><article class="legalP" id="paragraf-8-ledd-3-punkt-1-ledd-1">angi søkerens navn, adresse, e-postadresse, organisasjonsnummer og hvem som er kontaktperson</article></article></li><li data-li-identifier="b." data-name="b."><article class="listArticle" id="paragraf-8-ledd-3-punkt-2"><article class="legalP" id="paragraf-8-ledd-3-punkt-2-ledd-1">angi antall medlemmer på søknadstidspunktet</article></article></li><li data-li-identifier="c." data-name="c."><article class="listArticle" id="paragraf-8-ledd-3-punkt-3"><article class="legalP" id="paragraf-8-ledd-3-punkt-3-ledd-1">inneholde en beskrivelse av hvordan søker ivaretar leietakernes interesser på boligmarkedet.</article></article></li></ul></article><article class="legalP" id="paragraf-8-ledd-4">Husbanken kan be om andre opplysninger og dokumentasjon som er nødvendig for å avgjøre søknaden.</article></article><article class="legalArticle" data-lovdata-URL="LTI/forskrift/2023-03-22-391/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Hvordan søknadene blir vurdert</span></h2><article class="legalP" id="paragraf-9-ledd-1">Husbanken avgjør søknadene om tilskudd til boligsosiale tiltak og boligtiltak i distriktene etter en skjønnsmessig vurdering der det legges vekt på<ul class="defaultList"><li data-li-identifier="a." data-name="a."><article class="listArticle" id="paragraf-9-ledd-1-punkt-1"><article class="legalP" id="paragraf-9-ledd-1-punkt-1-ledd-1">prosjektets faglige relevans</article></article></li><li data-li-identifier="b." data-name="b."><article class="listArticle" id="paragraf-9-ledd-1-punkt-2"><article class="legalP" id="paragraf-9-ledd-1-punkt-2-ledd-1">hvor gjennomførbart prosjektet er, blant annet basert på søkers kompetanse og økonomi</article></article></li><li data-li-identifier="c." data-name="c."><article class="listArticle" id="paragraf-9-ledd-1-punkt-3"><article class="legalP" id="paragraf-9-ledd-1-punkt-3-ledd-1">forankringen av prosjektet og involveringen av relevante aktører</article></article></li><li data-li-identifier="d." data-name="d."><article class="listArticle" id="paragraf-9-ledd-1-punkt-4"><article class="legalP" id="paragraf-9-ledd-1-punkt-4-ledd-1">planen for å formidle resultatene av prosjektet</article></article></li><li data-li-identifier="e." data-name="e."><article class="listArticle" id="paragraf-9-ledd-1-punkt-5"><article class="legalP" id="paragraf-9-ledd-1-punkt-5-ledd-1">om prosjektet innebærer utvikling av metoder, konsepter og løsninger som kan tas i bruk av flere.</article></article></li></ul></article><article class="legalP" id="paragraf-9-ledd-2">I vurderingen av kommuners søknader om tilskudd til boligsosiale tiltak, legges det særlig vekt på om tiltaket er særlig nyskapende og kan ha stor overføringsverdi til andre.</article><article class="legalP" id="paragraf-9-ledd-3">I Husbankens vurdering av søknader til drift av leieboerorganisasjoner legges det vekt på<ul class="defaultList"><li data-li-identifier="a." data-name="a."><article class="listArticle" id="paragraf-9-ledd-3-punkt-1"><article class="legalP" id="paragraf-9-ledd-3-punkt-1-ledd-1">antall medlemmer på søknadstidspunktet</article></article></li><li data-li-identifier="b." data-name="b."><article class="listArticle" id="paragraf-9-ledd-3-punkt-2"><article class="legalP" id="paragraf-9-ledd-3-punkt-2-ledd-1">hvordan organisasjonen ivaretar leietakeres interesser og sprer kunnskap om leiemarkedet.</article></article></li></ul></article></article><article class="legalArticle" data-lovdata-URL="LTI/forskrift/2023-03-22-391/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Prioritering mellom tilskuddene</span></h2><article class="legalP" id="paragraf-10-ledd-1">Minst 30 prosent av tilsagnsrammen på kap. 581 post 78 Boligtiltak skal gå til boligsosiale tiltak, og minst 30 prosent skal gå til boligtiltak i distriktene. Innvilgede tilskudd til leieboerorganisasjoner skal ikke overstige 7 prosent av tilsagnsrammen.</article><article class="legalP" id="paragraf-10-ledd-2">I prioriteringen mellom tilskuddsordningene skal det legges vekt på hvor gjennomførbare prosjektene er, særlig basert på søkernes kompetanse og økonomi, om prosjektet innebærer utvikling av metoder, konsepter og løsninger som kan tas i bruk av flere, og hvilken overføringsverdi tiltaket har til andre liknende prosjekter.</article></article><article class="legalArticle" data-lovdata-URL="LTI/forskrift/2023-03-22-391/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Beregning og utbetaling</span></h2><article class="legalP" id="paragraf-11-ledd-1">Husbanken fastsetter tilskudd til boligsosiale tiltak eller boligtiltak i distriktene etter en helhetsvurdering. I vurderingen legges det særlig vekt på tiltakets kostnader og måloppnåelse og muligheten for annen finansiering. Husbanken kan stille vilkår om at søker bidrar med egeninnsats/egenkapital, og deltar med tilskudd, personalressurser, lokaler o.l. Tilskuddet utbetales når prosjektet er fullført og mottakeren har rapportert etter § 7. Utgifter til forsøk eller en pilot kan etter søknad utbetales over to år.</article><article class="legalP" id="paragraf-11-ledd-2">Husbanken fastsetter tilskuddet til leieboerorganisasjoner ut ifra en skjønnsmessig vurdering, blant annet basert på antall medlemmer på søknadstidspunktet. Tilskuddet utbetales når regnskapet og rapporten etter § 7 er levert Husbanken. Tilskuddet kan delutbetales på bakgrunn av regnskap. Det kan søkes om sluttutbetaling 3. kvartal i tilskuddsåret på bakgrunn av ajourført regnskap og rapport som beskriver gjennomførte tiltak. Årsregnskap ettersendes snarest mulig etter årsmøtet og senest innen utgangen av mai (påfølgende år).</article></article><article class="legalArticle" data-lovdata-URL="LTI/forskrift/2023-03-22-391/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Kunngjøring og søknadsfrist</span></h2><article class="legalP" id="paragraf-12-ledd-1">Husbanken lyser ut tilskuddsmidlene på husbanken.no. I 2023 er søknadsfristen 1. juni.</article></article><article class="legalArticle" data-lovdata-URL="LTI/forskrift/2023-03-22-391/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Kontroll med vilkår – rett til opplysninger</span></h2><article class="legalP" id="paragraf-13-ledd-1">Husbanken kan kontrollere at betingelsene for tilskuddet og vilkårene i tilskuddsvedtaket er oppfylt gjennom å<ul class="defaultList"><li data-li-identifier="a." data-name="a."><article class="listArticle" id="paragraf-13-ledd-1-punkt-1"><article class="legalP" id="paragraf-13-ledd-1-punkt-1-ledd-1">kreve de opplysningene og den dokumentasjonen som er nødvendig for kontrollen</article></article></li><li data-li-identifier="b." data-name="b."><article class="listArticle" id="paragraf-13-ledd-1-punkt-2"><article class="legalP" id="paragraf-13-ledd-1-punkt-2-ledd-1">innhente opplysninger fra andre myndigheter som har adgang til å utlevere opplysningene</article></article></li><li data-li-identifier="c." data-name="c."><article class="listArticle" id="paragraf-13-ledd-1-punkt-3"><article class="legalP" id="paragraf-13-ledd-1-punkt-3-ledd-1">besiktige tiltaket.</article></article></li></ul></article><article class="legalP" id="paragraf-13-ledd-2">Tilskuddsmottakeren skal medvirke til besiktigelsen dersom det er nødvendig for kontrollen.</article></article><article class="legalArticle" data-lovdata-URL="LTI/forskrift/2023-03-22-391/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Avskrivning</span></h2><article class="legalP" id="paragraf-14-ledd-1">Tilskuddet avskrives ved utbetaling.</article></article><article class="legalArticle" data-lovdata-URL="LTI/forskrift/2023-03-22-391/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Tilbakebetalingsplikt</span></h2><article class="legalP" id="paragraf-15-ledd-1">Husbanken kan stanse utbetalingen eller kreve at mottaker helt eller delvis tilbakebetaler tilskuddet dersom<ul class="defaultList"><li data-li-identifier="a." data-name="a."><article class="listArticle" id="paragraf-15-ledd-1-punkt-1"><article class="legalP" id="paragraf-15-ledd-1-punkt-1-ledd-1">tilskuddet ikke er brukt i samsvar med forskriften og vilkårene i tilskuddsvedtaket</article></article></li><li data-li-identifier="b." data-name="b."><article class="listArticle" id="paragraf-15-ledd-1-punkt-2"><article class="legalP" id="paragraf-15-ledd-1-punkt-2-ledd-1">tildelingen bygger på uriktige opplysninger fra søker</article></article></li><li data-li-identifier="c." data-name="c."><article class="listArticle" id="paragraf-15-ledd-1-punkt-3"><article class="legalP" id="paragraf-15-ledd-1-punkt-3-ledd-1">tilskuddsmottakeren ikke har levert rapporten eller regnskapet innen fristen i tilskuddsvedtaket</article></article></li><li data-li-identifier="d." data-name="d."><article class="listArticle" id="paragraf-15-ledd-1-punkt-4"><article class="legalP" id="paragraf-15-ledd-1-punkt-4-ledd-1">rapporten eller regnskapet ikke gir tilstrekkelig informasjon for å vurdere om kravene i forskriften og tilskuddsvedtaket er oppfylt</article></article></li><li data-li-identifier="e." data-name="e."><article class="listArticle" id="paragraf-15-ledd-1-punkt-5"><article class="legalP" id="paragraf-15-ledd-1-punkt-5-ledd-1">ikke hele tilskuddsbeløpet er benyttet.</article></article></li></ul></article></article><article class="legalArticle" data-lovdata-URL="LTI/forskrift/2023-03-22-391/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Ikrafttredelse</span></h2><article class="legalP" id="paragraf-16-ledd-1">Forskriften trer i kraft straks.</article><article class="legalP" id="paragraf-16-ledd-2">Samtidig oppheves forskrift 23. februar 2011 nr. 193 om kompetansetilskudd til boligsosialt arbeid fra Husbanken.</article></article></main></body></html>