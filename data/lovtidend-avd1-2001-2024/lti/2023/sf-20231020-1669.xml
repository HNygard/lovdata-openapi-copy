<!DOCTYPE html><html lang="nb"><head><title>Forskrift om rekruttering og forflytning i utenrikstjenesten</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-10-20-1669</dd><dt class="dokid">DokumentID</dt><dd class="dokid">LTI/forskrift/2023-10-20-1669</dd><dt class="ministry">Departement</dt><dd class="ministry"><ul><li>Utenriksdepartementet</li></ul></dd><dt class="subunit">Etat</dt><dd class="subunit"><ul><li>Avdeling for kompetanse og ressurser</li></ul></dd><dt class="dateInForce">I kraft fra</dt><dd class="dateInForce">2023-10-20</dd><dt class="changesToDocuments">Endrer</dt><dd class="changesToDocuments"><ul><li>forskrift/1970-05-06-1</li></ul></dd><dt class="basedOn">Hjemmel</dt><dd class="basedOn"><ul><li>lov/2015-02-13-9/§7</li></ul></dd><dt class="dateOfPublication">Kunngjort</dt><dd class="dateOfPublication">2023-10-20 14:40</dd><dt class="journalNumber">Journalnummer</dt><dd class="journalNumber">2023-1128</dd><dt class="title">Tittel</dt><dd class="title">Forskrift om rekruttering og forflytning i utenrikstjenesten</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 20. oktober 2023 med hjemmel i lov 13. februar 2015 nr. 9 om utenrikstjenesten (utenrikstjenesteloven) § 7 fjerde og femte ledd. Fremmet av Utenriksdepartementet.</dd><dt class="refid">RefID</dt><dd class="refid">forskrift/2023-10-20-1669</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om rekruttering og forflytning i utenrikstjenesten<ul class="tocSubUl"><li>Kapittel 1. Formål og virkeområde<ul class="tocSubUl"><li>§ 1-1. Formål</li><li>§ 1-2. Hvem forskriften gjelder for</li><li>§ 1-3. Definisjoner</li></ul></li><li>Kapittel 2. Gruppeopptak<ul class="tocSubUl"><li>§ 2-1. Kunngjøring</li><li>§ 2-2. Opptakskrav</li><li>§ 2-3. Utlysningens innhold</li><li>§ 2-4. Ansettelse</li><li>§ 2-5. Midlertidig stilling og prøvetid</li><li>§ 2-6. Opplæringsplan og praksisperiode</li><li>§ 2-7. Avgjørelse om fullført opplæring i departementet</li><li>§ 2-8. Beordring til utenriksstasjon</li><li>§ 2-9. Fast ansettelse</li></ul></li><li>Kapittel 3. Forflytning i utenrikstjenesten<ul class="tocSubUl"><li>§ 3-1. Forflytning i rotasjonsstillinger</li><li>§ 3-2. Kompetansekrav</li><li>§ 3-3. Hvem som kan melde interesse for forflytning</li><li>§ 3-4. Fast ansatte i spesialiststilling i departementet</li><li>§ 3-5. Saksbehandling</li><li>§ 3-6. Kriterier for fordeling av medarbeidere</li><li>§ 3-7. Kompetansestyring</li><li>§ 3-8. Rotasjonstakt</li><li>§ 3-9. Byrdefordeling</li><li>§ 3-10. Familiehensyn</li><li>§ 3-11. Normert tjenestetid i rotasjonsstillinger</li><li>§ 3-12. Lengste sammenhengende tjenestetid før forflytning</li><li>§ 3-13. Søknad om endret tjenestetid av hensyn til den ansatte</li><li>§ 3-14. Endring av tjenestetid av hensyn til tjenestens behov</li></ul></li><li>Kapittel 4. Ikrafttredelse og overgangsregler<ul class="tocSubUl"><li>§ 4-1. Ikrafttredelse</li><li>§ 4-2. Overgangsregler</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2023-10-20-1669" id="dokument"><h1>Forskrift om rekruttering og forflytning i utenrikstjenesten</h1><section class="section" data-name="kap1" id="kapittel-1" data-lovdata-URL="LTI/forskrift/2023-10-20-1669/KAPITTEL_1"><h2>Kapittel 1. Formål og virkeområde</h2><article class="legalArticle" data-lovdata-URL="LTI/forskrift/2023-10-20-1669/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriften skal<ul class="defaultList"><li data-li-identifier="a." data-name="a."><article class="listArticle" id="kapittel-1-paragraf-1-ledd-1-punkt-1"><article class="legalP" id="kapittel-1-paragraf-1-ledd-1-punkt-1-ledd-1">innfri utenrikstjenestens mål om høyt kompetente medarbeidere i alle stillinger i Utenriksdepartementet og på utenriksstasjonene</article></article></li><li data-li-identifier="b." data-name="b."><article class="listArticle" id="kapittel-1-paragraf-1-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1">fastsette rammer for opplæringsplan og kvalifisering av medarbeidere i utenrikstjenestens rotasjonsordning</article></article></li><li data-li-identifier="c." data-name="c."><article class="listArticle" id="kapittel-1-paragraf-1-ledd-1-punkt-3"><article class="legalP" id="kapittel-1-paragraf-1-ledd-1-punkt-3-ledd-1">legge til rette for at ansatte vekselvis tjenestegjør i departementet og på utenriksstasjon gjennom forflytninger</article></article></li><li data-li-identifier="d." data-name="d."><article class="listArticle" id="kapittel-1-paragraf-1-ledd-1-punkt-4"><article class="legalP" id="kapittel-1-paragraf-1-ledd-1-punkt-4-ledd-1">ivareta utenrikstjenestens ansatte</article></article></li><li data-li-identifier="e." data-name="e."><article class="listArticle" id="kapittel-1-paragraf-1-ledd-1-punkt-5"><article class="legalP" id="kapittel-1-paragraf-1-ledd-1-punkt-5-ledd-1">sikre at personalressursene anvendes slik at utenrikstjenestens oppgaver blir gjennomført.</article></article></li></ul></article></article><article class="legalArticle" data-lovdata-URL="LTI/forskrift/2023-10-20-1669/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Hvem forskriften gjelder for</span></h3><article class="legalP" id="kapittel-1-paragraf-2-ledd-1">Forskriften gjelder for<ul class="defaultList"><li data-li-identifier="a." data-name="a."><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">flyttepliktig fast ansatte og embetsmenn utnevnt eller konstituert i Utenriksdepartementet</article></article></li><li data-li-identifier="b." data-name="b."><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">ikke-flyttepliktig fast ansatte og embetsmenn utnevnt eller konstituert i Utenriksdepartementet på de vilkår som er fastsatt i § 3-4</article></article></li><li data-li-identifier="c." data-name="c."><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1">midlertidig ansatte i Utenriksdepartementet i gruppeopptak</article></article></li><li data-li-identifier="d." data-name="d."><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1">fast ansatte i underliggende etat som midlertidig ansettes i Utenriksdepartementet for å tjenestegjøre på utenriksstasjon.</article></article></li></ul></article><article class="legalP" id="kapittel-1-paragraf-2-ledd-2">Forskriften gjelder ikke for utsendt utenrikstjenesteansatt som er spesialutsending eller ansatt på åremål. Forskriften gjelder heller ikke for lokalt ansatte på utenriksstasjon.</article></article><article class="legalArticle" data-lovdata-URL="LTI/forskrift/2023-10-20-1669/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I denne forskriften menes med<ul class="defaultList"><li data-li-identifier="a." data-name="a."><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>Utenrikstjenestens rotasjonsordning:</i> ordning for fordeling av personalressurser ved forflytning av ansatte i departementet til nye arbeidsoppgaver og tjenestesteder i rotasjonsstillinger.</article></article></li><li data-li-identifier="b." data-name="b."><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>Rotasjonsstilling:</i> alle stillinger i departementet og på utenriksstasjon som fordeles ved forflytning, og som ikke utlyses utenfor utenrikstjenesten eller underliggende etat.</article></article></li><li data-li-identifier="c." data-name="c."><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1"><i>Generalistkompetanse:</i> kunnskaper om sikkerhet og beredskapsarbeid, konsulært arbeid, protokollære oppgaver, tilskuddsforvaltning, grunnleggende personalforvaltning, folkerett, kultursamarbeid, næringsfremme, politisk analyse og rapportering samt språkferdigheter.</article></article></li><li data-li-identifier="d." data-name="d."><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1"><i>Administrativ kompetanse:</i> kunnskaper om budsjettarbeid og virksomhetsplaner, regnskap, arkiv og IKT, i tillegg til relevant generalistkompetanse.</article></article></li><li data-li-identifier="e." data-name="e."><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1"><i>Spesialistkompetanse:</i> kunnskaper som er nødvendige for å utføre arbeidsoppgaver i funksjoner som ikke krever generalistkompetanse.</article></article></li><li data-li-identifier="f." data-name="f."><article class="listArticle" id="kapittel-1-paragraf-3-ledd-1-punkt-6"><article class="legalP" id="kapittel-1-paragraf-3-ledd-1-punkt-6-ledd-1"><i>Lederkompetanse:</i> de kompetansekrav som utenrikstjenesten legger til grunn for utøvelse i lederrollen.</article></article></li><li data-li-identifier="g." data-name="g."><article class="listArticle" id="kapittel-1-paragraf-3-ledd-1-punkt-7"><article class="legalP" id="kapittel-1-paragraf-3-ledd-1-punkt-7-ledd-1"><i>Tilleggskompetanse:</i> ønsket kunnskap og erfaring på nærmere angitte saksområder som inngår i arbeidsbeskrivelsen for den enkelte rotasjonsstilling.</article></article></li><li data-li-identifier="h." data-name="h."><article class="listArticle" id="kapittel-1-paragraf-3-ledd-1-punkt-8"><article class="legalP" id="kapittel-1-paragraf-3-ledd-1-punkt-8-ledd-1"><i>Språkkompetanse:</i> ferdigheter i fremmede språk som følger av opplæringsplan eller stillingsbeskrivelse.</article></article></li><li data-li-identifier="i." data-name="i."><article class="listArticle" id="kapittel-1-paragraf-3-ledd-1-punkt-9"><article class="legalP" id="kapittel-1-paragraf-3-ledd-1-punkt-9-ledd-1"><i>Gruppeopptak:</i> Samlet utlysning og ansettelse i stillinger med plikt til å gjennomføre opplæring gjennom kurs og praksisarbeid for å kvalifisere seg i henhold til utenrikstjenestens kompetansekrav for rotasjonsstillinger.</article></article></li></ul></article></article></section><section class="section" data-name="kap2" id="kapittel-2" data-lovdata-URL="LTI/forskrift/2023-10-20-1669/KAPITTEL_2"><h2>Kapittel 2. Gruppeopptak</h2><article class="legalArticle" data-lovdata-URL="LTI/forskrift/2023-10-20-1669/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Kunngjøring</span></h3><article class="legalP" id="kapittel-2-paragraf-1-ledd-1">Stillinger i gruppeopptak lyses ut offentlig og internt i utenrikstjenesten.</article></article><article class="legalArticle" data-lovdata-URL="LTI/forskrift/2023-10-20-1669/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Opptakskrav</span></h3><article class="legalP" id="kapittel-2-paragraf-2-ledd-1">Søker må være norsk statsborger, ha høyere utdanning minst på bachelornivå, gode allmennkunnskaper om norske og internasjonale forhold og gode språkkunnskaper.</article><article class="legalP" id="kapittel-2-paragraf-2-ledd-2">Søker må være personlig egnet til å arbeide i utenrikstjenesten.</article><article class="legalP" id="kapittel-2-paragraf-2-ledd-3">Departementet kan stille krav til søkers helse.</article><article class="legalP" id="kapittel-2-paragraf-2-ledd-4">Opptak forutsetter sikkerhetsklarering som bestemt for stillingen.</article></article><article class="legalArticle" data-lovdata-URL="LTI/forskrift/2023-10-20-1669/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Utlysningens innhold</span></h3><article class="legalP" id="kapittel-2-paragraf-3-ledd-1">Utlysningen skal inneholde en beskrivelse av innholdet i stillingen som inngår i gruppeopptaket, opplysninger om kvalifikasjonskrav for stillingen, om rett og plikt til å gjennomgå opplæring i form av kurs og praksisarbeid i departementet, om midlertidighet og om prøvetid. Utlysningen skal også informere om plikten til å motta beordring til tjeneste på utenriksstasjon.</article><article class="legalP" id="kapittel-2-paragraf-3-ledd-2">Departementet kan fastsette format for søknad og benytte elektronisk søkeportal.</article></article><article class="legalArticle" data-lovdata-URL="LTI/forskrift/2023-10-20-1669/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Ansettelse</span></h3><article class="legalP" id="kapittel-2-paragraf-4-ledd-1">Departementet kartlegger søkerne og inviterer de best kvalifiserte kandidatene til å møte i et panel bestående av fire medlemmer:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-4-ledd-1-punkt-1"><article class="legalP" id="kapittel-2-paragraf-4-ledd-1-punkt-1-ledd-1">En representant fra den avdeling som behandler departementets personalsaker (leder av panelet)</article></article></li><li data-li-identifier="2." data-name="2."><article class="listArticle" id="kapittel-2-paragraf-4-ledd-1-punkt-2"><article class="legalP" id="kapittel-2-paragraf-4-ledd-1-punkt-2-ledd-1">En representant fra den seksjon som behandler departementets personalsaker</article></article></li><li data-li-identifier="3." data-name="3."><article class="listArticle" id="kapittel-2-paragraf-4-ledd-1-punkt-3"><article class="legalP" id="kapittel-2-paragraf-4-ledd-1-punkt-3-ledd-1">En representant fra departementets fagavdelinger</article></article></li><li data-li-identifier="4." data-name="4."><article class="listArticle" id="kapittel-2-paragraf-4-ledd-1-punkt-4"><article class="legalP" id="kapittel-2-paragraf-4-ledd-1-punkt-4-ledd-1">En felles representant fra arbeidstakerorganisasjonene.</article></article></li></ul></article><article class="legalP" id="kapittel-2-paragraf-4-ledd-2">Panelet vurderer hvem som er best kvalifisert basert på søkernes kompetanse, personlig egnethet og tjenestens behov.</article><article class="legalP" id="kapittel-2-paragraf-4-ledd-3">Utenriksministeren eller den som bemyndiges, treffer vedtak om ansettelse etter at panelet har gitt tilråding.</article><article class="legalP" id="kapittel-2-paragraf-4-ledd-4">Ved ansettelse i gruppeopptak skal departementet sende et skriftlig tilbud til søkeren. Tilbudet skal inneholde arbeidsavtale og opplyse om opplæringens varighet og innhold, at stillingen i praksisperioden i departementet er et midlertidig ansettelsesforhold, og at det er fastsatt prøvetid. Søker skal informeres om vilkåret om sikkerhetsklarering og bestemmelsen om beordring til tjeneste på utenriksstasjon. Det skal settes en frist for skriftlig aksept av tilbudet og retur av underskrevet arbeidsavtale.</article></article><article class="legalArticle" data-lovdata-URL="LTI/forskrift/2023-10-20-1669/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">Midlertidig stilling og prøvetid</span></h3><article class="legalP" id="kapittel-2-paragraf-5-ledd-1">Stilling i gruppeopptak gis som midlertidig stilling i Utenriksdepartementet, jf. statsansatteloven § 9 første ledd bokstav c, med varighet fram til fullført opplæring.</article><article class="legalP" id="kapittel-2-paragraf-5-ledd-2">I praksisperioden gjelder prøvetid i samsvar med statsansatteloven § 15 sjette ledd.</article><article class="legalP" id="kapittel-2-paragraf-5-ledd-3">I prøvetiden skal det gis nødvendig veiledning, oppfølging og vurdering av arbeidet.</article><article class="legalP" id="kapittel-2-paragraf-5-ledd-4">Dersom departementet etter en totalvurdering av faglig dyktighet, tilpasning til arbeidet, pålitelighet og personlig egnethet anser at en midlertidig ansatt ikke er skikket som flyttepliktig ansatt, kan den ansatte sies opp. Det samme gjelder dersom det viser seg at en midlertidig ansatt ikke vil være i stand til å fullføre opplæringsplanen.</article><article class="legalP" id="kapittel-2-paragraf-5-ledd-5">Under prøvetiden er det en måneds gjensidig oppsigelsesfrist.</article></article><article class="legalArticle" data-lovdata-URL="LTI/forskrift/2023-10-20-1669/§2-6" data-name="§2-6" id="kapittel-2-paragraf-6"><h3 class="legalArticleHeader"><span class="legalArticleValue">§ 2-6</span>. <span class="legalArticleTitle">Opplæringsplan og praksisperiode</span></h3><article class="legalP" id="kapittel-2-paragraf-6-ledd-1">Departementet fastsetter opplæringsplaner for gruppeopptakene.</article><article class="legalP" id="kapittel-2-paragraf-6-ledd-2">Opplæringen består av kurs og praksis i departementet, og kan også omfatte reiser og besøk. For fullført opplæring i departementet kreves gjennomføring av en 18 måneders praksisperiode fordelt på introduksjon og innfasing, praksisarbeid, kursperiode og utreiseforberedelse. Arbeid på utenriksstasjon regnes også som en praksisperiode inntil seks måneder etter fullført opplæring i departementet.</article><article class="legalP" id="kapittel-2-paragraf-6-ledd-3">Departementet skal legge til rette for at ansatte kan gjennomføre opplæringsplanen.</article></article><article class="legalArticle" data-lovdata-URL="LTI/forskrift/2023-10-20-1669/§2-7" data-name="§2-7" id="kapittel-2-paragraf-7"><h3 class="legalArticleHeader"><span class="legalArticleValue">§ 2-7</span>. <span class="legalArticleTitle">Avgjørelse om fullført opplæring i departementet</span></h3><article class="legalP" id="kapittel-2-paragraf-7-ledd-1">Ved endt praksisperiode avgjør departementet om opplæringen anses fullført basert på en individuell vurdering av personlig egnethet og om kompetansemålene er oppfylt.</article></article><article class="legalArticle" data-lovdata-URL="LTI/forskrift/2023-10-20-1669/§2-8" data-name="§2-8" id="kapittel-2-paragraf-8"><h3 class="legalArticleHeader"><span class="legalArticleValue">§ 2-8</span>. <span class="legalArticleTitle">Beordring til utenriksstasjon</span></h3><article class="legalP" id="kapittel-2-paragraf-8-ledd-1">Når opplæringen er fullført beordrer departementet den midlertidig ansatte til tjeneste på utenriksstasjon, med mindre det i særlige tilfeller blir bestemt noe annet.</article></article><article class="legalArticle" data-lovdata-URL="LTI/forskrift/2023-10-20-1669/§2-9" data-name="§2-9" id="kapittel-2-paragraf-9"><h3 class="legalArticleHeader"><span class="legalArticleValue">§ 2-9</span>. <span class="legalArticleTitle">Fast ansettelse</span></h3><article class="legalP" id="kapittel-2-paragraf-9-ledd-1">Ved tiltredelse på utenriksstasjon gis fast ansettelse i Utenriksdepartementet i stilling som flyttepliktig ansatt.</article><article class="legalP" id="kapittel-2-paragraf-9-ledd-2">De første seks måneder i rotasjonsstilling på utenriksstasjon er del av praksisperioden for ansatte i gruppeopptak og omfattes av prøvetidsbestemmelsene, jf. § 2-5.</article><article class="legalP" id="kapittel-2-paragraf-9-ledd-3">I prøvetiden skal det gis nødvendig veiledning, oppfølging og vurdering av arbeidet.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2023-10-20-1669/KAPITTEL_3"><h2>Kapittel 3. Forflytning i utenrikstjenesten</h2><article class="legalArticle" data-lovdata-URL="LTI/forskrift/2023-10-20-1669/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Forflytning i rotasjonsstillinger</span></h3><ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-1-punkt-1"><article class="legalP" id="kapittel-3-paragraf-1-punkt-1-ledd-1">Departementet treffer vedtak om forflytning ved fordeling av fast ansatte på tilgjengelige rotasjonsstillinger.</article></article></li><li data-li-identifier="b." data-name="b."><article class="listArticle" id="kapittel-3-paragraf-1-punkt-2"><article class="legalP" id="kapittel-3-paragraf-1-punkt-2-ledd-1">Departementet kan beslutte at rotasjonsstillinger ved utenriksstasjon med behov for bistandsfaglig kompetanse skal publiseres i underliggende etat.</article></article></li><li data-li-identifier="c." data-name="c."><article class="listArticle" id="kapittel-3-paragraf-1-punkt-3"><article class="legalP" id="kapittel-3-paragraf-1-punkt-3-ledd-1">Departementet kan beslutte at en rotasjonsstilling skal lyses ut i bestemte virksomheter eller offentlig.</article></article></li></ul></article><article class="legalArticle" data-lovdata-URL="LTI/forskrift/2023-10-20-1669/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Kompetansekrav</span></h3><ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-2-punkt-1"><article class="legalP" id="kapittel-3-paragraf-2-punkt-1-ledd-1">Departementet fastsetter kompetansekrav for alle rotasjonsstillinger i stillingsoppslaget.</article></article></li><li data-li-identifier="b." data-name="b."><article class="listArticle" id="kapittel-3-paragraf-2-punkt-2"><article class="legalP" id="kapittel-3-paragraf-2-punkt-2-ledd-1">Kompetansekravene omfatter de ansvars- og arbeidsområder som hører til rotasjonsstillingen, og er generalistkompetanse, administrativ kompetanse eller spesialistkompetanse, med tillegg av lederkompetanse for lederstillinger.</article></article></li><li data-li-identifier="c." data-name="c."><article class="listArticle" id="kapittel-3-paragraf-2-punkt-3"><article class="legalP" id="kapittel-3-paragraf-2-punkt-3-ledd-1">Kompetansekravene må være oppfylt på tidspunktet for interessemelding.</article></article></li><li data-li-identifier="d." data-name="d."><article class="listArticle" id="kapittel-3-paragraf-2-punkt-4"><article class="legalP" id="kapittel-3-paragraf-2-punkt-4-ledd-1">For stillinger med krav til generalistkompetanse eller administrativ kompetanse kan det i tillegg stilles krav om spesialistkompetanse.</article></article></li><li data-li-identifier="e." data-name="e."><article class="listArticle" id="kapittel-3-paragraf-2-punkt-5"><article class="legalP" id="kapittel-3-paragraf-2-punkt-5-ledd-1">Tilleggskompetanse og språkkompetanse er ferdighetskrav som må oppfylles innen tiltredelse i ny rotasjonsstilling.</article></article></li></ul></article><article class="legalArticle" data-lovdata-URL="LTI/forskrift/2023-10-20-1669/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Hvem som kan melde interesse for forflytning</span></h3><ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-3-punkt-1"><article class="legalP" id="kapittel-3-paragraf-3-punkt-1-ledd-1">Utenrikstjenestens rotasjonsstillinger er forbeholdt flyttepliktig ansatte.</article></article></li><li data-li-identifier="b." data-name="b."><article class="listArticle" id="kapittel-3-paragraf-3-punkt-2"><article class="legalP" id="kapittel-3-paragraf-3-punkt-2-ledd-1">Andre fast ansatte i Utenriksdepartementet kan melde interesse for rotasjonsstilling forutsatt at de oppfyller kompetansekravene som er fastsatt.</article></article></li><li data-li-identifier="c." data-name="c."><article class="listArticle" id="kapittel-3-paragraf-3-punkt-3"><article class="legalP" id="kapittel-3-paragraf-3-punkt-3-ledd-1">Fast ansatte i underliggende etat kan melde interesse for rotasjonsstillinger som publiseres der.</article></article></li></ul></article><article class="legalArticle" data-lovdata-URL="LTI/forskrift/2023-10-20-1669/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Fast ansatte i spesialiststilling i departementet</span></h3><article class="legalP" id="kapittel-3-paragraf-4-ledd-1">En fast ansatt som ikke er flyttepliktig, og som har spesialiststilling i Utenriksdepartementet, kan melde interesse for rotasjonsstilling etter fire års tjeneste innenfor det fagområde vedkommende er rekruttert for.</article><article class="legalP" id="kapittel-3-paragraf-4-ledd-2">Når ansatt som nevnt i denne bestemmelse tiltrer stilling som flyttepliktig ansatt, gjelder § 2-9 tilsvarende.</article></article><article class="legalArticle" data-lovdata-URL="LTI/forskrift/2023-10-20-1669/§3-5" data-name="§3-5" id="kapittel-3-paragraf-5"><h3 class="legalArticleHeader"><span class="legalArticleValue">§ 3-5</span>. <span class="legalArticleTitle">Saksbehandling</span></h3><ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-5-punkt-1"><article class="legalP" id="kapittel-3-paragraf-5-punkt-1-ledd-1">Rotasjonsstillinger som forventes å bli tilgjengelige ved forflytning publiseres i årlige flytteplaner med oversikt over stillinger i departementet og på utenriksstasjoner.</article></article></li><li data-li-identifier="b." data-name="b."><article class="listArticle" id="kapittel-3-paragraf-5-punkt-2"><article class="legalP" id="kapittel-3-paragraf-5-punkt-2-ledd-1">I tillegg til kompetansekrav for stillingene skal oppslaget gi informasjon om normert varighet av stillingen, eventuelle krav til nivå for sikkerhetsklarering og forhold på tjenestestedet som har betydning for den ansatte og medfølgende.</article></article></li><li data-li-identifier="c." data-name="c."><article class="listArticle" id="kapittel-3-paragraf-5-punkt-3"><article class="legalP" id="kapittel-3-paragraf-5-punkt-3-ledd-1">Ansatte må registrere interessemelding om forflytning i elektronisk søknadsportal innen en fastsatt dato.</article></article></li><li data-li-identifier="d." data-name="d."><article class="listArticle" id="kapittel-3-paragraf-5-punkt-4"><article class="legalP" id="kapittel-3-paragraf-5-punkt-4-ledd-1">Interessemelding sendes på det format som blir fastsatt på flytteplanen. Interessemeldingen kan angi individuelle prioriteringer og familiehensyn.</article></article></li><li data-li-identifier="e." data-name="e."><article class="listArticle" id="kapittel-3-paragraf-5-punkt-5"><article class="legalP" id="kapittel-3-paragraf-5-punkt-5-ledd-1">Arbeidsgiver gjennomgår interessemeldinger for å avklare om kandidatene oppfyller krav til kompetanse og personlig egnethet for stillingene, og innhenter vurdering fra linjeleder for stillingen og referanser for aktuelle kandidater.</article></article></li><li data-li-identifier="f." data-name="f."><article class="listArticle" id="kapittel-3-paragraf-5-punkt-6"><article class="legalP" id="kapittel-3-paragraf-5-punkt-6-ledd-1">Arbeidsgiver kan ha løpende dialog med interessenter og andre ansatte om flytteplanene. Det kan gjennomføres utvidet kartlegging og intervju av kandidater.</article></article></li><li data-li-identifier="g." data-name="g."><article class="listArticle" id="kapittel-3-paragraf-5-punkt-7"><article class="legalP" id="kapittel-3-paragraf-5-punkt-7-ledd-1">Rotasjonsstillinger på ledernivå skal gis en utvidet saksbehandling med sikte på en grundig kartlegging av lederegenskaper og ledererfaring. Arbeidsgiver kan beslutte at kandidater gjennomgår tester.</article></article></li><li data-li-identifier="h." data-name="h."><article class="listArticle" id="kapittel-3-paragraf-5-punkt-8"><article class="legalP" id="kapittel-3-paragraf-5-punkt-8-ledd-1">Departementet kan bestemme at ansattes representanter skal ha rett til å medvirke i saksbehandlingen ved å motta forslag til stillingsoppsett, stille spørsmål, be om informasjon og fremme forslag.</article></article></li><li data-li-identifier="i." data-name="i."><article class="listArticle" id="kapittel-3-paragraf-5-punkt-9"><article class="legalP" id="kapittel-3-paragraf-5-punkt-9-ledd-1">Utenriksministeren eller den som er gitt fullmakt, treffer vedtak om forflytning.</article></article></li><li data-li-identifier="j." data-name="j."><article class="listArticle" id="kapittel-3-paragraf-5-punkt-10"><article class="legalP" id="kapittel-3-paragraf-5-punkt-10-ledd-1">Rotasjonsstillinger som publiseres utenom flytteplanene, saksbehandles etter disse reglene så langt de passer.</article></article></li></ul></article><article class="legalArticle" data-lovdata-URL="LTI/forskrift/2023-10-20-1669/§3-6" data-name="§3-6" id="kapittel-3-paragraf-6"><h3 class="legalArticleHeader"><span class="legalArticleValue">§ 3-6</span>. <span class="legalArticleTitle">Kriterier for fordeling av medarbeidere</span></h3><article class="legalP" id="kapittel-3-paragraf-6-ledd-1">Alle kandidater som melder interesse på flytteplanen, vil bli vurdert for stillingene basert på de angitte kompetansekrav.</article><article class="legalP" id="kapittel-3-paragraf-6-ledd-2">Dersom det er to eller flere kvalifiserte kandidater til en rotasjonsstilling på flytteplanen, skal departementet foreta en vurdering av fordeling av medarbeidere basert på fastsatte objektive kriterier, som i tillegg til den enkeltes interessemelding og kvalifikasjoner skal være hensyn til kompetansestyring, rotasjonstakt, byrdefordeling og familiehensyn.</article></article><article class="legalArticle" data-lovdata-URL="LTI/forskrift/2023-10-20-1669/§3-7" data-name="§3-7" id="kapittel-3-paragraf-7"><h3 class="legalArticleHeader"><span class="legalArticleValue">§ 3-7</span>. <span class="legalArticleTitle">Kompetansestyring</span></h3><article class="legalP" id="kapittel-3-paragraf-7-ledd-1">Departementet kan ved forflytning av ansatte legge vekt på hensyn til kompetansestyring.</article></article><article class="legalArticle" data-lovdata-URL="LTI/forskrift/2023-10-20-1669/§3-8" data-name="§3-8" id="kapittel-3-paragraf-8"><h3 class="legalArticleHeader"><span class="legalArticleValue">§ 3-8</span>. <span class="legalArticleTitle">Rotasjonstakt</span></h3><article class="legalP" id="kapittel-3-paragraf-8-ledd-1">Departementet kan ved forflytning av ansatte legge vekt på hensyn til rotasjonstakt.</article></article><article class="legalArticle" data-lovdata-URL="LTI/forskrift/2023-10-20-1669/§3-9" data-name="§3-9" id="kapittel-3-paragraf-9"><h3 class="legalArticleHeader"><span class="legalArticleValue">§ 3-9</span>. <span class="legalArticleTitle">Byrdefordeling</span></h3><article class="legalP" id="kapittel-3-paragraf-9-ledd-1">Departementet kan ved forflytning av ansatte ta hensyn til at belastningen ved tjenestegjøring på utenriksstasjon blir mest mulig likt fordelt over tid.</article></article><article class="legalArticle" data-lovdata-URL="LTI/forskrift/2023-10-20-1669/§3-10" data-name="§3-10" id="kapittel-3-paragraf-10"><h3 class="legalArticleHeader"><span class="legalArticleValue">§ 3-10</span>. <span class="legalArticleTitle">Familiehensyn</span></h3><article class="legalP" id="kapittel-3-paragraf-10-ledd-1">Departementet kan ved forflytning av ansatte legge vekt på familiehensyn.</article></article><article class="legalArticle" data-lovdata-URL="LTI/forskrift/2023-10-20-1669/§3-11" data-name="§3-11" id="kapittel-3-paragraf-11"><h3 class="legalArticleHeader"><span class="legalArticleValue">§ 3-11</span>. <span class="legalArticleTitle">Normert tjenestetid i rotasjonsstillinger</span></h3><ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-11-punkt-1"><article class="legalP" id="kapittel-3-paragraf-11-punkt-1-ledd-1">Departementet fastsetter normert tjenestetid for rotasjonsstillinger på utenriksstasjon.</article></article></li><li data-li-identifier="b." data-name="b."><article class="listArticle" id="kapittel-3-paragraf-11-punkt-2"><article class="legalP" id="kapittel-3-paragraf-11-punkt-2-ledd-1">Dersom forholdene på tjenestestedet tilsier det, kan departementet forkorte normert tjenestetid med virkning for alle utsendte ved utenriksstasjonen på samme stillingsnivå.</article></article></li><li data-li-identifier="c." data-name="c."><article class="listArticle" id="kapittel-3-paragraf-11-punkt-3"><article class="legalP" id="kapittel-3-paragraf-11-punkt-3-ledd-1">Det kan fastsettes normering av tjenestetid i rotasjonsstillinger i departementet.</article></article></li></ul></article><article class="legalArticle" data-lovdata-URL="LTI/forskrift/2023-10-20-1669/§3-12" data-name="§3-12" id="kapittel-3-paragraf-12"><h3 class="legalArticleHeader"><span class="legalArticleValue">§ 3-12</span>. <span class="legalArticleTitle">Lengste sammenhengende tjenestetid før forflytning</span></h3><article class="legalP" id="kapittel-3-paragraf-12-ledd-1">Sammenhengende tjenestetid ved utenriksstasjoner eller i departementet bør ikke overstige 10 år.</article></article><article class="legalArticle" data-lovdata-URL="LTI/forskrift/2023-10-20-1669/§3-13" data-name="§3-13" id="kapittel-3-paragraf-13"><h3 class="legalArticleHeader"><span class="legalArticleValue">§ 3-13</span>. <span class="legalArticleTitle">Søknad om endret tjenestetid av hensyn til den ansatte</span></h3><article class="legalP" id="kapittel-3-paragraf-13-ledd-1">Ansatt som tjenestegjør i rotasjonsstilling med normert tjenestetid, kan etter søknad innvilges forkortet eller forlenget tjenestetid når det foreligger tungtveiende individuelle grunner.</article></article><article class="legalArticle" data-lovdata-URL="LTI/forskrift/2023-10-20-1669/§3-14" data-name="§3-14" id="kapittel-3-paragraf-14"><h3 class="legalArticleHeader"><span class="legalArticleValue">§ 3-14</span>. <span class="legalArticleTitle">Endring av tjenestetid av hensyn til tjenestens behov</span></h3><article class="legalP" id="kapittel-3-paragraf-14-ledd-1">Departementet kan fravike normert tjenestetid i rotasjonsstilling av hensyn til tjenestens behov.</article><article class="legalP" id="kapittel-3-paragraf-14-ledd-2">Berørte ansatte har på forhånd rett til å høres og skal så langt mulig være innforstått med endringen.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2023-10-20-1669/KAPITTEL_4"><h2>Kapittel 4. Ikrafttredelse og overgangsregler</h2><article class="legalArticle" data-lovdata-URL="LTI/forskrift/2023-10-20-1669/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-1-ledd-1">Forskriften trer i kraft straks. Fra samme dato oppheves forskrifter 6. mai 1970 nr. 1 om reglement om rekruttering og utdannelse i utenrikstjenesten.</article></article><article class="legalArticle" data-lovdata-URL="LTI/forskrift/2023-10-20-1669/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Overgangsregler</span></h3><article class="legalP" id="kapittel-4-paragraf-2-ledd-1">Forskriften kapittel 2 skal anvendes for gruppeopptak som utlyses etter at forskriften her trådte i kraft.</article><article class="legalP" id="kapittel-4-paragraf-2-ledd-2">For aspiranter i utenrikstjenesten som ble ansatt før forskriften trådte i kraft, og som fortsetter opplæringsperioden etter denne dato, gjelder § 8 tredje ledd og § 10 i tidligere forskrift og § 2-7 til § 2-9 i denne forskrift.</article><article class="legalP" id="kapittel-4-paragraf-2-ledd-3">Saksbehandlingsreglene i forskriften § 3-5 skal anvendes ved behandling av flytteplan når stillingsoppslaget er publisert etter at forskriften her trådte i kraft.</article><article class="legalP" id="kapittel-4-paragraf-2-ledd-4">For stillingsoppslag som er publisert før forskriften trer i kraft, og hvor vedtak om forflytning gjøres etter 20. oktober 2023, skal kriteriene angitt i forskriften § 3-6 til § 3-10 anvendes i samsvar med departementets retningslinjer for behandling av flytteplanene som gjaldt på utlysningstidspunktet, så langt disse er i samsvar med utenrikstjenesteloven.</article><article class="legalP" id="kapittel-4-paragraf-2-ledd-5">Normering av tjenestetid i rotasjonsstilling på utenriksstasjon fastsatt i § 3-11 og § 3-12 får tilsvarende anvendelse for de forflytninger som er angitt i foregående ledd.</article><article class="legalP" id="kapittel-4-paragraf-2-ledd-6">Normering av tjenestetid i rotasjonsstillinger i departementet i § 3-11 og § 3-12 gjelder bare ved forflytning til slik stilling etter at forskriften her har trådt i kraft.</article><article class="legalP" id="kapittel-4-paragraf-2-ledd-7">Normering av tjenestetid i spesialiststillinger i Utenriksdepartementet i forskriften § 3-4 gjelder bare for stillinger som utlyses etter at forskriften her har trådt i kraft.</article></article></section></main></body></html>