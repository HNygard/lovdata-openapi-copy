<!DOCTYPE html><html lang="no"><head><title>Forskrift om endring i forskrift om melding av fødsler, erkjennelse av farskap og melding om valg av navn.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-12-21-1764</dd><dt class="dokid">DokumentID</dt><dd class="dokid">LTI/forskrift/2005-12-21-1764</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 1 s 59</dd><dt class="dateInForce">I kraft fra</dt><dd class="dateInForce">2006-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1982-10-25-1524</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1970-01-16-1/§15</li><li>forskrift/1970-01-16-2</li></ul></dd><dt class="dateOfPublication">Kunngjort</dt><dd class="dateOfPublication">2006-01-10</dd><dt class="journalNumber">Journalnummer</dt><dd class="journalNumber">2006-0004</dd><dt class="titleShort">Korttittel</dt><dd class="titleShort">Endr. i forskrift om melding av fødsler mv.</dd><dt class="title">Tittel</dt><dd class="title">Forskrift om endring i forskrift om melding av fødsler, erkjennelse av farskap og melding om valg av navn.</dd><dt class="miscInformation">Annet om dokumentet</dt><dd class="miscInformation">Fastsatt av Skattedirektoratet 21. desember 2005 med hjemmel i lov 16. januar 1970 nr. 1 om folkeregistrering § 15, jf. delegeringsvedtak 16. januar 1970 nr. 2 pkt. 5.</dd><dt class="refid">RefID</dt><dd class="refid">forskrift/2005-12-21-1764</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om melding av fødsler, erkjennelse av farskap og melding om valg av navn.<ul class="tocSubUl"><li>I<ul class="tocSubUl"><li>§ 1.</li><li>§ 2.</li><li>§ 4.</li><li>§ 5.</li><li>§ 10.</li><li>§ 11.</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2005-12-21-1764" id="dokument"><h1>Forskrift om endring i forskrift om melding av fødsler, erkjennelse av farskap og melding om valg av navn.</h1><section class="section" data-name="kapI" id="kapittel-1" data-lovdata-URL="LTI/forskrift/2005-12-21-1764/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 25. oktober 1982 nr. 1524 om melding av fødsler, erkjennelse av farskap og melding om valg av navn gjøres følgende endringer:</article> <article class="defaultP" margin-top="true">§ 1 og § 2 skal lyde:</article><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>.</span><article class="legalP" id="kapittel-1-foreslåttparagraf-1-ledd-1">Lege eller jordmor som er tilstede ved fødsel skal senest en uke etter fødselen sende melding om fødselen til folkeregistermyndigheten.</article><article class="legalP" id="kapittel-1-foreslåttparagraf-1-ledd-2">Elektronisk fødselsmelding sendes til Sentralkontoret for folkeregistrering. Er fødselsmeldingen gitt på papirblankett, sendes den til folkeregistermyndigheten for den kommune moren er registrert bosatt i ved barnets fødsel.</article><article class="legalP" id="kapittel-1-foreslåttparagraf-1-ledd-3">Når barnet er født uten at lege eller jordmor er tilstede, skal moren selv gi fødselsmelding til folkeregistermyndigheten for bostedskommunen innen en måned.</article><article class="legalP" id="kapittel-1-foreslåttparagraf-1-ledd-4">Melding skal gis for alle levende fødte og for dødfødte etter 28 ukers svangerskap.</article></article><article class="futureLegalArticle" data-name="§2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2</span>.</span><article class="legalP" id="kapittel-1-foreslåttparagraf-2-ledd-1">Fødselsmeldingen skal skrives på særskilt blankett fastsatt av Sentralkontoret for folkeregistrering eller gis i den meldeform Sentralkontoret for folkeregistrering fastsetter. Ved elektronisk fødselsmelding må fastsatt kravspesifikasjon følges.</article></article> <article class="defaultP" margin-top="true">§ 3 første ledd skal lyde:</article><article class="legalP" id="kapittel-1-ledd-2">Dersom foreldrene ikke er gift med hverandre eller moren er formelt separert fra barnets far og farskap er erkjent i forbindelse med fødselen, skal den som etter § 1 er pliktig til å sende fødselsmelding, sende farskapserkjennelsen til Sentralkontoret for folkeregistrering.</article> <article class="defaultP" margin-top="true">§ 4 og § 5 skal lyde:</article><article class="futureLegalArticle" data-name="§4" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 4</span>.</span><article class="legalP" id="kapittel-1-foreslåttparagraf-3-ledd-1">Sentralkontoret for folkeregistrering avgjør i enkeltvedtak om fødselen skal registreres. Sentralkontoret kan om nødvendig kreve at jordmor, lege eller barnets mor legger frem nærmere opplysninger som kan dokumentere fødselen.</article></article><article class="futureLegalArticle" data-name="§5" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 5</span>.</span><article class="legalP" id="kapittel-1-foreslåttparagraf-4-ledd-1">Dersom en eller begge foreldre tilhører Den norske kirke, skal den som har meldeplikt etter § 1 gi opplysning om kirketilhørigheten i fødselsmeldingen. Folkeregistermyndigheten for morens bostedskommune skal sende særskilt melding om fødsel til presten i det kirkesognet moren er registrert som bosatt.</article><article class="legalP" id="kapittel-1-foreslåttparagraf-4-ledd-2">Dersom en eller begge foreldre tilhører et registrert trossamfunn og foreldrene er gift med hverandre, skal den som har meldeplikt etter § 1 sende separat papirbasert melding om trossamfunnets navn og adresse til folkeregistermyndigheten for morens bostedskommune. Tilhørighet til trossamfunn oppgis ikke i den delen av fødselsmeldingen som sendes Sentralkontoret for folkeregistrering. Er barnets foreldre ikke gift med hverandre eller moren er formelt separert fra faren, skal bare melding om det trossamfunn moren tilhører sendes til folkeregistermyndigheten. Folkeregistermyndigheten for morens bostedskommune skal sende særskilt melding om fødsel til presten (forstanderen) for det/de trossamfunn som foreldrene tilhører.</article></article> <article class="defaultP" margin-top="true">§ 9 annet ledd skal lyde:</article><article class="legalP" id="kapittel-1-ledd-3">Med unntak av erkjennelser som skjer i forbindelse med fødselsmeldingen (§ 3), skal erkjennelsen gis ved personlig fremmøte i samsvar med reglene i barneloven § 4 annet ledd.</article> <article class="defaultP" margin-top="true">§ 9 fjerde og femte ledd skal lyde:</article><article class="legalP" id="kapittel-1-ledd-4">Den som mottar farskapserkjennelsen, skal sende originalen og to kopier til Sentralkontoret for folkeregistrering.</article><article class="legalP" id="kapittel-1-ledd-5">Dersom foreldrene ikke bor sammen, skal Sentralkontoret for folkeregistrering sende en kopi til bidragsfogden på barnets bosted. Kopi sendes til bidragsfogden også når foreldrene bor sammen hvis erkjennelsen er gitt senere enn i forbindelse med fødselsmeldingen og er foretatt overfor andre enn bidragsfogden.</article> <article class="defaultP" margin-top="true">§ 10 og § 11 skal lyde:</article><article class="futureLegalArticle" data-name="§10" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 10</span>.</span><article class="legalP" id="kapittel-1-foreslåttparagraf-5-ledd-1">Erkjennes ikke farskapet i samsvar med § 9, skal bidragsfogden (på morens bosted) så snart farskapet er endelig fastslått, sende melding om farskapet til Sentralkontoret for folkeregistrering.</article><article class="legalP" id="kapittel-1-foreslåttparagraf-5-ledd-2">Meldingen skrives på fastsatt blankett og sendes i to eksemplarer (original og kopi). Bidragsfogden må før meldingen sendes, kontrollere at farens fødselsnummer og navn er riktig angitt, om nødvendig ved innhenting av fødselsattest.</article></article><article class="futureLegalArticle" data-name="§11" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 11</span>.</span><article class="legalP" id="kapittel-1-foreslåttparagraf-6-ledd-1">Når Sentralkontoret for folkeregistrering har mottatt de i § 9 og § 10 nevnte meldinger, registreres meldingen i Det sentrale folkeregister.</article></article> <article class="defaultP" margin-top="true">§ 12 første ledd skal lyde:</article><article class="legalP" id="kapittel-1-ledd-6">Folkeregistermyndigheten for morens bostedskommune skal straks barnet er tildelt fødselsnummer sende forespørsel om navnevalg til den/de som har foreldreansvaret for barnet.</article> <article class="defaultP" margin-top="true">§ 12 nytt tredje ledd skal lyde:</article><article class="legalP" id="kapittel-1-ledd-7">Folkeregistermyndigheten for morens bostedskommune registrerer navn på grunnlag av melding om navnevalg fra den/de som har foreldreansvaret. Har barnet fylt 6 måneder uten at melding er sendt eller uten at meldingen er godtatt, gjelder bestemmelsene i denne forskrifts § 13 og § 14.</article> <article class="defaultP" margin-top="true">§ 15 skal lyde:</article><article class="legalP" id="kapittel-1-ledd-8">Om navnevalg etter § 13 og § 14 skal folkeregistermyndigheten for morens bostedskommune gi melding videre til<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-8-punkt-1"><article class="legalP" id="kapittel-1-ledd-8-punkt-1-ledd-1">Presten i det sognet hvor moren er registrert som bosatt ved barnets fødsel, dersom en eller begge foreldre tilhører Den norske kirke, og</article></article></li><li data-li-identifier="b)" data-name="b)"><article class="listArticle" id="kapittel-1-ledd-8-punkt-2"><article class="legalP" id="kapittel-1-ledd-8-punkt-2-ledd-1">Prest (forstander) for det/de registrerte trossamfunn som foreldrene tilhører (jf. forskriftens § 5 annet ledd). Er barnets foreldre ikke gift med hverandre eller moren er formelt separert fra faren, skal melding om navn bare sendes til det trossamfunnet moren tilhører.</article></article></li></ul></article></section><section class="section" data-name="kapII" id="kapittel-2" data-lovdata-URL="LTI/forskrift/2005-12-21-1764/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft fra 1. januar 2006.</article></section></main></body></html>