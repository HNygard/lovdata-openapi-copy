<!DOCTYPE html><html lang="no"><head><title>Forskrift om politiattest i henhold til barnehageloven.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-12-16-1509</dd><dt class="dokid">DokumentID</dt><dd class="dokid">LTI/forskrift/2005-12-16-1509</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 16 s 2449</dd><dt class="dateInForce">I kraft fra</dt><dd class="dateInForce">2006-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1995-12-01-946</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-06-17-64/§19</li></ul></dd><dt class="dateOfPublication">Kunngjort</dt><dd class="dateOfPublication">2005-12-20</dd><dt class="journalNumber">Journalnummer</dt><dd class="journalNumber">2005-1213</dd><dt class="titleShort">Korttittel</dt><dd class="titleShort">Forskrift om politiattest i barnehager</dd><dt class="title">Tittel</dt><dd class="title">Forskrift om politiattest i henhold til barnehageloven.</dd><dt class="miscInformation">Annet om dokumentet</dt><dd class="miscInformation">Fastsatt av Barne- og familiedepartementet 16. desember 2005 med hjemmel i lov 17. juni 2005 nr. 64 om barnehager (barnehageloven) § 19 fjerde ledd.</dd><dt class="refid">RefID</dt><dd class="refid">forskrift/2005-12-16-1509</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om politiattest i henhold til barnehageloven.<ul class="tocSubUl"><li>§ 1. Formål og virkeområde</li><li>§ 2. Krav om politiattest</li><li>§ 3. Politiattestens innhold</li><li>§ 4. Framgangsmåte</li><li>§ 5. Behandling av politiattest og taushetsplikt</li><li>§ 6. Virkningen av ikke tilfredsstillende politiattest</li><li>§ 7. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2005-12-16-1509" id="dokument"><h1>Forskrift om politiattest i henhold til barnehageloven.</h1><article class="legalArticle" data-lovdata-URL="LTI/forskrift/2005-12-16-1509/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og virkeområde</span></h2><article class="legalP" id="paragraf-1-ledd-1">Formålet med forskriften er å bidra til å hindre at barn utsettes for seksuelle overgrep i barnehagen.</article><article class="legalP" id="paragraf-1-ledd-2">Alle godkjente og godkjenningspliktige barnehager omfattes av forskriften.</article></article><article class="legalArticle" data-lovdata-URL="LTI/forskrift/2005-12-16-1509/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Krav om politiattest</span></h2><article class="legalP" id="paragraf-2-ledd-1">Den som skal arbeide i barnehage skal legge fram tilfredsstillende attest som viser om personen er siktet, tiltalt eller dømt for overtredelser av de bestemmelser i straffeloven som er nevnt i denne forskrift § 3 andre ledd. Attesten skal ikke være eldre enn 3 måneder.</article><article class="legalP" id="paragraf-2-ledd-2">Med den som skal arbeide i barnehage menes alt barnehagepersonale som har ulike arbeidsoppgaver i barnehagen, personer som innehar langvarige vikariater, vikarer tilknyttet en mer etablert vikarordning og sivilarbeidere.</article></article><article class="legalArticle" data-lovdata-URL="LTI/forskrift/2005-12-16-1509/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Politiattestens innhold</span></h2><article class="legalP" id="paragraf-3-ledd-1">Politiattesten skal vise om vedkommende er siktet, tiltalt eller dømt for seksuelle overgrep mot barn.</article><article class="legalP" id="paragraf-3-ledd-2">Med seksuelle overgrep mot barn menes overtredelser av straffeloven § 195, § 196, § 200 annet ledd, § 201 bokstav c og § 204a.</article><article class="legalP" id="paragraf-3-ledd-3">For utstedelse av attest gjelder lov 11. juni 1971 nr. 52 om strafferegistrering og forskrift 20. desember 1974 nr. 4 om strafferegistrering, med de unntak og presiseringer som framgår av denne paragrafen.</article></article><article class="legalArticle" data-lovdata-URL="LTI/forskrift/2005-12-16-1509/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Framgangsmåte</span></h2><article class="legalP" id="paragraf-4-ledd-1">Arbeidsgiver skal i utlysingsteksten gjøre søkere oppmerksom på at det vil bli krevd politiattest ved ansettelse, men at denne ikke skal legges ved søknaden. Attest skal kun kreves av den søkeren som tilbys stillingen. Politiattest skal foreligge før arbeidstaker tiltrer stillingen.</article><article class="legalP" id="paragraf-4-ledd-2">Ved godkjenning av privat barnehage skal kommunen påse at det foreligger tilfredsstillende politiattest for eier, der eier selv skal arbeide i eller av andre grunner oppholde seg regelmessig i barnehagen.</article><article class="legalP" id="paragraf-4-ledd-3">Kommunen kan også kreve politiattest fra eier av barnehagens lokaler eller fra familiemedlemmer som er til stede i barnehagens/familiebarnehagens åpningstid.</article><article class="legalP" id="paragraf-4-ledd-4">Det skal framgå av saksdokumentene at tilfredsstillende politiattest er levert.</article></article><article class="legalArticle" data-lovdata-URL="LTI/forskrift/2005-12-16-1509/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Behandling av politiattest og taushetsplikt</span></h2><article class="legalP" id="paragraf-5-ledd-1">Politiattesten skal oppbevares utilgjengelig for uvedkommende og skal makuleres umiddelbart etter å ha vært benyttet i ansettelsessaken eller ved godkjenningen.</article><article class="legalP" id="paragraf-5-ledd-2">Den som får kjennskap til opplysninger gjennom en politiattest, plikter å hindre at uvedkommende får adgang eller kjennskap til disse. Overtredelse kan straffes etter straffeloven § 121.</article></article><article class="legalArticle" data-lovdata-URL="LTI/forskrift/2005-12-16-1509/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Virkningen av ikke tilfredsstillende politiattest</span></h2><article class="legalP" id="paragraf-6-ledd-1">Personer som ikke kan framlegge tilfredsstillende politiattest, er utelukket fra arbeid i barnehager.</article><article class="legalP" id="paragraf-6-ledd-2">Kommunen skal nekte godkjenning av barnehage dersom det ikke legges fram tilfredsstillende politiattest for eier eller familiemedlemmer, jf. forskriften § 4 annet ledd.</article></article><article class="legalArticle" data-lovdata-URL="LTI/forskrift/2005-12-16-1509/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse</span></h2><article class="legalP" id="paragraf-7-ledd-1">Forskriften trer i kraft 1. januar 2006. Fra samme tidspunkt oppheves forskrift 1. desember 1995 nr. 946 om politiattest i henhold til barnehageloven, fastsatt med hjemmel i lov 5. mai 1995 nr. 19 om barnehager (barnehageloven) § 20 tredje ledd.</article></article></main></body></html>