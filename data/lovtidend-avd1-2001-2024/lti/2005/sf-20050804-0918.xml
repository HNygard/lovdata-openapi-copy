<!DOCTYPE html><html lang="no"><head><title>Forskrift om endring i forskrift om utlendingers adgang til riket og deres opphold her (utlendingsforskriften).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-08-04-918</dd><dt class="dokid">DokumentID</dt><dd class="dokid">LTI/forskrift/2005-08-04-918</dd><dt class="ministry">Departement</dt><dd class="ministry"><ul><li>Kommunal- og regionaldepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 11 s 1732</dd><dt class="dateInForce">I kraft fra</dt><dd class="dateInForce">2005-09-09</dd><dt class="changesToDocuments">Endrer</dt><dd class="changesToDocuments"><ul><li>forskrift/1990-12-21-1028</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1988-06-24-64/§38</li><li>lov/1988-06-24-64/§38b</li><li>lov/1988-06-24-64/§59</li><li>forskrift/2005-04-29-378</li></ul></dd><dt class="dateOfPublication">Kunngjort</dt><dd class="dateOfPublication">2005-08-26</dd><dt class="journalNumber">Journalnummer</dt><dd class="journalNumber">2005-0806</dd><dt class="titleShort">Korttittel</dt><dd class="titleShort">Endr. i utlendingsforskriften</dd><dt class="title">Tittel</dt><dd class="title">Forskrift om endring i forskrift om utlendingers adgang til riket og deres opphold her (utlendingsforskriften).</dd><dt class="miscInformation">Annet om dokumentet</dt><dd class="miscInformation">Fastsatt av Kommunal- og regionaldepartementet 4. august 2005 med hjemmel i lov 24. juni 1988 nr. 64 om utlendingers adgang til riket og deres opphold her (utlendingsloven) § 38 sjette ledd, § 38b annet ledd og § 59, jf. delegeringsvedtak 29. april 2005 nr. 378.</dd><dt class="refid">RefID</dt><dd class="refid">forskrift/2005-08-04-918</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om utlendingers adgang til riket og deres opphold her (utlendingsforskriften).<ul class="tocSubUl"><li>I<ul class="tocSubUl"><li>§ 132h. Saksbehandlingen i saker etter lovens § 38 fjerde ledd</li><li>§ 132i. Utlendingsnemndas kompetanse i saker etter lovens § 38 fjerde ledd</li><li>§ 133. Krav til Utlendingsnemndas direktør og nemndledere</li><li>§ 136. Nemndas møter. Taushetsplikt. Direktørens kompetanse</li><li>§ 138. Behandlingsform i Utlendingsnemnda</li><li>§ 141a. Saker som behandles i stornemnd</li><li>§ 142. Personlig fremmøte i nemndmøte</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2005-08-04-918" id="dokument"><h1>Forskrift om endring i forskrift om utlendingers adgang til riket og deres opphold her (utlendingsforskriften).</h1><section class="section" data-name="kapI" id="kapittel-1" data-lovdata-URL="LTI/forskrift/2005-08-04-918/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 21. desember 1990 nr. 1028 om utlendingers adgang til riket og deres opphold her (utlendingsforskriften) gjøres følgende endringer:</article> <article class="defaultP" margin-top="true">§ 121 tredje ledd skal lyde:</article><article class="legalP" id="kapittel-1-ledd-2">Utlendingsdirektoratets vedtak kan påklages til Utlendingsnemnda, jf. lovens § 38 annet ledd.</article> <article class="defaultP" margin-top="true">Mellom § 132g og ny § 132h skal ny underoverskrift lyde:</article> <article class="defaultP" margin-top="true"><i>Overprøving av vedtak, jf. lovens § 38</i></article> <article class="defaultP" margin-top="true">Ny § 132h skal lyde:</article><article class="futureLegalArticle" data-name="§132h" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 132h</span>. <span class="legalArticleTitle">Saksbehandlingen i saker etter lovens § 38 fjerde ledd</span></span><article class="legalP" id="kapittel-1-foreslåttparagraf-1-ledd-1">Forvaltningsloven gjelder ved behandlingen av saker etter utlendingslovens § 38 fjerde ledd med mindre annet er fastsatt i forskriften her. Forvaltningslovens kapittel VI gjelder ikke.</article><article class="legalP" id="kapittel-1-foreslåttparagraf-1-ledd-2">Dersom departementet beslutter at Utlendingsdirektoratets vedtak skal overprøves, legges saken fram for direktoratet, som skal foreta de undersøkelser saken gir grunn til. Kommer Utlendingsdirektoratet til at vedtaket er ugyldig, kan direktoratet oppheve det og behandle saken på nytt. Dersom vilkårene for å overprøve vedtaket ikke er oppfylt, jf. utlendingslovens § 38 fjerde ledd, skal Utlendingsdirektoratet avvise saken.</article><article class="legalP" id="kapittel-1-foreslåttparagraf-1-ledd-3">Utlendingsdirektoratet skal varsle utlending som vedtaket er til gunst for snarest mulig, jf. likevel forvaltningslovens § 16 tredje ledd. Samtidig skal det settes frist for å gi uttalelse. Varsles utlendingen ved brev, skal kopi av grunngitt beslutning om overprøving vedlegges med mindre utlendingen etter forvaltningslovens § 19 kan nektes adgang til den.</article><article class="legalP" id="kapittel-1-foreslåttparagraf-1-ledd-4">Dersom Utlendingsdirektoratet ikke treffer avgjørelse som nevnt i annet ledd, skal sakens dokumenter sendes Utlendingsnemnda så snart saken er tilrettelagt. Dersom Utlendingsdirektoratet gir uttalelse til Utlendingsnemnda som utlendingen kan kreve å få se uten hinder av forvaltningslovens § 19, skal direktoratet sende kopi til utlendingen. Utlendingsdirektoratet skal også sende kopi av slik uttalelse til departementet.</article><article class="legalP" id="kapittel-1-foreslåttparagraf-1-ledd-5">Utlendingsnemnda skal påse at saken er så godt opplyst som mulig før vedtak treffes eller uttalelse om sakens prinsipielle sider gis, jf. § 132i. Utlendingsnemnda kan pålegge Utlendingsdirektoratet å foreta nærmere undersøkelser m.m.</article></article> <article class="defaultP" margin-top="true">Ny § 132i skal lyde:</article><article class="futureLegalArticle" data-name="§132i" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 132i</span>. <span class="legalArticleTitle">Utlendingsnemndas kompetanse i saker etter lovens § 38 fjerde ledd</span></span><article class="legalP" id="kapittel-1-foreslåttparagraf-2-ledd-1">Dersom vilkårene for å behandle saken ikke er oppfylt, jf. utlendingslovens § 38 fjerde ledd, skal den nemndlederen som har saken, avvise saken. Utlendingsnemnda er ikke bundet av at Utlendingsdirektoratet har ansett vilkårene for å foreligge. Utlendingsnemndas vedtak om å avvise saken kan ikke påklages.</article><article class="legalP" id="kapittel-1-foreslåttparagraf-2-ledd-2">Tas saken under behandling, kan Utlendingsnemnda prøve alle sider av saken og herunder ta hensyn til nye omstendigheter.</article><article class="legalP" id="kapittel-1-foreslåttparagraf-2-ledd-3">Kommer Utlendingsnemnda til at Utlendingsdirektoratets vedtak er ugyldig, skal den oppheve vedtaket og sende saken tilbake til direktoratet for hel eller delvis ny behandling. Utlending som oppholder seg i riket på grunnlag av Utlendingsdirektoratets vedtak, har, med mindre særlige grunner taler mot det, rett til fortsatt opphold på tidligere vilkår fram til direktoratet fatter nytt vedtak i saken. Gyldige vedtak kan ikke oppheves eller endres, men Utlendingsnemnda kan avgi uttalelse om sakens prinsipielle sider.</article><article class="legalP" id="kapittel-1-foreslåttparagraf-2-ledd-4">Utlendingsnemndas vedtak etter tredje ledd første punktum kan ikke påklages.</article></article> <article class="defaultP" margin-top="true">§ 133 skal lyde:</article><article class="futureLegalArticle" data-name="§133" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 133</span>. <span class="legalArticleTitle">Krav til Utlendingsnemndas direktør og nemndledere</span></span><article class="legalP" id="kapittel-1-foreslåttparagraf-3-ledd-1">Utlendingsnemnda ledes av en direktør, jf. lovens § 38a annet ledd. Nemnda skal videre ha nemndledere. Direktørens arbeidsområde omfatter også funksjonen som nemndleder. Direktøren og nemndlederne må fylle kravene til dommere i domstollovens § 53 første ledd og § 54 annet ledd. Direktøren beskikkes på åremål av Kongen i statsråd for seks år. Gjenoppnevning kan foretas for én periode. Nemndledere beskikkes på åremål av Kongen i statsråd for åtte år. Gjenoppnevning kan ikke foretas.</article></article> <article class="defaultP" margin-top="true">§ 134 første ledd første punktum skal lyde:</article><article class="legalP" id="kapittel-1-ledd-3">Nemnda skal ha nemndmedlemmer oppnevnt av Kongen i statsråd etter forslag fra Kommunal- og regionaldepartementet, Utenriksdepartementet, Norges Juristforbund og humanitære organisasjoner, jf. lovens § 38a fjerde ledd.</article> <article class="defaultP" margin-top="true">§ 135 oppheves.</article> <article class="defaultP" margin-top="true">§ 136 skal lyde:</article><article class="futureLegalArticle" data-name="§136" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 136</span>. <span class="legalArticleTitle">Nemndas møter. Taushetsplikt. Direktørens kompetanse</span></span><article class="legalP" id="kapittel-1-foreslåttparagraf-4-ledd-1">Nemndas møter foregår for lukkede dører, jf. lovens § 38a femte ledd. Nemndlederen kan gi adgang for andre enn klageren til å møte og avgi uttalelse, jf. § 142 femte ledd og lovens § 38b fjerde ledd. Dersom det fremkommer opplysninger for nemnda som det anses påkrevd at klageren får uttale seg om for å kunne ivareta sitt tarv på en forsvarlig måte, skal det gis anledning til det.</article><article class="legalP" id="kapittel-1-foreslåttparagraf-4-ledd-2">Enhver som deltar ved behandlingen av sak for nemnda, har taushetsplikt etter forvaltningslovens § 13 til § 13e. Overtredelse straffes etter straffelovens § 121.</article><article class="legalP" id="kapittel-1-foreslåttparagraf-4-ledd-3">Direktøren kan gi interne generelle retningslinjer om behandlingen av enkeltsaker, skjønnsutøvelse mv., men kan ikke instruere i den enkelte sak.</article></article> <article class="defaultP" margin-top="true">§ 137 første punktum skal lyde:</article><article class="legalP" id="kapittel-1-ledd-4">Ved søksmål mot staten om lovmessigheten av Utlendingsnemndas vedtak etter utlendingsloven eller om erstatning som følge av slike vedtak, opptrer staten ved Utlendingsnemnda, jf. lovens § 38a sjuende ledd.</article> <article class="defaultP" margin-top="true">§ 138 skal lyde:</article><article class="futureLegalArticle" data-name="§138" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 138</span>. <span class="legalArticleTitle">Behandlingsform i Utlendingsnemnda</span></span><article class="legalP" id="kapittel-1-foreslåttparagraf-5-ledd-1">Nemnda bestemmer selv behandlingsformen for den enkelte sak, med unntak av saker som behandles etter lovens § 38b annet ledd, jf. lovens § 38b fjerde ledd. Når dette ikke fremgår av generelle retningslinjer, treffes beslutningen av en nemndleder.</article><article class="legalP" id="kapittel-1-foreslåttparagraf-5-ledd-2">Forvaltningslovens kapittel IV til VI om saksforberedelse, vedtak og klage gjelder ikke for beslutninger om behandlingsform, jf. lovens § 38b sjette ledd.</article></article> <article class="defaultP" margin-top="true">§ 139 annet og tredje ledd skal lyde:</article><article class="legalP" id="kapittel-1-ledd-5">Sakene avgjøres ved flertallsvedtak, jf. lovens § 38b fjerde ledd annet punktum.</article><article class="legalP" id="kapittel-1-ledd-6">I asylsaker stemmes det først over om klageren skal gis asyl. Er det ikke flertall for dette, stemmes det over om klageren skal innvilges tillatelse. Dersom det er flertall for dette, stemmes det over oppholdsgrunnlaget, herunder om tillatelsen skal gis med begrensninger.</article> <article class="defaultP" margin-top="true">§ 140 første ledd første og annet punktum skal lyde:</article><article class="legalP" id="kapittel-1-ledd-7">En nemndleder alene kan avgjøre saker som ikke byr på vesentlige tvilsspørsmål, jf. lovens § 38b tredje ledd første punktum. I slike saker kan nemnda også delegere vedtaksmyndighet til sekretariatet, jf. lovens § 38b tredje ledd annet punktum.</article> <article class="defaultP" margin-top="true">§ 141 første og annet ledd skal lyde:</article><article class="legalP" id="kapittel-1-ledd-8">En nemndleder alene kan avgjøre anmodning om omgjøring av vedtak truffet av Utlendingsnemnda når det ikke er grunn til å anta at nemnda vil endre vedtaket, jf. lovens § 38b tredje ledd.</article><article class="legalP" id="kapittel-1-ledd-9">Under behandlingen av anmodning om omgjøring av vedtak truffet av Utlendingsnemnda kan en nemndleder alene beslutte at det ikke skal tas hensyn til opplysninger, dokumenter eller andre bevismidler som kunne ha vært gitt eller fremlagt under den tidligere behandlingen av saken, jf. lovens § 38b tredje ledd. Slik beslutning kan bare treffes når det ikke er grunn til å anta at nemnda vil endre vedtaket som følge av innholdet av bevismidlene.</article> <article class="defaultP" margin-top="true">Ny § 141a skal lyde:</article><article class="futureLegalArticle" data-name="§141a" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 141a</span>. <span class="legalArticleTitle">Saker som behandles i stornemnd</span></span><article class="legalP" id="kapittel-1-foreslåttparagraf-6-ledd-1">Saker etter utlendingslovens § 38 fjerde ledd skal behandles i stornemnd.</article><article class="legalP" id="kapittel-1-foreslåttparagraf-6-ledd-2">Saker av prinsipiell betydning, saker med store samfunnsmessige eller økonomiske konsekvenser og saker på områder der det er tendenser til ulik praksis, kan behandles i stornemnd. Også anmodning om omgjøring av Utlendingsnemndas vedtak i saker som nevnt i første punktum kan behandles i stornemnd.</article><article class="legalP" id="kapittel-1-foreslåttparagraf-6-ledd-3">Departementet og Utlendingsdirektoratet kan kreve at en sak som nevnt i annet ledd behandles i stornemnd. Den nemndlederen som har fått tildelt en sak som nevnt i annet ledd kan be om at saken behandles i stornemnd. Ved anmodning om behandling i stornemnd fra en nemndleder skal direktøren i Utlendingsnemnda kontrollere at vilkårene for slik behandling er oppfylt. Krav eller anmodning om behandling i stornemnd skal begrunnes.</article><article class="legalP" id="kapittel-1-foreslåttparagraf-6-ledd-4">I saker der det er truffet vedtak i nemndmøte til ugunst for utlendingen, og nemndlederen mener at vedtaket er lovstridig, kan nemndlederen be om at saken behandles i stornemnd. Ved anmodning om behandling i stornemnd etter første punktum skal direktøren i Utlendingsnemnda kontrollere at vilkårene for slik behandling er oppfylt.</article><article class="legalP" id="kapittel-1-foreslåttparagraf-6-ledd-5">Ved behandling av saker i stornemnd deltar tre nemndledere og fire medlemmer. To av medlemmene trekkes ut blant dem som er oppnevnt etter forslag fra Kommunal- og regionaldepartementet, Utenriksdepartementet og Norges Juristforbund. De andre to trekkes ut blant dem som er oppnevnt etter forslag fra humanitære organisasjoner. § 139 annet til femte ledd gjelder tilsvarende. Vedtaket eller uttalelsen underskrives av lederen av stornemnda.</article></article> <article class="defaultP" margin-top="true">§ 142 skal lyde:</article><article class="futureLegalArticle" data-name="§142" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 142</span>. <span class="legalArticleTitle">Personlig fremmøte i nemndmøte</span></span><article class="legalP" id="kapittel-1-foreslåttparagraf-7-ledd-1">Nemnda kan gi utlendingen adgang til å møte personlig og uttale seg i sak som behandles etter lovens § 38b første eller annet ledd, jf. lovens § 38b femte ledd. Når det er besluttet at en sak skal behandles på denne måten, skal nemnda underrette utlendingen om dette og sette en frist for å gi skriftlig tilbakemelding på om utlendingen vil benytte seg av denne adgangen. Beslutning om personlig fremmøte treffes av en nemndleder.</article><article class="legalP" id="kapittel-1-foreslåttparagraf-7-ledd-2">Adgang til personlig fremmøte skal som hovedregel gis i saker der Utlendingsdirektoratet har truffet vedtak om<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-7-ledd-2-punkt-1"><article class="legalP" id="kapittel-1-foreslåttparagraf-7-ledd-2-punkt-1-ledd-1">avslag på søknad om asyl når det heller ikke er gitt tillatelse etter lovens § 8 annet ledd,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-7-ledd-2-punkt-2"><article class="legalP" id="kapittel-1-foreslåttparagraf-7-ledd-2-punkt-2-ledd-1">avslag på søknad om familiegjenforening fremmet fra riket av asylsøkers familiemedlem som ikke selv har søkt asyl,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-7-ledd-2-punkt-3"><article class="legalP" id="kapittel-1-foreslåttparagraf-7-ledd-2-punkt-3-ledd-1">avslag på søknad om avledet flyktningstatus, jf. lovens § 17 tredje ledd,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-7-ledd-2-punkt-4"><article class="legalP" id="kapittel-1-foreslåttparagraf-7-ledd-2-punkt-4-ledd-1">at overføringsflyktning ikke gis status som flyktning, jf. lovens § 21 annet ledd,</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-7-ledd-2-punkt-5"><article class="legalP" id="kapittel-1-foreslåttparagraf-7-ledd-2-punkt-5-ledd-1">tilbakekall av innvilget asyl og i denne forbindelse tilbakekall og avslag på søknad om fornyelse av utlendingens arbeidstillatelse eller oppholdstillatelse, og tilbakekall og bortfall av bosettingstillatelse,</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-7-ledd-2-punkt-6"><article class="legalP" id="kapittel-1-foreslåttparagraf-7-ledd-2-punkt-6-ledd-1">tilbakekall og avslag på søknad om fornyelse av arbeidstillatelse eller oppholdstillatelse når første gangs tillatelse er gitt etter lovens § 8 annet ledd på grunnlag av søknad om asyl,</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-7-ledd-2-punkt-7"><article class="legalP" id="kapittel-1-foreslåttparagraf-7-ledd-2-punkt-7-ledd-1">tilbakekall og bortfall av bosettingstillatelse når første gangs tillatelse er gitt etter lovens § 8 annet ledd på grunnlag av søknad om asyl,</article></article></li><li data-li-identifier="h)" data-name="h)"><article class="listArticle" id="kapittel-1-foreslåttparagraf-7-ledd-2-punkt-8"><article class="legalP" id="kapittel-1-foreslåttparagraf-7-ledd-2-punkt-8-ledd-1">utvisning av utlending som har påberopt seg vern mot forfølgelse etter lovens § 15.</article></article></li></ul></article><article class="legalP" id="kapittel-1-foreslåttparagraf-7-ledd-3">Det kan gjøres unntak fra hovedregelen i annet ledd når utlendingens fremstilling av faktum er lagt til grunn, når det ikke er tvil om faktum og når nemnda anser det åpenbart at personlig fremmøte ikke vil ha betydning for avgjørelsen av saken.</article><article class="legalP" id="kapittel-1-foreslåttparagraf-7-ledd-4">Adgang til personlig fremmøte kan også gis i andre saker etter en konkret vurdering. Dette kan blant annet være aktuelt i saker om utvisning av utlending som har barn med fast bopel i Norge og selv har fast bopel her, og i saker om hvorvidt en kvinne omfattes av retten til ny tillatelse etter § 21 femte ledd, jf. § 37 sjette ledd.</article><article class="legalP" id="kapittel-1-foreslåttparagraf-7-ledd-5">Utlending som er gitt adgang til å møte, har rett til å møte sammen med advokat eller en annen representant, jf. lovens § 38b femte ledd.</article><article class="legalP" id="kapittel-1-foreslåttparagraf-7-ledd-6">Utlendingen skal avgi uttalelse og besvare eventuelle spørsmål fra nemnda. Han eller hun kan pålegges å gi opplysninger som kan ha betydning for vedtaket, jf. lovens § 44 annet ledd. Nemnda kan avskjære spørsmål og muntlige innlegg fra utlendingen, hans eller hennes advokat eller andre som er gitt adgang til personlig fremmøte, når disse ikke anses å ha betydning for saken. Utlendingen har ikke adgang til å være til stede under nemndas videre behandling av saken.</article><article class="legalP" id="kapittel-1-foreslåttparagraf-7-ledd-7">For å få saken så godt opplyst som mulig, kan nemnda innkalle andre til å møte personlig.</article><article class="legalP" id="kapittel-1-foreslåttparagraf-7-ledd-8">Saken skal som hovedregel utsettes dersom utlendingen har gyldig forfall. Som gyldig forfall regnes blant annet at underretning om tidspunktet for fremmøtet ikke er kommet frem til utlendingen, og omstendigheter som medfører at utlendingen ikke kunne ha møtt uten fare for helbred eller velferd eller uten å forsømme viktige og uoppsettelige forretninger eller plikter.</article><article class="legalP" id="kapittel-1-foreslåttparagraf-7-ledd-9">Forvaltningslovens kapittel IV til VI gjelder ikke for beslutninger om personlig fremmøte, jf. lovens § 38b sjette ledd.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2005-08-04-918/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 9. september 2005.</article></section></main></body></html>