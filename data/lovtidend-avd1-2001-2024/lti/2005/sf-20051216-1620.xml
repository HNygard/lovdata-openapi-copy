<!DOCTYPE html><html lang="no"><head><title>Forskrift om eksamen ved Norges Informasjonsteknologiske Høgskole.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-12-16-1620</dd><dt class="dokid">DokumentID</dt><dd class="dokid">LTI/forskrift/2005-12-16-1620</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 16 s 2563</dd><dt class="dateInForce">I kraft fra</dt><dd class="dateInForce">2006-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-9</li><li>lov/2005-04-01-15/§3-10</li></ul></dd><dt class="dateOfPublication">Kunngjort</dt><dd class="dateOfPublication">2005-12-28</dd><dt class="journalNumber">Journalnummer</dt><dd class="journalNumber">2005-1311</dd><dt class="titleShort">Korttittel</dt><dd class="titleShort">Forskrift om eksamen ved NITH</dd><dt class="title">Tittel</dt><dd class="title">Forskrift om eksamen ved Norges Informasjonsteknologiske Høgskole.</dd><dt class="miscInformation">Annet om dokumentet</dt><dd class="miscInformation">Fastsatt av styret for Norges Informasjonsteknologiske Høgskole 16. desember 2005 med hjemmel i lov 1. april 2005 nr. 15 om universiteter og høyskoler § 3-9 og § 3-10.</dd><dt class="refid">RefID</dt><dd class="refid">forskrift/2005-12-16-1620</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om eksamen ved Norges Informasjonsteknologiske Høgskole.<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Eksamensformer og tidspunkt for eksamen</li><li>§ 4. Adgang til eksamen</li><li>§ 5. Oppmelding til eksamen</li><li>§ 6. Språkform ved skriftlig eksamen</li><li>§ 7. Vurderingsgrunnlag</li><li>§ 8. Særordninger</li><li>§ 9. Hjelpemidler ved eksamen</li><li>§ 10. Fusk ved eksamen</li><li>§ 11. Fravær fra eksamen</li><li>§ 12. Vurdering og karakterskala</li><li>§ 13. Sensur</li><li>§ 14. Fritak og godskriving</li><li>§ 15. Reduksjon i studiepoeng</li><li>§ 16. Vitnemål og karakterutskrift</li><li>§ 17. Begrunnelse for og klage over karakterfastsetting</li><li>§ 18. Klage over formelle feil ved eksamen</li><li>§ 19. Utfyllende bestemmelser og instrukser</li><li>§ 20. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2005-12-16-1620" id="dokument"><h1>Forskrift om eksamen ved Norges Informasjonsteknologiske Høgskole.</h1><article class="legalArticle" data-lovdata-URL="LTI/forskrift/2005-12-16-1620/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="numberedLegalP" data-numerator="1" id="paragraf-1-nummer-1">1. Bestemmelsene i denne forskriften gjelder alle vurderingsordninger, når resultatet inngår på vitnemål eller karakterutskrift.</article><article class="numberedLegalP" data-numerator="2" id="paragraf-1-nummer-2">2. For studier som er regulert av rammeplaner, gjelder bestemmelsene om eksamen, vurdering og sensur som er gitt i rammeplanen eller forskrift for vedkommende studium.</article></article><article class="legalArticle" data-lovdata-URL="LTI/forskrift/2005-12-16-1620/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I forskriften brukes følgende definisjoner:</article> <article class="defaultP" margin-top="true"><i>Loven</i></article><article class="legalP" id="paragraf-2-ledd-2">Med loven forstås lov 1. april 2005 nr. 15 om universiteter og høyskoler.</article> <article class="defaultP" margin-top="true"><i>Emne</i></article><article class="legalP" id="paragraf-2-ledd-3">Et emne er en enhet med et gitt antall studiepoeng som inngår i et studieprogram.</article> <article class="defaultP" margin-top="true"><i>Emnebeskrivelse</i></article><article class="legalP" id="paragraf-2-ledd-4">Emnebeskrivelse er en konkretisering av det faglige innholdet i et emne og gir en nærmere beskrivelse av emnets innhold, læringsmål, studieform, organisering og vurderingsordning.</article> <article class="defaultP" margin-top="true"><i>Studieprogram</i></article><article class="legalP" id="paragraf-2-ledd-5">Studieprogram er betegnelsen på et studieforløp med et definert omfang av emner som inngår i en studieplan, og som fører frem til en grad.</article> <article class="defaultP" margin-top="true"><i>Studiepoeng</i></article><article class="legalP" id="paragraf-2-ledd-6">Studiepoeng er måleenhet for studieomfang, der et fullt studieår er normert til 60 studiepoeng.</article> <article class="defaultP" margin-top="true"><i>Eksamen</i></article><article class="legalP" id="paragraf-2-ledd-7">Som eksamen regnes avsluttende prøve i et emne, eller vurdering underveis i studiet når resultatet inngår på vitnemålet eller innregnes i endelig karakterfastsetting for emnet.</article> <article class="defaultP" margin-top="true"><i>Ordinær eksamen</i></article><article class="legalP" id="paragraf-2-ledd-8">Ordinær eksamen er første gang en student går opp til eksamen i et emne eller deler av et emne, og er betegnelsen på eksamen i henhold til normert studieprogresjon.</article> <article class="defaultP" margin-top="true"><i>Ny eksamen</i></article><article class="legalP" id="paragraf-2-ledd-9">Ny eksamen er den eksamen som arrangeres for studenter som ikke har avlagt eller bestått ordinær eksamen, eller som vil forbedre det samlede vurderingsgrunnlaget for en karakter.</article> <article class="defaultP" margin-top="true"><i>Ekstraordinær eksamen</i></article><article class="legalP" id="paragraf-2-ledd-10">Ekstraordinær eksamen er den eksamen som arrangeres i emner som er tatt ut av emneporteføljen.</article></article><article class="legalArticle" data-lovdata-URL="LTI/forskrift/2005-12-16-1620/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Eksamensformer og tidspunkt for eksamen</span></h2><article class="numberedLegalP" data-numerator="1" id="paragraf-3-nummer-1">1. Eksamen arrangeres i henhold til de vurderingsformer som er fastsatt i emnebeskrivelsen for det enkelte emnet.</article><article class="numberedLegalP" data-numerator="2" id="paragraf-3-nummer-2">2. Tid og sted for eksamen fastsettes og kunngjøres av høgskolen i egne eksamensplaner på Intranettet. Alle kandidater er selv ansvarlige for å holde seg orientert om tid og sted for eksamen.</article><article class="numberedLegalP" data-numerator="3" id="paragraf-3-nummer-3">3. Ny eksamen arrangeres for studenter som ikke har bestått eksamen eller som hadde gyldig fravær under eksamen. Det arrangeres ikke ny eksamen i deler av emner, kun som avsluttende prøve i hele emnet.<article class="legalP" id="paragraf-3-nummer-3-ledd-1">Første gang ny eksamen arrangeres etter ordinær eksamen, gjelder samme pensum som ved ordinær eksamen. Det er studentenes eget ansvar å undersøke hvilket vurderingsgrunnlag som gjelder ved oppmelding til ny eksamen i et emne.</article></article><article class="numberedLegalP" data-numerator="4" id="paragraf-3-nummer-4">4. Det kan arrangeres inntil to ekstraordinære eksamener når et emne utgår. Siste ekstraordinære eksamen arrangeres innen to år etter utgangen av studieåret da emnet ble undervist siste gang. Rektor kan gjøre vedtak om ekstraordinær eksamen i spesielle tilfelle.</article></article><article class="legalArticle" data-lovdata-URL="LTI/forskrift/2005-12-16-1620/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Adgang til eksamen</span></h2><article class="numberedLegalP" data-numerator="1" id="paragraf-4-nummer-1">1. En student kan fremstille seg til eksamen inntil tre ganger i samme emne, når det arrangeres eksamen i henhold til § 3 i denne forskriften. Større prosjektarbeider som forutsetter individuell eller gruppebasert veiledning, kan gjentas bare en gang. Etter skriftlig søknad kan det gis dispensasjon fra bestemmelsene i dette punktet.</article><article class="numberedLegalP" data-numerator="2" id="paragraf-4-nummer-2">2. For å kunne gå opp til eksamen må studenten ha betalt semesteravgift i henhold til lov og forskrift om studentsamskipnader og meldt seg opp til eksamen innen fastsatt frist, jf. § 5.1 i denne forskriften.</article><article class="numberedLegalP" data-numerator="3" id="paragraf-4-nummer-3">3. Retten til å delta i og fremstille seg til eksamen kan i enkelte emner være regulert ved særskilte krav. Slike krav skal fremgå av emnebeskrivelse eller studieplan.</article><article class="numberedLegalP" data-numerator="4" id="paragraf-4-nummer-4">4. Studenter som ønsker å gjennomføre eksamen utenom fast studiested, kan få dette godkjent etter søknad til studieadministrasjonen. Forutsetningen er at studenten selv gjør avtale med offentlig institusjon eller eventuelt norsk offentlig representant i vedkommende land som garanterer at eksamen blir gjennomført etter de krav som gjelder i norsk lov, denne forskrift og NITHs reglementer for eksamensgjennomføring. Studenten dekker alle omkostninger forbundet med dette.</article></article><article class="legalArticle" data-lovdata-URL="LTI/forskrift/2005-12-16-1620/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Oppmelding til eksamen</span></h2><article class="numberedLegalP" data-numerator="1" id="paragraf-5-nummer-1">1. Oppmelding til eksamen skjer automatisk for studenter som følger normert progresjon i et studieprogram. For studenter med avvikende utdanningsplan kunngjøres oppmeldingsrutiner og frister.</article><article class="numberedLegalP" data-numerator="2" id="paragraf-5-nummer-2">2. Kandidater som har meldt seg til ny eller ekstraordinær eksamen kan trekke oppmeldingen inntil to uker før eksamen uten kostnad.</article></article><article class="legalArticle" data-lovdata-URL="LTI/forskrift/2005-12-16-1620/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Språkform ved skriftlig eksamen</span></h2><article class="numberedLegalP" data-numerator="1" id="paragraf-6-nummer-1">1. Dersom undervisningen iflg. emnebeskrivelse/studieplan gis på et ikke-skandinavisk språk, skal eksamensoppgaven og besvarelsen gis på undervisningsspråket. Ordbok for det aktuelle språket er da tillatt ved eksamen.</article><article class="numberedLegalP" data-numerator="2" id="paragraf-6-nummer-2">2. Det kan søkes om å få levere eksamensbesvarelsen på et annet språk enn norsk eller undervisningsspråket. Søknaden behandles av studieadministrasjonen.</article></article><article class="legalArticle" data-lovdata-URL="LTI/forskrift/2005-12-16-1620/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Vurderingsgrunnlag</span></h2><article class="numberedLegalP" data-numerator="1" id="paragraf-7-nummer-1">1. Vurderingsgrunnlaget skal være angitt i emnebeskrivelsen. Lovens krav til upartisk og faglig betryggende prøving av studentenes kunnskaper og ferdigheter skal tilfredsstilles (§ 3-9).<article class="legalP" id="paragraf-7-nummer-1-ledd-1">Studentens kunnskaper og ferdigheter skal vurderes i samsvar med beskrivelsen av mål og metode i emnebeskrivelsen.</article></article><article class="numberedLegalP" data-numerator="2" id="paragraf-7-nummer-2">2. Muntlig eksamen skal være offentlig med mindre hensynet til gjennomføring tilsier noe annet. Det kan gjøres unntak fra regelen om offentlighet i enkelte tilfeller etter skriftlig søknad fra vedkommende kandidat når særlig tungtveiende grunner tilsier det.</article><article class="numberedLegalP" data-numerator="3" id="paragraf-7-nummer-3">3. Prosjektarbeid som gjennomføres i samarbeid med ekstern partner, kan være underlagt fortrolighetsbestemmelser. Dersom muntlig eksaminasjon i slike tilfeller inngår i vurderingen, kan det fattes vedtak om at eksamenssituasjonen ikke skal være offentlig.</article><article class="numberedLegalP" data-numerator="4" id="paragraf-7-nummer-4">4. Varigheten av den enkelte eksamen skal være angitt i eksamensplanen og emnebeskrivelsen.</article></article><article class="legalArticle" data-lovdata-URL="LTI/forskrift/2005-12-16-1620/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Særordninger</span></h2><article class="numberedLegalP" data-numerator="1" id="paragraf-8-nummer-1">1. Kandidater som har behov for særordninger ved eksamen, må søke om dette innen fastsatte frister. Behovet skal dokumenteres. Særordninger kan innvilges for en enkelt eksamen, for en gitt eksamensperiode, eller for hele studietiden dersom det fremgår av dokumentasjonen at behovet er varig. Det kan dispenseres fra søknadsfristen når det fremgår av attest at behovet har oppstått etter fristens utløp.</article><article class="numberedLegalP" data-numerator="2" id="paragraf-8-nummer-2">2. Følgende særordninger kan innvilges:<ul class="defaultList"><li data-li-identifier="a)" data-name="a)"><article class="listArticle" id="paragraf-8-nummer-2-punkt-1"><article class="legalP" id="paragraf-8-nummer-2-punkt-1-ledd-1">Kandidater med lese- og skrivevansker eller kandidater som av medisinske eller andre dokumenterte årsaker har behov for det, kan gis 25% tillegg i tid, oppad begrenset til en time, ved skriftlig skoleeksamen.</article></article></li><li data-li-identifier="b)" data-name="b)"><article class="listArticle" id="paragraf-8-nummer-2-punkt-2"><article class="legalP" id="paragraf-8-nummer-2-punkt-2-ledd-1">Det kan gis utvidet tid ved hjemmeeksamen etter søknad.</article></article></li><li data-li-identifier="c)" data-name="c)"><article class="listArticle" id="paragraf-8-nummer-2-punkt-3"><article class="legalP" id="paragraf-8-nummer-2-punkt-3-ledd-1">Kandidater med lese- og skrivevansker, kan gis tillatelse til bruk av ordbøker eller datamaskin med retteprogram. Kandidaten kan på anmodning få vedlagt besvarelsen en attest som bekrefter forholdet. Kandidater med annet morsmål enn norsk, kan etter søknad få anvende to-språklig ordbok.</article></article></li><li data-li-identifier="d)" data-name="d)"><article class="listArticle" id="paragraf-8-nummer-2-punkt-4"><article class="legalP" id="paragraf-8-nummer-2-punkt-4-ledd-1">For kandidater med spesielle behov kan det gis tillatelse til tilrettelegging med utstyr og hjelpemidler.</article></article></li></ul><article class="legalP" id="paragraf-8-nummer-2-ledd-1">Alle søknader om særordninger ved eksamen sendes til administrasjonen ved studiestedet som behandler søknaden.</article></article></article><article class="legalArticle" data-lovdata-URL="LTI/forskrift/2005-12-16-1620/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Hjelpemidler ved eksamen</span></h2><article class="legalP" id="paragraf-9-ledd-1">Tillatte hjelpemidler skal fremgå av emnebeskrivelsen. De skal også være ført opp på samme ark som eksamensoppgaven. Kandidaten har selv ansvar for å medbringe tillatte hjelpemidler. Kandidatene har ikke anledning til å utveksle hjelpemidler etter at eksamen er begynt. Se for øvrig NITHs ordensregler for eksamen.</article></article><article class="legalArticle" data-lovdata-URL="LTI/forskrift/2005-12-16-1620/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Fusk ved eksamen</span></h2><article class="numberedLegalP" data-numerator="1" id="paragraf-10-nummer-1">1. Følgende forhold betraktes som fusk eller forsøk på fusk:<ul class="defaultList"><li data-li-identifier="-" data-name="-"><article class="listArticle" id="paragraf-10-nummer-1-punkt-1"><article class="legalP" id="paragraf-10-nummer-1-punkt-1-ledd-1">å gi eller prøve å gi ikke tillatt hjelp til andre under eksamen</article></article></li><li data-li-identifier="-" data-name="-"><article class="listArticle" id="paragraf-10-nummer-1-punkt-2"><article class="legalP" id="paragraf-10-nummer-1-punkt-2-ledd-1">å motta slik hjelp</article></article></li><li data-li-identifier="-" data-name="-"><article class="listArticle" id="paragraf-10-nummer-1-punkt-3"><article class="legalP" id="paragraf-10-nummer-1-punkt-3-ledd-1">å besitte eller bruke hjelpemidler som ikke er tillatt etter at oppgaven er delt ut</article></article></li><li data-li-identifier="-" data-name="-"><article class="listArticle" id="paragraf-10-nummer-1-punkt-4"><article class="legalP" id="paragraf-10-nummer-1-punkt-4-ledd-1">å henvende seg muntlig eller skriftlig til andre eksaminander etter at oppgaven er delt ut.</article></article></li></ul></article><article class="numberedLegalP" data-numerator="2" id="paragraf-10-nummer-2">2. Ved hjemmeeksamen og andre skriftlige arbeider vil kopiering eller avskrift av emnelitteratur og andres arbeider uten kildehenvisning bli vurdert som fusk. Se også «Retningslinjer for intellektuell redelighet ved NITH».</article><article class="numberedLegalP" data-numerator="3" id="paragraf-10-nummer-3">3. Dersom det oppstår mistanke om fusk eller forsøk på fusk under eksamen, skal kandidaten straks gjøres oppmerksom på at forholdet vil bli rapportert. Kandidaten velger selv om han/hun vil fullføre eller avbryte eksamen.</article><article class="numberedLegalP" data-numerator="4" id="paragraf-10-nummer-4">4. Kandidater som blir tatt i fusk eller forsøk på fusk ved eksamen, får karakteren i emnet annullert, og kan i tillegg utestenges fra høgskolen og fratas retten til å gå opp til eksamen ved høgre utdanningsinstitusjoner i inntil ett år regnet etter endelig vedtak i høgskolens styre (jf. lovens § 4-7 og § 4-8).</article></article><article class="legalArticle" data-lovdata-URL="LTI/forskrift/2005-12-16-1620/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Fravær fra eksamen</span></h2><article class="numberedLegalP" data-numerator="1" id="paragraf-11-nummer-1">1. Den som ikke møter til eksamen uten gyldig grunn, regnes som fremstilt til eksamen og registreres som «ikke møtt».</article><article class="numberedLegalP" data-numerator="2" id="paragraf-11-nummer-2">2. Studenter som uteblir fra eksamen og som påberoper seg gyldig grunn, må snarest mulig, og senest innen en uke, underrette høgskolen skriftlig om dette vedlagt dokumentasjon. Ved egen sykdom, eller sykdom i nærmeste familie, skal det foreligge legeerklæring. Fravær som skyldes studentens egne disposisjoner, skal normalt ikke godkjennes.</article><article class="numberedLegalP" data-numerator="3" id="paragraf-11-nummer-3">3. Godkjent fravær teller ikke som eksamensforsøk i forhold til bestemmelsen i § 4.1 i denne forskriften og gir rett til ny eksamen uten avgift. Fravær som ikke blir godkjent, teller som eksamensforsøk, og registreres som «ikke møtt».</article></article><article class="legalArticle" data-lovdata-URL="LTI/forskrift/2005-12-16-1620/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Vurdering og karakterskala</span></h2><article class="numberedLegalP" data-numerator="1" id="paragraf-12-nummer-1">1. Ved eksamen benyttes normalt karakterene A-E som uttrykk for «bestått», mens F betyr «ikke bestått». Bokstavkarakterene gis uten tillegg av pluss eller minus. Karaktertrinnene gis følgende betegnelse og generell, kvalitativ beskrivelse: <table><thead><tr><th data-text-align="left" data-vertical-align="top"><i>Symbol</i></th><th data-text-align="left" data-vertical-align="top"><i>Betegnelse</i></th><th data-text-align="left" data-vertical-align="top"><i>Generell, ikke emnespesifikk beskrivelse av vurderingskriterier</i></th></tr></thead><tbody><tr><td data-text-align="left" data-vertical-align="top">A</td><td data-text-align="left" data-vertical-align="top">Fremragende</td><td data-text-align="left" data-vertical-align="top">Fremragende prestasjon som klart utmerker seg. Kandidaten viser svært god vurderingsevne og stor grad av selvstendighet.</td></tr><tr><td data-text-align="left" data-vertical-align="top">B</td><td data-text-align="left" data-vertical-align="top">Meget god</td><td data-text-align="left" data-vertical-align="top">Meget god prestasjon. Kandidaten viser meget god vurderingsevne og selvstendighet.</td></tr><tr><td data-text-align="left" data-vertical-align="top">C</td><td data-text-align="left" data-vertical-align="top">God</td><td data-text-align="left" data-vertical-align="top">Jevnt god prestasjon som er tilfredsstillende på de fleste områder. Kandidaten viser god vurderingsevne og selvstendighet på de viktigste områdene.</td></tr><tr><td data-text-align="left" data-vertical-align="top">D</td><td data-text-align="left" data-vertical-align="top">Nokså god</td><td data-text-align="left" data-vertical-align="top">En akseptabel prestasjon med noen vesentlige mangler. Kandidaten viser en viss grad av vurderingsevne og selvstendighet.</td></tr><tr><td data-text-align="left" data-vertical-align="top">E</td><td data-text-align="left" data-vertical-align="top">Tilstrekkelig</td><td data-text-align="left" data-vertical-align="top">Prestasjonen tilfredsstiller minimumskravene, men heller ikke mer. Kandidaten viser liten vurderingsevne og selvstendighet.</td></tr><tr><td data-text-align="left" data-vertical-align="top">F</td><td data-text-align="left" data-vertical-align="top">Ikke bestått</td><td data-text-align="left" data-vertical-align="top">Prestasjon som ikke tilfredsstiller minimumskravene. Kandidaten viser både manglende vurderingsevne og selvstendighet.</td></tr></tbody></table></article><article class="numberedLegalP" data-numerator="2" id="paragraf-12-nummer-2">2. Karakterbetegnelsene «bestått» og «ikke bestått» kan benyttes i emner hvor annen karakterfastsetting er vanskelig eller uhensiktsmessig, og når dette er fastsatt i emne- eller studieplan.</article><article class="numberedLegalP" data-numerator="3" id="paragraf-12-nummer-3">3. Innbyrdes vekting av deleksamener osv, skal være fastsatt i emnebeskrivelsen.</article><article class="numberedLegalP" data-numerator="4" id="paragraf-12-nummer-4">4. Det kan ikke regnes gjennomsnittskarakter i studieprogram eller sammenslått karakter for emner som inneholder både tallkarakter og bokstavkarakter.</article><article class="numberedLegalP" data-numerator="5" id="paragraf-12-nummer-5">5. Dersom en kandidat har bestått samme eksamen flere ganger, gjelder beste karakter, og bare denne skal fremgå av karakterutskrift og vitnemål.</article></article><article class="legalArticle" data-lovdata-URL="LTI/forskrift/2005-12-16-1620/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Sensur</span></h2><article class="numberedLegalP" data-numerator="1" id="paragraf-13-nummer-1">1. Det skal benyttes ekstern sensor til sensur av studentarbeider i minst ett emne på alle årstrinn i alle studieprogram, samt ved sensur av hovedprosjekt og ved klagesensur.</article><article class="numberedLegalP" data-numerator="2" id="paragraf-13-nummer-2">2. Ekstern evaluering av vurderingsordningen, jf. lov om universiteter og høyskoler § 3-9, kan gjennomføres for deler av et studieprogram eller for ett eller flere studieprogram samlet.<article class="legalP" id="paragraf-13-nummer-2-ledd-1">Som elementer i en ekstern evaluering av vurderingsordningen kan inngå:<ul class="defaultList"><li data-li-identifier="-" data-name="-"><article class="listArticle" id="paragraf-13-nummer-2-ledd-1-punkt-1"><article class="legalP" id="paragraf-13-nummer-2-ledd-1-punkt-1-ledd-1">gjennomgang av vurderingsordninger nedfelt i emnebeskrivelser og studieplaner</article></article></li><li data-li-identifier="-" data-name="-"><article class="listArticle" id="paragraf-13-nummer-2-ledd-1-punkt-2"><article class="legalP" id="paragraf-13-nummer-2-ledd-1-punkt-2-ledd-1">evaluering av eksamensoppgaver og vurderingskriterier i et utvalg av emner som inngår i de aktuelle studieprogrammene.</article></article></li><li data-li-identifier="-" data-name="-"><article class="listArticle" id="paragraf-13-nummer-2-ledd-1-punkt-3"><article class="legalP" id="paragraf-13-nummer-2-ledd-1-punkt-3-ledd-1">stikkprøvekontroll av vurderinger gjennomført av intern(e) sensor(er) i et utvalg av emner som inngår i de aktuelle studieprogrammene.</article></article></li></ul></article></article><article class="numberedLegalP" data-numerator="3" id="paragraf-13-nummer-3">3. Ekstern sensor:<ul class="defaultList"><li data-li-identifier="a)" data-name="a)"><article class="listArticle" id="paragraf-13-nummer-3-punkt-1"><article class="legalP" id="paragraf-13-nummer-3-punkt-1-ledd-1">skal oppnevnes av styret</article></article></li><li data-li-identifier="b)" data-name="b)"><article class="listArticle" id="paragraf-13-nummer-3-punkt-2"><article class="legalP" id="paragraf-13-nummer-3-punkt-2-ledd-1">kan ikke være tilsatt ved høgskolen, eller ha hatt ansvar for emner ved høgskolen i samme studieår som eksamen finner sted</article></article></li><li data-li-identifier="c)" data-name="c)"><article class="listArticle" id="paragraf-13-nummer-3-punkt-3"><article class="legalP" id="paragraf-13-nummer-3-punkt-3-ledd-1">må være ansatt på minst høgskolelektor- eller amanuensisnivå ved universitet, høgskole eller annen forskningsinstitusjon, på annen måte ha dokumentert vitenskapelig kompetanse på tilsvarende nivå innen aktuelt fagområde, eller gjennom yrkespraksis være særlig kvalifisert innen aktuelt fagområde</article></article></li></ul></article><article class="numberedLegalP" data-numerator="4" id="paragraf-13-nummer-4">4. Den som påtar seg et sensoroppdrag, har plikt til å overholde lovens hovedregel om tre ukers sensurfrist. Med tre uker forstås 15 arbeidsdager. Styret kan gjøre vedtak om å utvide sensurfristen med inntil 2 uker i enkelte emner. Ved ny sensur som følge av klage, eller bytte av sensor som følge av uforutsett forfall, regnes sensurfristen fra det tidspunkt ny sensor er oppnevnt.</article><article class="numberedLegalP" data-numerator="5" id="paragraf-13-nummer-5">5. Når to interne sensorer i fellesskap skal fastsette karakter, og det ikke er mulig å oppnå enighet om et felles sensurvedtak, avgjøres karakteren av en tredje, ekstern sensor. Denne skal gjøres kjent med de første sensorers karakterforslag med begrunnelse. Ved bruk av ekstern sensor vil vedkommendes vurdering være avgjørende ved eventuell uenighet om karakter.</article><article class="numberedLegalP" data-numerator="6" id="paragraf-13-nummer-6">6. Sensur kunngjøres på den måten høgskolen selv bestemmer. Offentliggjøring av sensur skal ikke inneholde navn.</article><article class="numberedLegalP" data-numerator="7" id="paragraf-13-nummer-7">7. Ved bedømmelse av muntlig eksamen og vurdering av praktiske prøver eller lignende som inngår i vurderingsgrunnlaget, og som etter sin art ikke lar seg etterprøve og derfor ikke kan påklages, skal det benyttes to sensorer, enten to interne eller en intern og en ekstern.</article></article><article class="legalArticle" data-lovdata-URL="LTI/forskrift/2005-12-16-1620/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Fritak og godskriving</span></h2><article class="numberedLegalP" data-numerator="1" id="paragraf-14-nummer-1">1. Søknad om fritak i henhold til lovens § 3-5 og godskriving hjemlet i lovens § 3-4, avgjøres av aktuelt fagmiljø.</article><article class="numberedLegalP" data-numerator="2" id="paragraf-14-nummer-2">2. Fritak skal fremgå av vitnemålet med angivelse av studiepoeng i emnet det gis fritak for.</article><article class="numberedLegalP" data-numerator="3" id="paragraf-14-nummer-3">3. Ved innvilgelse av fritak eller godskriving skal det påses at det ikke gis dobbelt uttelling for samme emneinnhold. Studiepoengsreduksjon må angis, jf. § 15 i denne forskrift.</article></article><article class="legalArticle" data-lovdata-URL="LTI/forskrift/2005-12-16-1620/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Reduksjon i studiepoeng</span></h2><article class="legalP" id="paragraf-15-ledd-1">Dersom en student avlegger eksamen i forskjellige emner hvis innhold helt eller delvis dekker hverandre, og disse skal inngå i ett og samme studieprogram, skal det foretas reduksjon i antall studiepoeng.</article></article><article class="legalArticle" data-lovdata-URL="LTI/forskrift/2005-12-16-1620/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Vitnemål og karakterutskrift</span></h2><article class="numberedLegalP" data-numerator="1" id="paragraf-16-nummer-1">1. Vitnemål utstedes etter avsluttet grad eller fullført og bestått studieprogram. Som dokumentasjon for beståtte eksamener som utgjør del av et studieprogram, gis karakterutskrift.</article><article class="numberedLegalP" data-numerator="2" id="paragraf-16-nummer-2">2. Vitnemålet skal inneholde<ul class="defaultList"><li data-li-identifier="-" data-name="-"><article class="listArticle" id="paragraf-16-nummer-2-punkt-1"><article class="legalP" id="paragraf-16-nummer-2-punkt-1-ledd-1">kandidatens navn og fullt personnummer (11 siffer)</article></article></li><li data-li-identifier="-" data-name="-"><article class="listArticle" id="paragraf-16-nummer-2-punkt-2"><article class="legalP" id="paragraf-16-nummer-2-punkt-2-ledd-1">hvilket studieprogram som er gjennomført</article></article></li><li data-li-identifier="-" data-name="-"><article class="listArticle" id="paragraf-16-nummer-2-punkt-3"><article class="legalP" id="paragraf-16-nummer-2-punkt-3-ledd-1">tidspunkt for fullført utdanning/utskriftsdato for vitnemål.</article></article></li><li data-li-identifier="-" data-name="-"><article class="listArticle" id="paragraf-16-nummer-2-punkt-4"><article class="legalP" id="paragraf-16-nummer-2-punkt-4-ledd-1">oppnådd grad eller tittel.</article></article></li></ul><article class="legalP" id="paragraf-16-nummer-2-ledd-1">Videre skal følgende opplysninger enten angis på selve vitnemålet, eller i vedlegg<ul class="defaultList"><li data-li-identifier="-" data-name="-"><article class="listArticle" id="paragraf-16-nummer-2-ledd-1-punkt-1"><article class="legalP" id="paragraf-16-nummer-2-ledd-1-punkt-1-ledd-1">navn, studiepoeng, eksamenstidspunkt og karakter for alle emner som er gitt avsluttende vurdering med bestått karakter.</article></article></li><li data-li-identifier="-" data-name="-"><article class="listArticle" id="paragraf-16-nummer-2-ledd-1-punkt-2"><article class="legalP" id="paragraf-16-nummer-2-ledd-1-punkt-2-ledd-1">angivelse av eventuelle fritak og innpasninger (jf. § 14 i denne forskrift)</article></article></li><li data-li-identifier="-" data-name="-"><article class="listArticle" id="paragraf-16-nummer-2-ledd-1-punkt-3"><article class="legalP" id="paragraf-16-nummer-2-ledd-1-punkt-3-ledd-1">tittel på eventuelle større skriftlige prosjektarbeider</article></article></li><li data-li-identifier="-" data-name="-"><article class="listArticle" id="paragraf-16-nummer-2-ledd-1-punkt-4"><article class="legalP" id="paragraf-16-nummer-2-ledd-1-punkt-4-ledd-1">angivelse av karaktersystem.</article></article></li></ul></article></article><article class="numberedLegalP" data-numerator="3" id="paragraf-16-nummer-3">3. Det utstedes normalt kun ett vitnemål per kandidat. En kandidat kan kreve nytt vitnemål ved forbedring av karakter som inngår på vitnemålet, når denne forbedring har skjedd ved avlagt eksamen ved NITH. Ved utstedelse av nytt vitnemål etter dette punkt, skal tidligere vitnemål tilbakeleveres. Det nye vitnemålet skal angi hvilket vitnemål det erstatter</article><article class="numberedLegalP" data-numerator="4" id="paragraf-16-nummer-4">4. Tilleggsemne vil normalt bli påført vitnemålet, med mindre studenten innen en uke etter kunngjøring av siste sensur ber om å få utelatt emner. Deleksamener som inngår i en sammensatt karakter spesifiseres ikke på vitnemålet.</article><article class="numberedLegalP" data-numerator="5" id="paragraf-16-nummer-5">5. Karakterutskrift vil normalt omfatte alle eksamener som vedkommende student har avlagt ved høgskolen, også i emner som ikke er bestått.<article class="legalP" id="paragraf-16-nummer-5-ledd-1">For øvrig skal karakterutskrift omfatte de opplysninger som er nevnt i § 16.2 i denne forskrift, så langt de passer.</article></article><article class="numberedLegalP" data-numerator="6" id="paragraf-16-nummer-6">6. Vitnemålsupplement er et internasjonalt vitnemålstillegg. Det gir utfyllende beskrivelse av kvalifikasjonene som studenten har oppnådd. Vitnemålstillegget utstedes både på norsk og engelsk.</article></article><article class="legalArticle" data-lovdata-URL="LTI/forskrift/2005-12-16-1620/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Begrunnelse for og klage over karakterfastsetting</span></h2><article class="numberedLegalP" data-numerator="1" id="paragraf-17-nummer-1">1. Regler for begrunnelse og klage fremgår av lovens kapittel 5. I forhold som ikke er spesielt omtalt i loven eller i denne forskrift, legges forvaltningslovens prinsipper til grunn.</article><article class="numberedLegalP" data-numerator="2" id="paragraf-17-nummer-2">2. Ved muntlig eksamen eller ved bedømmelse av praktiske ferdigheter må krav om begrunnelse fremsettes umiddelbart etter at karakter er meddelt. Ved annen bedømmelse er tidsfristen en uke fra kandidaten fikk mulighet til å gjøre seg kjent med karakteren. Det er fastsatt rutine og skjema for krav om begrunnelse.</article><article class="numberedLegalP" data-numerator="3" id="paragraf-17-nummer-3">3. Begrunnelse kan gis muntlig eller skriftlig av sensor(ene). Sensor(ene) bestemmer formen. Ved muntlig begrunnelse skal studenten gis skriftlig dokumentasjon for tidspunktet når begrunnelsen ble gitt. Begrunnelse skal være gitt innen to uker etter at krav ble satt frem, jf. § 5-3 i loven.</article><article class="numberedLegalP" data-numerator="4" id="paragraf-17-nummer-4">4. Klage på karakter må fremsettes skriftlig på fastsatt skjema innen tre uker etter at eksamensresultatet er kunngjort. Dersom kandidaten har fremsatt krav om begrunnelse, løper tre-ukersfristen fra begrunnelse ble meddelt. Klagen behandles av nye sensorer (jf. § 13.1). Nytt sensurvedtak kan fattes til gunst eller ugunst for klageren. Dette vedtaket er endelig og kan ikke påklages.</article><article class="numberedLegalP" data-numerator="5" id="paragraf-17-nummer-5">5. Ved gruppeeksamen må klage på karakter være underskrevet av alle gruppens medlemmer, unntatt i tilfeller av at det er gitt individuell karakter for ett eller flere av gruppens medlemmer.</article><article class="numberedLegalP" data-numerator="6" id="paragraf-17-nummer-6">6. Ved muntlig eksamen kan det bare klages på formelle feil av mulig betydning for resultatet.</article></article><article class="legalArticle" data-lovdata-URL="LTI/forskrift/2005-12-16-1620/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Klage over formelle feil ved eksamen</span></h2><article class="numberedLegalP" data-numerator="1" id="paragraf-18-nummer-1">1. Den som har vært oppe til eksamen eller prøve, kan klage over formelle feil som kan ha hatt betydning for bedømmelsen av en eller flere av kandidatenes prestasjoner. Begrunnet klage må fremsettes innen tre uker etter at kandidaten blir kjent med, eller burde være kjent med det forhold som begrunner klagen.</article><article class="numberedLegalP" data-numerator="2" id="paragraf-18-nummer-2">2. Finner styret eller klagenemnda at det er begått feil som kan ha hatt betydning for en eller flere av kandidatenes prestasjon eller bedømmelsen av denne, kan det bestemmes at det skal foretas ny sensur enten bare for klageren eller for alle kandidater ved vedkommende eksamen, eller at eksamen annulleres og ny eksamen avholdes.</article><article class="numberedLegalP" data-numerator="3" id="paragraf-18-nummer-3">3. Karakterfastsetting ved ny sensurering etter denne paragraf kan påklages etter reglene i § 17.4 i denne forskriften.</article></article><article class="legalArticle" data-lovdata-URL="LTI/forskrift/2005-12-16-1620/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Utfyllende bestemmelser og instrukser</span></h2><article class="numberedLegalP" data-numerator="1" id="paragraf-19-nummer-1">1. Rektor eller den han gir myndighet kan gi utfyllende bestemmelser og instrukser til denne forskrift. Slike bestemmelser kan ikke tilsidesette bestemmelser i forskriften.</article><article class="numberedLegalP" data-numerator="2" id="paragraf-19-nummer-2">2. I saker der vedtaksmyndighet ikke spesifikt er tillagt annet organ, treffes avgjørelser i henhold til dette reglementet av rektor eller den han/hun bemyndiger.</article><article class="numberedLegalP" data-numerator="3" id="paragraf-19-nummer-3">3. Dispensasjon fra denne forskrift kan bare gis av styret selv.</article></article><article class="legalArticle" data-lovdata-URL="LTI/forskrift/2005-12-16-1620/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse</span></h2><article class="legalP" id="paragraf-20-ledd-1">Forskriften er vedtatt i styret for Norges Informasjonsteknologiske Høgskole 16. desember 2005. Den gjøres gjeldende fra 1. januar 2006.</article></article></main></body></html>