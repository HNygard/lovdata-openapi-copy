<!DOCTYPE html><html lang="no"><head><title>Forskrift om stønad til dekning av utgifter til behandling hos kiropraktor.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-12-21-1656</dd><dt class="dokid">DokumentID</dt><dd class="dokid">LTI/forskrift/2005-12-21-1656</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 16 s 2626</dd><dt class="dateInForce">I kraft fra</dt><dd class="dateInForce">2006-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1997-04-18-331</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-02-28-19/§5-9</li><li>lov/1997-02-28-19/§22-2</li></ul></dd><dt class="dateOfPublication">Kunngjort</dt><dd class="dateOfPublication">2005-12-30</dd><dt class="journalNumber">Journalnummer</dt><dd class="journalNumber">2005-1346</dd><dt class="titleShort">Korttittel</dt><dd class="titleShort">Forskr om utgifter for kiropraktorbehandling</dd><dt class="title">Tittel</dt><dd class="title">Forskrift om stønad til dekning av utgifter til behandling hos kiropraktor.</dd><dt class="miscInformation">Annet om dokumentet</dt><dd class="miscInformation">Fastsatt av Helse- og omsorgsdepartementet 21. desember 2005 med hjemmel i lov 28. februar 1997 nr. 19 om folketrygd (folketrygdloven) § 5-9 fjerde ledd og § 22-2 andre ledd.</dd><dt class="refid">RefID</dt><dd class="refid">forskrift/2005-12-21-1656</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om stønad til dekning av utgifter til behandling hos kiropraktor.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7. Takster</li><li>§ 8. Tilskott til fellesformål for kiropraktorer</li><li>§ 9. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2005-12-21-1656" id="dokument"><h1>Forskrift om stønad til dekning av utgifter til behandling hos kiropraktor.</h1><article class="legalArticle" data-lovdata-URL="LTI/forskrift/2005-12-21-1656/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" id="paragraf-1-ledd-1">Trygden yter stønad til dekning av utgifter til undersøkelse og behandling hos kiropraktor ved sykdom, skade eller lyte som gir medlemmet rett til stønad etter folketrygdloven kapittel 5. Behandlingen må være av vesentlig betydning for medlemmets funksjonsevne.</article></article><article class="legalArticle" data-lovdata-URL="LTI/forskrift/2005-12-21-1656/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" id="paragraf-2-ledd-1">Stønad ytes bare dersom den som gir behandlingen har autorisasjon som kiropraktor etter lov 2. juli 1999 nr. 64 om helsepersonell m.v. § 48, eller godkjenning etter tidligere regelverk, jf. helsepersonelloven § 76 annet ledd eller turnuslisens som kiropraktor i henhold til forskrift 21. desember 2000 nr. 1382 om praktisk tjeneste (turnustjeneste) for helsepersonell kapittel 1 og 6.</article><article class="legalP" id="paragraf-2-ledd-2">For å kunne henvise til legespesialist og fysioterapeut og for å kunne dokumentere arbeidsuførhet inntil 8 uker, er det et vilkår at kiropraktor eller den som har turnuslisens som kiropraktor har nødvendig kompetanse i trygdefaglige emner mv.</article><article class="legalP" id="paragraf-2-ledd-3">Departementet fastsetter nærmere krav til innhold i og omfang av opplæringen.</article></article><article class="legalArticle" data-lovdata-URL="LTI/forskrift/2005-12-21-1656/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" id="paragraf-3-ledd-1">Trygden yter stønad til behandling hos kiropraktor etter takstene i § 7. Det ytes stønad for inntil 14 behandlinger per pasient per behandlingsår.</article></article><article class="legalArticle" data-lovdata-URL="LTI/forskrift/2005-12-21-1656/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" id="paragraf-4-ledd-1">Hvis medlemmet ikke kan møte fram på behandlingsstedet på grunn av sin helsetilstand, dekker kommunen reiseutgiftene for kiropraktoren etter lov 19. november 1982 nr. 66 om helsetjenesten i kommunene § 5-1 tredje og fjerde ledd.</article></article><article class="legalArticle" data-lovdata-URL="LTI/forskrift/2005-12-21-1656/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" id="paragraf-5-ledd-1">Trygden kan inngå avtale med kiropraktor om direkte oppgjør med trygden, jf. folketrygdloven § 22-2 andre ledd. Stønaden utbetales da direkte til kiropraktoren, som ikke kan kreve av medlemmet den delen av honoraret som trygden dekker. Rikstrygdeverket fastsetter nærmere regler for direkte oppgjør.</article></article><article class="legalArticle" data-lovdata-URL="LTI/forskrift/2005-12-21-1656/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" id="paragraf-6-ledd-1">Ved krav om stønad til dekning av utgifter til behandling hos kiropraktor skal det fremlegges spesifisert og kvittert regning fra kiropraktoren. Regningen må i tillegg til diagnosen for de utførte behandlingene inneholde alle opplysninger som er nødvendige for å avgjøre kravet.</article><article class="legalP" id="paragraf-6-ledd-2">Kiropraktoren skal utstede regning på blankett fastsatt av Rikstrygdeverket. Krav som fremsettes elektronisk skal utformes i samsvar med filformat fastsatt av Rikstrygdeverket.</article></article><article class="legalArticle" data-lovdata-URL="LTI/forskrift/2005-12-21-1656/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Takster</span></h2><article class="legalP" id="paragraf-7-ledd-1"><table><tbody><tr><td data-text-align="left" data-vertical-align="top">K1. Undersøkelse ved igangsetting av et behandlingsopplegg</td><td data-text-align="right" data-vertical-align="top">100 kroner.</td></tr><tr><td data-text-align="left" data-vertical-align="top">K2. Behandling hos kiropraktor, per gang</td><td data-text-align="right" data-vertical-align="top">50 kroner.</td></tr></tbody></table></article> <article class="defaultP" margin-top="true">Merknad til takstene K1 og K2:</article><article class="legalP" id="paragraf-7-ledd-2">Takst K1 og K2 kan ikke kombineres i samme konsultasjon. Takst K1 kan kun benyttes en gang per behandlingsserie. Med behandlingsserie menes det antall behandlinger som er nødvendig for samme sykdom/skade/lyte.</article><article class="legalP" id="paragraf-7-ledd-3">Takstene kan til sammen utløses maksimalt 14 ganger per pasient per behandlingsår.</article> <article class="defaultP" margin-top="true">K3a. Møtegodtgjørelse med reisetid når kiropraktoren deltar i samarbeid med annet helse- og sosialfaglig personell som ledd i et behandlings- eller rehabiliteringsopplegg for enkeltpasienter, herunder i basisteam. Taksten dekker også praksisutgifter. Taksten kan ikke benyttes i forbindelse med samarbeid internt i tverrfaglig medisinske sentra og lignende. Taksten kan ikke benyttes som godtgjørelse for fast oppsatte samarbeidsmøter, med mindre det gjelder samarbeid om konkrete pasienter. Samarbeidet kan omfatte diagnostisering, kartlegging av rehabiliteringsbehov, utarbeiding og oppfølging av rehabiliteringsplan, vurdering av funksjonsnivå, tilrettelegging av miljø mv. Taksten beregnes for den samlede møte-/reisetid, ikke per pasient. Skyssgodtgjørelse kan kreves i tillegg etter forskrift om dekning av utgifter til transport av helsepersonell m.m. i forbindelse med reise for å foreta undersøkelse eller behandling.</article><article class="legalP" id="paragraf-7-ledd-4">Taksten kan også brukes når møtet foregår over telefon. <table><tbody><tr><td data-text-align="left" data-vertical-align="top">Møtet må være planlagt. Per påbegynte halvtime</td><td data-text-align="right" data-vertical-align="top">240 kroner.</td></tr></tbody></table><table><tbody><tr><td data-text-align="left" data-vertical-align="top">K3b. Senere per påbegynt halvtime</td><td data-text-align="right" data-vertical-align="top">240 kroner.</td></tr></tbody></table><table><tbody><tr><td data-text-align="left" data-vertical-align="top">K4. Telefonsamtale/skriftlig kommunikasjon om enkeltpasient med lege, fysioterapeut i spesialisthelsetjenesten, kiropraktor i spesialisthelsetjenesten, kommunal helse- og sosialtjeneste og bedriftshelsetjeneste. Taksten kan ikke benyttes for kommunikasjon med henvisende behandler ved oppstart av behandlingsserien</td><td data-text-align="right" data-vertical-align="bottom">40 kroner.</td></tr></tbody></table></article></article><article class="legalArticle" data-lovdata-URL="LTI/forskrift/2005-12-21-1656/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilskott til fellesformål for kiropraktorer</span></h2><article class="legalP" id="paragraf-8-ledd-1">Til fondet for videre- og etterutdanning av kiropraktorer yter trygden et tilskott tilsvarende 1,5 prosent av utgifter trygden har til behandling hos kiropraktor.</article><article class="legalP" id="paragraf-8-ledd-2">Tilskottet betales av Rikstrygdeverket til Norsk Kiropraktorforening med et passende beløp hvert kvartal og med endelig avregning ved årets utgang.</article></article><article class="legalArticle" data-lovdata-URL="LTI/forskrift/2005-12-21-1656/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Forskriften trer i kraft 1. januar 2006. Fra samme dato oppheves forskrift 18. april 1997 nr. 331 om stønad til dekning av utgifter til behandling hos kiropraktor.</article></article></main></body></html>