<!DOCTYPE html><html lang="no"><head><title>Forskrift om bachelorgraden ved Høgskolen i Oslo.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-12-01-1434</dd><dt class="dokid">DokumentID</dt><dd class="dokid">LTI/forskrift/2005-12-01-1434</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 15 s 2293</dd><dt class="dateInForce">I kraft fra</dt><dd class="dateInForce">2005-12-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-05-02-1271</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-2</li><li>lov/2005-04-01-15/§3-3</li><li>lov/2005-04-01-15/§3-4</li><li>lov/2005-04-01-15/§3-5</li><li>lov/2005-04-01-15/§3-11</li></ul></dd><dt class="dateOfPublication">Kunngjort</dt><dd class="dateOfPublication">2005-12-15</dd><dt class="lastupdated">Rettet</dt><dd class="lastupdated">2006-01-10 (se nederst)</dd><dt class="journalNumber">Journalnummer</dt><dd class="journalNumber">2005-1144</dd><dt class="titleShort">Korttittel</dt><dd class="titleShort">Forskrift om bachelorgraden ved HiO</dd><dt class="title">Tittel</dt><dd class="title">Forskrift om bachelorgraden ved Høgskolen i Oslo.</dd><dt class="miscInformation">Annet om dokumentet</dt><dd class="miscInformation">Fastsatt av styret for Høgskolen i Oslo 1. desember 2005 med hjemmel i lov 1. april 2005 nr. 15 om universiteter og høyskoler § 3-2 første ledd, § 3-3 annet ledd, § 3-4 første, tredje og fjerde ledd, § 3-5 og § 3-11.</dd><dt class="refid">RefID</dt><dd class="refid">forskrift/2005-12-01-1434</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om bachelorgraden ved Høgskolen i Oslo.<ul class="tocSubUl"><li>§ 1. Virkeområde</li><li>§ 2. Krav til bachelorgraden</li><li>§ 3. Godskriving og godkjenning av grad, yrkesutdanning, fag, emne, emnegruppe eller studieprogram i forhold til bachelorgrad</li><li>§ 4. Fritak for eksamen eller prøve</li><li>§ 5. Overlapping i faginnhold</li><li>§ 6. Gradsbetegnelse. Vitnemål og vitnemålstillegg. Tilhørighetskrav. Dato for oppnådd bachelorgrad</li><li>§ 7. Utfyllende bestemmelser</li><li>§ 8. Ikrafttredelse</li><li>§ 9. Opphevelse av andre forskrifter</li><li>Rettelser</li></ul></li></ul></dd></dl></header><main class="documentBody" data-lovdata-URL="LTI/forskrift/2005-12-01-1434" id="dokument"><h1>Forskrift om bachelorgraden ved Høgskolen i Oslo.</h1><article class="legalArticle" data-lovdata-URL="LTI/forskrift/2005-12-01-1434/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften omhandler bachelorgraden ved Høgskolen i Oslo.</article></article><article class="legalArticle" data-lovdata-URL="LTI/forskrift/2005-12-01-1434/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Krav til bachelorgraden</span></h2><ul class="defaultList"><li data-li-identifier="1." data-name="1."><article class="listArticle" id="paragraf-2-punkt-1"><article class="legalP" id="paragraf-2-punkt-1-ledd-1">Graden bachelor oppnås på grunnlag av eksamen i fag, emner, emnegrupper eller studieprogram av 180 studiepoengs omfang.</article></article></li><li data-li-identifier="2." data-name="2."><article class="listArticle" id="paragraf-2-punkt-2"><article class="legalP" id="paragraf-2-punkt-2-ledd-1">Grunnlaget for bachelorgraden skal omfatte ett av følgende: <ul class="defaultList"><li data-li-identifier="a)" data-name="a)"><article class="listArticle" id="paragraf-2-punkt-2-ledd-1-punkt-1"><article class="legalP" id="paragraf-2-punkt-2-ledd-1-punkt-1-ledd-1">Integrert utdanning eller annet studieprogram av 180 studiepoengs omfang etter rammeplan fastsatt av departementet eller studieplan fastsatt av styret for Høgskolen i Oslo.</article></article></li><li data-li-identifier="b)" data-name="b)"><article class="listArticle" id="paragraf-2-punkt-2-ledd-1-punkt-2"><article class="legalP" id="paragraf-2-punkt-2-ledd-1-punkt-2-ledd-1">Integrert utdanning eller annet studieprogram av 120 studiepoengs omfang kombinert med ytterligere fag, emnegruppe eller studieprogram innenfor samme eller annet fag/fagområde av 60 studiepoengs omfang, etter nærmere bestemmelser fastsatt i studieplan for det aktuelle program.</article><article class="legalP" id="paragraf-2-punkt-2-ledd-1-punkt-2-ledd-2">De to studieenhetene av 120 og 60 studiepoengs omfang skal være godkjente/fastsatte og fullførte utdanninger, fag, emnegrupper eller studieprogram, med bestått eksamen i alle enkeltemner som inngår i studiene i henhold til fag- eller studieplan.</article><article class="legalP" id="paragraf-2-punkt-2-ledd-1-punkt-2-ledd-3">Hvis påbyggings-/fordypnings-/tilleggsstudiet på 60 studiepoeng består av to eller flere mindre enheter, må disse sammen utgjøre et godkjent/fastsatt fag, emnegruppe eller studieprogram.</article><article class="legalP" id="paragraf-2-punkt-2-ledd-1-punkt-2-ledd-4">For utenlandsk utdanning eller i særlige tilfeller kan avdelingsstyret godkjenne også andre kombinasjoner av mindre emner som påbyggings-/fordypnings-/tilleggsstudium enn fastsatte fag, emnegrupper eller studieprogram. En slik emnekombinasjon skal i så fall utgjøre en naturlig faglig enhet.</article></article></li><li data-li-identifier="c)" data-name="c)"><article class="listArticle" id="paragraf-2-punkt-2-ledd-1-punkt-3"><article class="legalP" id="paragraf-2-punkt-2-ledd-1-punkt-3-ledd-1">Selvvalgt bachelorløp bestående av integrert utdanning eller fag, emnegruppe eller annet studieprogram av minimum 90 studiepoengs omfang kombinert med ytterligere fag, emnegruppe eller studieprogram av minimum 30 studiepoengs omfang. Inntil 30 studiepoeng av de resterende studiene som inngår i grunnlaget for graden kan bestå av frittstående emner eller mindre eksamensenheter.</article><article class="legalP" id="paragraf-2-punkt-2-ledd-1-punkt-3-ledd-2">For de to studieenhetene av minimum 90 og 30 studiepoengs omfang gjelder kravene som er fastsatt for studieenhetene i bachelorgrad etter nr. 2 b tilsvarende.</article></article></li><li data-li-identifier="d)" data-name="d)"><article class="listArticle" id="paragraf-2-punkt-2-ledd-1-punkt-4"><article class="legalP" id="paragraf-2-punkt-2-ledd-1-punkt-4-ledd-1">Gjennomførte tre første studieår (180 studiepoeng) av fireårig allmennlærerutdanning etter rammeplan fastsatt av departementet.</article></article></li></ul></article></article></li><li data-li-identifier="3." data-name="3."><article class="listArticle" id="paragraf-2-punkt-3"><article class="legalP" id="paragraf-2-punkt-3-ledd-1">Kravene i nr. 1 og 2 kan også dekkes av fag, emner, emnegrupper eller studieprogram med et omfang målt i studiepoeng som går utover det fastsatte minimum. Hele grader, yrkesutdanninger eller andre studieprogram som er godskrevet med normert studietid som 180 studiepoeng eller mer, kan likevel ikke inngå som en studieenhet eller en del av grunnlaget for en bachelorgrad etter nr. 2 b og 2 c.</article></article></li><li data-li-identifier="4." data-name="4."><article class="listArticle" id="paragraf-2-punkt-4"><article class="legalP" id="paragraf-2-punkt-4-ledd-1">I grunnlaget for bachelorgraden skal det inngå ett eller flere selvstendig(e) arbeid(er) av samlet omfang minimum 15 studiepoeng. Ved flere arbeider må hvert ha et omfang på minimum 5 studiepoeng. Arbeidet/arbeidene kan være av teoretisk, praktisk eller kunstnerisk art og kan være utført individuelt eller i gruppe. Styret kan i utfyllende bestemmelser fastsette nærmere krav.</article></article></li></ul></article><article class="legalArticle" data-lovdata-URL="LTI/forskrift/2005-12-01-1434/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Godskriving og godkjenning av grad, yrkesutdanning, fag, emne, emnegruppe eller studieprogram i forhold til bachelorgrad</span></h2><ul class="defaultList"><li data-li-identifier="1." data-name="1."><article class="listArticle" id="paragraf-3-punkt-1"><article class="legalP" id="paragraf-3-punkt-1-ledd-1">Tidligere avlagt grad, yrkesutdanning eller annet studieprogram av tre års omfang eller mer som har gitt eget vitnemål, kan ikke konverteres til en bachelorgrad.</article></article></li><li data-li-identifier="2." data-name="2."><article class="listArticle" id="paragraf-3-punkt-2"><article class="legalP" id="paragraf-3-punkt-2-ledd-1">Utdanning fra institusjon som går inn under lov om universiteter og høyskoler godskrives med samme antall studiepoeng i en bachelorgrad ved Høgskolen i Oslo. Utdanning fra institusjon under nevnte lov før lovens ikrafttredelse godskrives tilsvarende med normert studietid. Styret kan i utfyllende bestemmelser fastsette at enkelte utdanninger skal unntas fra dette. Godskriving forutsetter uansett at utdanningen hadde formell etableringsgodkjenning/eksamensrett fra aktuell myndighet på det tidspunkt den ble gjennomført.</article></article></li><li data-li-identifier="3." data-name="3."><article class="listArticle" id="paragraf-3-punkt-3"><article class="legalP" id="paragraf-3-punkt-3-ledd-1">Utenlandsk utdanning og norsk utdanning som ikke er nevnt i nr. 2 kan godskrives som del av en bachelorgrad etter nærmere bestemmelser fastsatt av styret.</article></article></li><li data-li-identifier="4." data-name="4."><article class="listArticle" id="paragraf-3-punkt-4"><article class="legalP" id="paragraf-3-punkt-4-ledd-1">Fagspesifikk godskriving/innpassing av tidligere utdanning som del av en bachelorgrad skjer innenfor rammene av det enkelte bachelorstudium.</article></article></li><li data-li-identifier="5." data-name="5."><article class="listArticle" id="paragraf-3-punkt-5"><article class="legalP" id="paragraf-3-punkt-5-ledd-1">En student kan ikke tildeles både en bachelorgrad og en cand.mag.-grad på grunnlag av de samme studiene. Inntil 60 studiepoeng som inngår i grunnlaget for en cand.mag.-grad kan likevel godskrives som del av en bachelorgrad. I de 60 studiepoengene skal også studier som har gitt fritak for eksamen eller prøve etter denne forskrift § 4, regnes inn.</article></article></li><li data-li-identifier="6." data-name="6."><article class="listArticle" id="paragraf-3-punkt-6"><article class="legalP" id="paragraf-3-punkt-6-ledd-1">En student kan ikke tildeles bachelorgraden på grunnlag av de samme studiene som utgjør grunnlaget for en tidligere tildelt bachelorgrad fra Høgskolen i Oslo eller annen norsk institusjon. Inntil 60 studiepoeng som inngår i grunnlaget for en tidligere tildelt bachelorgrad kan likevel godskrives som del av en ny bachelorgrad. I de 60 studiepoengene skal også studier som har gitt fritak for eksamen eller prøve etter denne forskrift § 4, regnes inn.</article></article></li><li data-li-identifier="7." data-name="7."><article class="listArticle" id="paragraf-3-punkt-7"><article class="legalP" id="paragraf-3-punkt-7-ledd-1">Fag, emne, emnegruppe eller selvstendig arbeid/oppgave/avhandling som inngår i grunnlaget for hovedfagseksamen eller mastergrad godskrives ikke som del av en bachelorgrad. Styret kan i utfyllende bestemmelser gjøre unntak for masterstudier fra utenlandsk institusjon.</article></article></li><li data-li-identifier="8." data-name="8."><article class="listArticle" id="paragraf-3-punkt-8"><article class="legalP" id="paragraf-3-punkt-8-ledd-1">Grad eller utdanning fra utenlandsk institusjon eller norsk institusjon som ikke går inn under lov om universiteter og høyskoler, kan godkjennes som faglig jevngod med bachelorgrad eller del av bachelorgrad ved Høgskolen i Oslo. Godkjenning etter denne bestemmelsen gir også rett til bruk av tilsvarende tittel.</article></article></li><li data-li-identifier="9." data-name="9."><article class="listArticle" id="paragraf-3-punkt-9"><article class="legalP" id="paragraf-3-punkt-9-ledd-1">Grad eller utdanning som nevnt i nr. 9 og som tidligere er blitt godkjent av institusjon under lov om universiteter og høyskoler som faglig jevngod med nærmere angitt grad eller yrkesutdanning av minimum tre års/180 studiepoengs omfang, får normalt ikke ny vurdering med henblikk på godkjenning som faglig jevngod med bachelorgrad ved Høgskolen i Oslo.</article></article></li><li data-li-identifier="10." data-name="10."><article class="listArticle" id="paragraf-3-punkt-10"><article class="legalP" id="paragraf-3-punkt-10-ledd-1">Styret kan i utfyllende bestemmelser fastsette krav til dokumentasjon av utdanning som søkes godskrevet eller godkjent i forhold til bachelorgrad ved Høgskolen i Oslo. I særlige tilfeller kan godkjenning gis helt eller delvis på grunnlag av kunnskaper som er dokumentert på annen måte enn ved eksamen. Prøve til kontroll av de dokumenterte kunnskaper eller tilleggsprøve kan kreves avlagt. Styret kan fastsette retningslinjer for slike vurderinger.</article></article></li></ul></article><article class="legalArticle" data-lovdata-URL="LTI/forskrift/2005-12-01-1434/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Fritak for eksamen eller prøve</span></h2><ul class="defaultList"><li data-li-identifier="1." data-name="1."><article class="listArticle" id="paragraf-4-punkt-1"><article class="legalP" id="paragraf-4-punkt-1-ledd-1">Det skal gis fritak for eksamen eller prøve som inngår i grunnlaget for bachelorgraden når det godtgjøres at tilsvarende eksamen eller prøve er avlagt ved Høgskolen i Oslo eller annen utdanningsinstitusjon. Det kan også gis slikt fritak på grunnlag av annen velegnet eksamen eller prøve. Dokumentert realkompetanse kan også gi grunnlag for fritak.</article></article></li><li data-li-identifier="2." data-name="2."><article class="listArticle" id="paragraf-4-punkt-2"><article class="legalP" id="paragraf-4-punkt-2-ledd-1">Fritak etter disse bestemmelsene vil også gjelde obligatorisk undervisning, praksis, prosjektdeltakelse, innleveringer, framføringer mv. og andre arbeidskrav.</article></article></li><li data-li-identifier="3." data-name="3."><article class="listArticle" id="paragraf-4-punkt-3"><article class="legalP" id="paragraf-4-punkt-3-ledd-1">Ved søknad om fritak for eksamen eller prøve gjelder § 3 nr. 10 med utfyllende bestemmelser tilsvarende.</article></article></li><li data-li-identifier="4." data-name="4."><article class="listArticle" id="paragraf-4-punkt-4"><article class="legalP" id="paragraf-4-punkt-4-ledd-1">Søknad om fritak for eksamen eller prøve blir ikke behandlet før etter at studenten er tatt opp på det aktuelle studiet ved Høgskolen i Oslo.</article></article></li></ul></article><article class="legalArticle" data-lovdata-URL="LTI/forskrift/2005-12-01-1434/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Overlapping i faginnhold</span></h2><article class="legalP" id="paragraf-5-ledd-1">Overlapping i faginnhold mellom fag, emner, emnegrupper eller studieprogram som inngår i grunnlaget for bachelorgraden kan ikke utgjøre mer enn 10 studiepoeng totalt. Overlapping ut over 10 studiepoeng må kompenseres med fag eller emner som er faglig relevante i forhold til øvrige fag/studier som inngår i grunnlaget for bachelorgraden.</article></article><article class="legalArticle" data-lovdata-URL="LTI/forskrift/2005-12-01-1434/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Gradsbetegnelse. Vitnemål og vitnemålstillegg. Tilhørighetskrav. Dato for oppnådd bachelorgrad</span></h2><ul class="defaultList"><li data-li-identifier="1." data-name="1."><article class="listArticle" id="paragraf-6-punkt-1"><article class="legalP" id="paragraf-6-punkt-1-ledd-1">Styret for Høgskolen i Oslo fastsetter gradsbetegnelse som angir faglig innhold i bachelorgrad som tildeles av høgskolen.</article></article></li><li data-li-identifier="2." data-name="2."><article class="listArticle" id="paragraf-6-punkt-2"><article class="legalP" id="paragraf-6-punkt-2-ledd-1">For oppnådd bachelorgrad utsteder høgskolen vitnemål i samsvar med dette.</article></article></li><li data-li-identifier="3." data-name="3."><article class="listArticle" id="paragraf-6-punkt-3"><article class="legalP" id="paragraf-6-punkt-3-ledd-1">Bachelorvitnemål skrives ut på norsk. Et eget vitnemålstillegg (Diploma Supplement) gir en nærmere beskrivelse på engelsk av kandidatens utdanning og av det norske høgre utdanningssystemet.</article></article></li><li data-li-identifier="4." data-name="4."><article class="listArticle" id="paragraf-6-punkt-4"><article class="legalP" id="paragraf-6-punkt-4-ledd-1">For å kunne tildeles en bachelorgrad med vitnemål fra Høgskolen i Oslo, må eksamen i fag, emner, emnegrupper eller studieprogram av minimum 60 studiepoengs omfang som inngår i grunnlaget for bachelorgraden, være avlagt ved institusjonen.</article><article class="legalP" id="paragraf-6-punkt-4-ledd-2">For tildeling av en bachelorgrad etter denne forskrift § 2 nr. 2 b er dette tilhørighetskravet bundet til det fag/fagområde som bestemmer bachelorbetegnelsen, eventuelt til det påbyggings-/fordypningsstudium som bestemmer ekstra tilleggsbetegnelse der slik er fastsatt.</article><article class="legalP" id="paragraf-6-punkt-4-ledd-3">For bachelorgrad etter denne forskrift § 2 nr. 2 c er tilhørighetskravet bundet til den faglige fordypningsenheten på minimum 90 studiepoeng som bestemmer bachelorbetegnelse.</article><article class="legalP" id="paragraf-6-punkt-4-ledd-4">For fellesgrad som tildeles i formalisert samarbeid med annen/andre institusjon(er) kan styret fastsette særskilte tilhørighetskrav for den enkelte bachelorgrad.</article></article></li><li data-li-identifier="5." data-name="5."><article class="listArticle" id="paragraf-6-punkt-5"><article class="legalP" id="paragraf-6-punkt-5-ledd-1">For kandidater som gjennomfører et sammenhengende bachelorstudium ved Høgskolen i Oslo, settes dato for oppnådd bachelorgrad normalt til dato for når siste eksamen som skal inngå i grunnlaget for graden, ble avlagt.</article><article class="legalP" id="paragraf-6-punkt-5-ledd-2">For kandidater med eldre utdanning og kandidater som ikke gjennomfører et sammenhengende bachelorstudium ved Høgskolen i Oslo, settes dato for oppnådd bachelorgrad normalt til 20. juni når siste eksamen som skal inngå i grunnlaget for graden er avlagt i vårsemesteret, og tilsvarende 20. desember i høstsemesteret.</article><article class="legalP" id="paragraf-6-punkt-5-ledd-3">Dato for oppnådd bachelorgrad kan uansett ikke settes før det tidspunkt den aktuelle graden med gradsbetegnelse ble fastsatt av styret for Høgskolen i Oslo.</article></article></li></ul></article><article class="legalArticle" data-lovdata-URL="LTI/forskrift/2005-12-01-1434/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utfyllende bestemmelser</span></h2><article class="legalP" id="paragraf-7-ledd-1">Styret for Høgskolen i Oslo kan fastsette utfyllende bestemmelser til denne forskriften.</article></article><article class="legalArticle" data-lovdata-URL="LTI/forskrift/2005-12-01-1434/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Forskriften trer i kraft 1. desember 2005.</article></article><article class="legalArticle" data-lovdata-URL="LTI/forskrift/2005-12-01-1434/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Opphevelse av andre forskrifter</span></h2><article class="legalP" id="paragraf-9-ledd-1">Forskrift om bachelorgraden ved Høgskolen i Oslo, fastsatt av styret 2. mai 2002 nr. 1271 med senere endringer, og utfyllende bestemmelser til forskriften, oppheves.</article></article><section class="section" id="kapittel-1" data-lovdata-URL="LTI/forskrift/2005-12-01-1434/KAPITTEL_1"><h2>Rettelser</h2><article class="defaultP" data-text-size="small">Det som er rettet er satt i kursiv.</article> <article class="defaultP" margin-top="true">§ 3 nr. 9 første komma skal lyde:<ul class="defaultList"><li data-li-identifier="9." data-name="9."><article class="listArticle" id="kapittel-1-punkt-1"><article class="legalP" id="kapittel-1-punkt-1-ledd-1">Grad eller utdanning som nevnt i nr. <i>8</i> og som tidligere er blitt godkjent av institusjon under lov om universiteter og høyskoler som faglig jevngod med nærmere angitt grad eller yrkesutdanning av minimum tre års/180 studiepoengs omfang,</article></article></li></ul></article></section></main></body></html>