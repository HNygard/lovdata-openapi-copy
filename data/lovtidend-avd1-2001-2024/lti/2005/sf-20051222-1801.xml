<!DOCTYPE html><html lang="no"><head><title>Forskrift om opptak til 1-2-årige masterprogrammer ved Universitetet i Oslo.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-12-22-1801</dd><dt class="dokid">DokumentID</dt><dd class="dokid">LTI/forskrift/2005-12-22-1801</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 4 s 339</dd><dt class="dateInForce">I kraft fra</dt><dd class="dateInForce">2006-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-6</li><li>lov/2005-04-01-15/§3-7</li><li>forskrift/2005-12-01-1392</li><li>forskrift/2005-10-10-1191/§1-1</li></ul></dd><dt class="dateOfPublication">Kunngjort</dt><dd class="dateOfPublication">2006-03-07</dd><dt class="journalNumber">Journalnummer</dt><dd class="journalNumber">2006-0200</dd><dt class="titleShort">Korttittel</dt><dd class="titleShort">Forskrift om opptak til masterprogram ved UiO</dd><dt class="title">Tittel</dt><dd class="title">Forskrift om opptak til 1-2-årige masterprogrammer ved Universitetet i Oslo.</dd><dt class="miscInformation">Annet om dokumentet</dt><dd class="miscInformation">Fastsatt av Universitetsstyret ved Universitetet i Oslo 22. desember 2005 med hjemmel i lov 1. april 2005 nr. 15 om universiteter og høyskoler § 3-6 og § 3-7, forskrift 1. desember 2005 nr. 1392 om krav til mastergrad og forskrift 10. oktober 2005 nr. 1191 om opptak til universiteter og høgskoler § 1-1.</dd><dt class="refid">RefID</dt><dd class="refid">forskrift/2005-12-22-1801</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opptak til 1-2-årige masterprogrammer ved Universitetet i Oslo.<ul class="tocSubUl"><li>§ 1. Virkeområde</li><li>§ 2. Opptaksgrunnlag<ul class="tocSubUl"><li>§ 2-1. Krav om faglig grunnlag</li><li>§ 2-2. Krav mht. generell studiekompetanse og engelsk</li><li>§ 2-3. Særlige faglige minstekrav</li><li>§ 2-4. Faglig grunnlag</li><li>§ 2-5. Beregningen av karaktersnittet for det faglige grunnlaget</li></ul></li><li>§ 3. Rangeringsgrunnlag<ul class="tocSubUl"><li>§ 3-1. Det ordinære rangeringsgrunnlaget</li><li>§ 3-2. Generelle bestemmelser ved poenglikhet i det faglige grunnlaget</li><li>§ 3-3. Regler ved poenglikhet i det faglige grunnlaget</li></ul></li><li>§ 4. Omregning</li><li>§ 5. Eget rangeringsgrunnlag for visse masterprogrammer<ul class="tocSubUl"><li>§ 5-1. Masterprogrammer som fører frem til erfaringsbasert mastergrad av 90-120 studiepoengs omfang</li><li>§ 5-2. Enkelte 1-2-årige masterprogrammer</li></ul></li><li>§ 6. Søkere som ikke poengberegnes<ul class="tocSubUl"><li>§ 6-1. Søkere som ikke kan poengberegnes</li><li>§ 6-2. Rangering på grunnlag av spesiell vurdering</li><li>§ 6-3. Vurdering av søkere som ikke poengberegnes</li></ul></li><li>§ 7. Søknadsbehandling m.m.<ul class="tocSubUl"><li>§ 7-1. Frist for innsending av søknad og for ettersending av dokumentasjon</li><li>§ 7-2. Opptakskomité</li></ul></li><li>§ 8. Overgangsregler<ul class="tocSubUl"><li>§ 8-1. Omregningsbestemmelser</li><li>§ 8-2. Innføringstidspunkt for særlig faglige minstekrav og for nye rangeringsregler</li></ul></li><li>§ 9. Utfyllende regler</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2005-12-22-1801" id="dokument"><h1>Forskrift om opptak til 1-2-årige masterprogrammer ved Universitetet i Oslo.</h1><section class="section" data-name="§1" id="kapittel-1" data-lovdata-URL="LTI/forskrift/2005-12-22-1801/KAPITTEL_1"><h2>§ 1. Virkeområde</h2><article class="legalP" id="kapittel-1-ledd-1">Forskriften gjelder for opptak av søkere til alle 1-2-årige masterprogrammer som Universitetet i Oslo tilbyr med sikte på:<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-1-punkt-1"><article class="legalP" id="kapittel-1-ledd-1-punkt-1-ledd-1">mastergrad av 120 studiepoengs omfang, jf. forskrift om krav til mastergrad, § 3</article></article></li><li data-li-identifier="-" data-name="-"><article class="listArticle" id="kapittel-1-ledd-1-punkt-2"><article class="legalP" id="kapittel-1-ledd-1-punkt-2-ledd-1">erfaringsbasert mastergrad av 90-120 studiepoengs omfang, jf. nevnte forskrift, § 5</article></article></li><li data-li-identifier="-" data-name="-"><article class="listArticle" id="kapittel-1-ledd-1-punkt-3"><article class="legalP" id="kapittel-1-ledd-1-punkt-3-ledd-1">mastergrad av 1-1 1/2 års omfang, jf. nevnte forskrift, § 7.</article></article></li></ul></article><article class="legalP" id="kapittel-1-ledd-2">Forskriften gjelder også for opptak av søkere til den 3-årige delen av det 6-årige teologistudiet som bygger på 3-årig bachelorgrad eller tilsvarende utdanningsløp.</article></section><section class="section" data-name="§2" id="kapittel-2" data-lovdata-URL="LTI/forskrift/2005-12-22-1801/KAPITTEL_2"><h2>§ 2. Opptaksgrunnlag</h2><article class="legalArticle" data-lovdata-URL="LTI/forskrift/2005-12-22-1801/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Krav om faglig grunnlag</span></h3><article class="legalP" id="kapittel-2-paragraf-1-ledd-1">Fakultetet fastsetter hva som skal være det faglige grunnlaget i den lavere grad eller det utdanningsløp som mastergraden bygger på, når dette er:<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">bachelorgrad</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">cand.mag.-grad</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">annen grad eller utdanningsløp av minimum 3 års omfang</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-1-punkt-4"><article class="legalP" id="kapittel-2-paragraf-1-ledd-1-punkt-4-ledd-1">utdanning som er godkjent som jevngod med de ovennevnte grader eller utdanningsløp.</article></article></li></ul></article><article class="legalP" id="kapittel-2-paragraf-1-ledd-2">Når mastergraden som kan oppnås, er i samsvar med departementets forskrift om krav til mastergrad, § 3 eller § 7, må krav til faglig grunnlag fremgå av programplanen for masterprogrammet som:<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-1-ledd-2-punkt-1"><article class="legalP" id="kapittel-2-paragraf-1-ledd-2-punkt-1-ledd-1">fordypning i fag, emne eller emnegruppe av minst 80 studiepoengs omfang, eller</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-2-punkt-2"><article class="legalP" id="kapittel-2-paragraf-1-ledd-2-punkt-2-ledd-1">integrert utdanning eller programdefinerte emner av minimum 120 studiepoengs omfang innenfor fagområdet for masterprogrammet.</article></article></li></ul></article><article class="legalP" id="kapittel-2-paragraf-1-ledd-3">Når mastergraden som kan oppnås, er i samsvar med departementets forskrift om krav til mastergrad, § 5, må krav til faglig grunnlag fremgå av programplanen for masterprogrammet som:<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-1-ledd-3-punkt-1"><article class="legalP" id="kapittel-2-paragraf-1-ledd-3-punkt-1-ledd-1">bestemte fag, emner eller emnegrupper i det utdanningsløp mastergraden bygger på, og</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-3-punkt-2"><article class="legalP" id="kapittel-2-paragraf-1-ledd-3-punkt-2-ledd-1">relevant 2 års yrkespraksis eller lengre yrkespraksis.</article></article></li></ul></article><article class="legalP" id="kapittel-2-paragraf-1-ledd-4">Fakultetet kan i spesielle tilfeller godkjenne andre dokumenterte kvalifikasjoner som helt eller delvis likeverdig med utdanningsløpene nevnt ovenfor.</article></article><article class="legalArticle" data-lovdata-URL="LTI/forskrift/2005-12-22-1801/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Krav mht. generell studiekompetanse og engelsk</span></h3><article class="legalP" id="kapittel-2-paragraf-2-ledd-1">Det kreves generell studiekompetanse for opptak til et masterprogram. Fakultetet kan likevel dispensere fra kravet om generell studiekompetanse for søkere med utenlandsk utdanning som ikke fyller norskkravet, dersom søkeren fyller språkkravet som gjelder for opptak til engelskspråklig masterprogram, jf. nedenfor om krav til engelsk, eller tilsvarende annet, relevant språkkrav.</article><article class="legalP" id="kapittel-2-paragraf-2-ledd-2">For opptak til engelskspråklig masterprogram og/eller studieretning gjelder følgende spesielle opptakskrav i engelsk:<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-2-ledd-2-punkt-1"><article class="legalP" id="kapittel-2-paragraf-2-ledd-2-punkt-1-ledd-1">Engelsk grunnkurs i videregående skole, (5 uketimer) med karakteren 4 eller bedre (ev. bestått engelsk videregående kurs I og/eller II)</article></article></li><li data-li-identifier="-" data-name="-"><article class="listArticle" id="kapittel-2-paragraf-2-ledd-2-punkt-2"><article class="legalP" id="kapittel-2-paragraf-2-ledd-2-punkt-2-ledd-1">TOEFL-testen med minst 550 poeng</article></article></li><li data-li-identifier="-" data-name="-"><article class="listArticle" id="kapittel-2-paragraf-2-ledd-2-punkt-3"><article class="legalP" id="kapittel-2-paragraf-2-ledd-2-punkt-3-ledd-1">IELTS-testen med minst 6.0 poeng</article></article></li><li data-li-identifier="-" data-name="-"><article class="listArticle" id="kapittel-2-paragraf-2-ledd-2-punkt-4"><article class="legalP" id="kapittel-2-paragraf-2-ledd-2-punkt-4-ledd-1">Annen godkjent dokumentasjon etter individuell vurdering.</article></article></li></ul></article></article><article class="legalArticle" data-lovdata-URL="LTI/forskrift/2005-12-22-1801/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Særlige faglige minstekrav</span></h3><article class="legalP" id="kapittel-2-paragraf-3-ledd-1">For opptak til masterprogrammene ved Det juridiske, Det historisk-filosofiske, Det matematisk-naturvitenskapelige, Det samfunnsvitenskapelige og Det utdanningsvitenskapelige fakultet samt for masterprogrammene i kristendom og intercontextual theology ved Det teologiske fakultet og masterprogrammet i Internasjonal helse ved Det medisinske fakultet gjelder følgende, når graden som kan oppnås, er i samsvar med forskrift om krav til mastergrad, § 3 eller § 7:<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">For søkere med tallkarakterer er det faglige minstekravet 2.7.</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">For søkere med bokstavkarakterer er det faglige minstekravet C.</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">For søkere med både tall- og bokstavkarakterer er det faglige minstekravet 2.7 eller C, jf. egen omregning, § 4.</article></article></li></ul></article><article class="legalP" id="kapittel-2-paragraf-3-ledd-2">Fakultetet kan dispensere fra det faglige minstekravet i spesielle tilfeller.</article><article class="legalP" id="kapittel-2-paragraf-3-ledd-3">Om innføringstidspunktet ved Det matematisk-naturvitenskapelige fakultet, se § 8-2.</article><article class="legalP" id="kapittel-2-paragraf-3-ledd-4">For opptak til de masterprogrammer som fører frem til erfaringsbasert mastergrad, jf. forskrift om krav til mastergrad, § 5, kan det enkelte fakultet selv fastsette særlige faglige minstekrav.</article></article><article class="legalArticle" data-lovdata-URL="LTI/forskrift/2005-12-22-1801/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Faglig grunnlag</span></h3><article class="legalP" id="kapittel-2-paragraf-4-ledd-1">Beregningsgrunnlaget for det faglige minstekravet, jf. § 2-3, er ordinært de emnene som etter § 2-1 inngår i det faglige grunnlaget for opptak til det enkelte masterprogram. jf. likevel § 2.4.1 og § 2.4.2.</article> <article class="defaultP" margin-top="true"><strong>§ 2.4.1.</strong> <i>Faglig grunnlag som fag/emnegruppe tilsvarende minst 80 studiepoeng eller mellomfag</i></article><article class="legalP" id="kapittel-2-paragraf-4-ledd-2">Når det faglige grunnlaget fra lavere grad eller utdanningsløp som mastergraden bygger på, innebærer fag/emnegruppe av minst 80 studiepoengs omfang, gjelder følgende:</article><article class="legalP" id="kapittel-2-paragraf-4-ledd-3">Resultatet fra emnegruppen av minst 80 studiepoengs omfang eller fra hele mellomfaget skal ordinært benyttes som beregningsgrunnlag for det faglige minstekravet.</article><article class="legalP" id="kapittel-2-paragraf-4-ledd-4">Dersom resultatet fra mellomfagstillegget er bedre enn resultatet fra hele mellomfaget, skal resultatet fra mellomfagstillegget likevel benyttes dersom det er avlagt senest våren 2004.</article><article class="legalP" id="kapittel-2-paragraf-4-ledd-5">Dersom søkeren har gradert karakterskala for emner av mindre enn 80 studiepoengs omfang, men for emner med minst 40 studiepoeng av det formelle faglige grunnlaget, skal resultatet likevel benyttes som beregningsgrunnlag for det faglige minstekravet.</article><article class="legalP" id="kapittel-2-paragraf-4-ledd-6">Søkere med emner uten gradert karakterskala eller med gradert karakterskala for emner av mindre enn 40 studiepoengs omfang, må vurderes individuelt av en opptakskomité, jf. § 6.</article> <article class="defaultP" margin-top="true"><strong>§ 2.4.2.</strong> <i>Faglig grunnlag som programdefinerte emner av minst 120 studiepoengs omfang</i></article><article class="legalP" id="kapittel-2-paragraf-4-ledd-7">Når det faglige grunnlaget fra lavere grad eller utdanningsløp som mastergraden bygger på, innebærer programdefinerte emner av minst 120 studiepoengs omfang, gjelder følgende:</article><article class="legalP" id="kapittel-2-paragraf-4-ledd-8">Resultatet fra de programdefinerte emnene av minst 120 studiepoengs omfang skal ordinært benyttes som beregningsgrunnlag for det faglige minstekravet.</article><article class="legalP" id="kapittel-2-paragraf-4-ledd-9">Fakultetet kan likevel fastsette at beregningsgrunnlaget for det faglige minstekravet skal utgjøre et utvalg av emner, men emner med minst 80 studiepoeng av det totale antall programdefinerte emner.</article><article class="legalP" id="kapittel-2-paragraf-4-ledd-10">Dersom søkeren ikke har gradert karakterskala for alle emnene i det faglige grunnlaget, men for emner med minst 40 studiepoeng av det formelle faglige grunnlaget, skal resultatet likevel benyttes som beregningsgrunnlag for det faglige minstekravet.</article><article class="legalP" id="kapittel-2-paragraf-4-ledd-11">Søkere med emner uten gradert karakterskala eller med gradert karakterskala for emner av mindre enn 40 studiepoengs omfang, må vurderes individuelt av en opptakskomité, jf. § 6.</article></article><article class="legalArticle" data-lovdata-URL="LTI/forskrift/2005-12-22-1801/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">Beregningen av karaktersnittet for det faglige grunnlaget</span></h3><article class="legalP" id="kapittel-2-paragraf-5-ledd-1">Karaktersnittet for tallkarakterer og bokstavkarakterer må beregnes hver for seg, ev. med omregning mellom karaktersystemene til slutt, etter følgende regler:</article> <article class="defaultP" margin-top="true"><strong>§ 2.5.1.</strong> <i>Emner med tallkarakterer</i></article><article class="legalP" id="kapittel-2-paragraf-5-ledd-2">Minstekrav 2.7 må oppfylles for karaktersnittet av alle emnene i det faglige grunnlaget, jf. likevel § 2.4.1 og § 2.4.2. Det benyttes vekting ut fra emnenes omfang i studiepoeng. Karaktersnittet avrundes med 1 desimal etter ordinære avrundingsregler.</article> <article class="defaultP" margin-top="true"><strong>§ 2.5.2.</strong> <i>Emner med bokstavkarakterer</i></article><article class="legalP" id="kapittel-2-paragraf-5-ledd-3">Minstekrav C må oppfylles for karaktersnittet av alle emnene i det faglige grunnlaget, jf. likevel § 2.4.1 og § 2.4.2. Tallverdiene for bokstavkarakterene benyttes, i samsvar med forskrift om studier og eksamener ved Universitet i Oslo, § 6.1.1, dvs.: <table><thead><tr><th data-text-align="left" data-vertical-align="top"><i>Karakter</i></th><th data-text-align="left" data-vertical-align="top"><i>Tallverdi</i></th></tr></thead><tbody><tr><td data-text-align="left" data-vertical-align="top">A</td><td data-text-align="left" data-vertical-align="top">65</td></tr><tr><td data-text-align="left" data-vertical-align="top">B</td><td data-text-align="left" data-vertical-align="top">64</td></tr><tr><td data-text-align="left" data-vertical-align="top">C</td><td data-text-align="left" data-vertical-align="top">63</td></tr><tr><td data-text-align="left" data-vertical-align="top">D</td><td data-text-align="left" data-vertical-align="top">62</td></tr><tr><td data-text-align="left" data-vertical-align="top">E</td><td data-text-align="left" data-vertical-align="top">61</td></tr></tbody></table></article><article class="legalP" id="kapittel-2-paragraf-5-ledd-4">Det benyttes vekting ut fra emnenes omfang i studiepoeng. Karaktersnittet avrundes til helt tall etter ordinære avrundingsregler.</article> <article class="defaultP" margin-top="true"><strong>§ 2.5.3.</strong> <i>Med tallkarakterer og bokstavkarakterer</i></article><article class="legalP" id="kapittel-2-paragraf-5-ledd-5">Minstekrav 2.7 eller C må oppfylles for gjennomsnittet av følgende to karaktersnitt:<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-5-ledd-5-punkt-1"><article class="legalP" id="kapittel-2-paragraf-5-ledd-5-punkt-1-ledd-1">karaktersnittet for alle emnene med tallkarakterer, med vekting ut fra emnenes omfang i studiepoeng og beregnet med 2 desimaler,</article></article></li></ul><p class="leddfortsettelse">samt</p><ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-5-ledd-5-punkt-2"><article class="legalP" id="kapittel-2-paragraf-5-ledd-5-punkt-2-ledd-1">karaktersnittet for alle emnene med bokstavkarakterer, med vekting ut fra emnenes omfang i studiepoeng og beregnet med 2 desimaler.</article></article></li></ul></article><article class="legalP" id="kapittel-2-paragraf-5-ledd-6">For beregning av dette gjennomsnittet må det, i tillegg til vekting ut fra omfanget av studiepoeng, foretas samme omregning mellom karaktersystemer som ved rangering, se derfor § 4 om «omregning».</article><article class="legalP" id="kapittel-2-paragraf-5-ledd-7">Gjennomsnittet, for å avklare det faglige minstekravet på 2.7 eller C, avrundes etter ordinære avrundingsregler til tallkarakterskalaen, dvs. 1 desimal, eller til bokstavkarakterskalaen, dvs. ingen desimaler.</article></article></section><section class="section" data-name="§3" id="kapittel-3" data-lovdata-URL="LTI/forskrift/2005-12-22-1801/KAPITTEL_3"><h2>§ 3. Rangeringsgrunnlag</h2><article class="legalP" id="kapittel-3-ledd-1">Dersom det ved opptak til et masterprogram er flere søkere som fyller de faglige kravene, enn det er studieplasser til disposisjon, må søkerne rangeres. Dette kan foretas enten ved poengberegning, jf. § 3 og § 4, eller etter individuell vurdering, jf. § 6.</article><article class="legalArticle" data-lovdata-URL="LTI/forskrift/2005-12-22-1801/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Det ordinære rangeringsgrunnlaget</span></h3><article class="legalP" id="kapittel-3-paragraf-1-ledd-1">Det faglige grunnlaget som benyttes til beregning av det faglige minstekravet, jf. § 2-4, skal utgjøre grunnlaget for rangeringen av søkerne. jf. likevel § 5 når det gjelder masterprogrammer med sikte på erfaringsbasert mastergrad.</article><article class="legalP" id="kapittel-3-paragraf-1-ledd-2">Ved karaktersnittberegningen i tilknytning til rangering benyttes karakterene fra de enkelte emnene i det faglige grunnlaget, med vekting ut fra emnenes omfang, og med omregning etter behov, jf. § 4. For å minske muligheten for poenglikhet beregnes karaktergjennomsnittet med to desimaler etter ordinær avrunding av tredje desimal.</article><article class="legalP" id="kapittel-3-paragraf-1-ledd-3">Dersom flere søkere enn det er studieplasser til, likevel får samme karaktersnitt, gjelder § 3-2 og § 3-3.</article></article><article class="legalArticle" data-lovdata-URL="LTI/forskrift/2005-12-22-1801/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Generelle bestemmelser ved poenglikhet i det faglige grunnlaget</span></h3><article class="legalP" id="kapittel-3-paragraf-2-ledd-1">Ved enhver poenglikhet som medfører behov for å skille søkere fra hverandre, skal det vurderes om opptaksrammen kan økes slik at alle med samme karaktersnitt kan opptas.</article><article class="legalP" id="kapittel-3-paragraf-2-ledd-2">Loddtrekning kan ikke benyttes ved poenglikhet med mindre dette er vedtatt av Universitetsstyret.</article></article><article class="legalArticle" data-lovdata-URL="LTI/forskrift/2005-12-22-1801/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Regler ved poenglikhet i det faglige grunnlaget</span></h3><article class="legalP" id="kapittel-3-paragraf-3-ledd-1">Ved poenglikhet i det faglige grunnlaget kan underrepresentert kjønn prioriteres først. Fakultetet selv fastsetter for hvilke masterprogrammer og/eller studieretninger dette skal gjelde.</article> <article class="defaultP" margin-top="true"><strong>§ 3.3.1.</strong> <i>Faglig grunnlag som emnegruppe av minst 80 studiepoengs omfang</i></article><article class="legalP" id="kapittel-3-paragraf-3-ledd-2">Ved poenglikhet fra det faglige grunnlaget og etter ev. bruk av underrepresentert kjønn, legges karaktersnittet fra den minste 40-gruppen som det er krav om i bachelorgraden, til grunn.</article><article class="legalP" id="kapittel-3-paragraf-3-ledd-3">Ved ytterligere fortsatt poenglikhet legges karaktersnittet fra resten av bachelorgraden til grunn, men ikke fra examen philosophicum (ex.phil.) og examen facultatum (ex.fac.).</article><article class="legalP" id="kapittel-3-paragraf-3-ledd-4">Dersom to emnegrupper av 80 studiepoengs omfang fyller kravet til det faglige grunnlaget for masterprogrammet, eller to emnegrupper av minst 40 studiepoengs omfang inngår i lavere grad eller utdanningsløp som grunnlag for masterprogrammet, skal den eller de emnegrupper som gir best resultat for søkeren, benyttes.</article><article class="legalP" id="kapittel-3-paragraf-3-ledd-5">Ved fortsatt poenglikhet rangeres eldre søkere foran yngre.</article> <article class="defaultP" margin-top="true"><strong>§ 3.3.2.</strong> <i>Faglig grunnlag som programdefinerte emner av minst 120 studiepoengs omfang</i></article><article class="legalP" id="kapittel-3-paragraf-3-ledd-6">Ved poenglikhet fra det faglige grunnlaget med programdefinerte emner av minst 120 studiepoengs omfang, og etter ev. underrepresentert kjønn osv, legges karaktersnittet til grunn fra de øvrige emnene av minst 40 studiepoengs omfang (inntil 50 studiepoeng der det ikke er krav om ex.fac. i grad), men ikke fra ex.phil. og ex.fac.</article><article class="legalP" id="kapittel-3-paragraf-3-ledd-7">Ved fortsatt poenglikhet rangeres eldre søkere foran yngre.</article></article></section><section class="section" data-name="§4" id="kapittel-4" data-lovdata-URL="LTI/forskrift/2005-12-22-1801/KAPITTEL_4"><h2>§ 4. Omregning</h2><article class="legalP" id="kapittel-4-ledd-1">Ved bruk av formel for omregning mellom tallkarakter- og bokstavkaraktersystemet i tilknytning til det faglige minstekravet eller til rangering legges det til grunn at det tidligere tallkaraktersystemet har vært benyttet noe ulikt ved fakultetene.</article><article class="legalP" id="kapittel-4-ledd-2">Vedlagte formelløsning benyttes for Det historisk-filosofiske, Det samfunnsvitenskapelige, Det utdanningsvitenskapelige og Det matematisk-naturvitenskapelige fakultet når beregningsgrunnlaget tilhører samme fakultet. Individuell vurdering, jf. § 6, benyttes der det faglige grunnlaget har emner fra ulike fakulteter eller noen av emnene i beregningen har dårligere karakter enn 2.7/C. Om Det matematisk-naturvitenskapelige fakultet, se likevel § 8-2.</article></section><section class="section" data-name="§5" id="kapittel-5" data-lovdata-URL="LTI/forskrift/2005-12-22-1801/KAPITTEL_5"><h2>§ 5. Eget rangeringsgrunnlag for visse masterprogrammer</h2><article class="legalArticle" data-lovdata-URL="LTI/forskrift/2005-12-22-1801/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Masterprogrammer som fører frem til erfaringsbasert mastergrad av 90-120 studiepoengs omfang</span></h3><article class="legalP" id="kapittel-5-paragraf-1-ledd-1">For rangering til masterprogrammer som fører frem til erfaringsbasert mastergrad av 90-120 studiepoengs omfang, fastsetter fakultetet selv rangeringsgrunnlaget og ev. bruk av individuell vurdering. Dette skal være klart for søkerne minst ett år før masterprogrammets studiestart.</article><article class="legalP" id="kapittel-5-paragraf-1-ledd-2">Universitetsdirektøren kan i utfyllende regler fastsette retningslinjer for bruk av kvoter ved opptak til denne type masterprogrammer.</article></article><article class="legalArticle" data-lovdata-URL="LTI/forskrift/2005-12-22-1801/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Enkelte 1-2-årige masterprogrammer</span></h3><article class="legalP" id="kapittel-5-paragraf-2-ledd-1">For rangering til enkelte masterprogrammer hvor det er ønskelig med en bredere søkerbakgrunn enn den som en 80-gruppe eller programdefinerte emner av 120-studiepoengs omfang innebærer, kan det inntil videre benyttes individuell vurdering. Tallmessige uttrykk kan imidlertid legges til grunn for den individuelle vurderingen, i form av «ekstra poeng», enten ved poenglikhet eller direkte, for:<ul class="defaultList"><li data-li-identifier="-" data-name="-"><article class="listArticle" id="kapittel-5-paragraf-2-ledd-1-punkt-1"><article class="legalP" id="kapittel-5-paragraf-2-ledd-1-punkt-1-ledd-1">underrepresentert kjønn</article></article></li><li data-li-identifier="-" data-name="-"><article class="listArticle" id="kapittel-5-paragraf-2-ledd-1-punkt-2"><article class="legalP" id="kapittel-5-paragraf-2-ledd-1-punkt-2-ledd-1">relevant annen høyere utdanning og/eller annen høyere utdanning</article></article></li><li data-li-identifier="-" data-name="-"><article class="listArticle" id="kapittel-5-paragraf-2-ledd-1-punkt-3"><article class="legalP" id="kapittel-5-paragraf-2-ledd-1-punkt-3-ledd-1">relevant praksis og/eller praksis</article></article></li><li data-li-identifier="-" data-name="-"><article class="listArticle" id="kapittel-5-paragraf-2-ledd-1-punkt-4"><article class="legalP" id="kapittel-5-paragraf-2-ledd-1-punkt-4-ledd-1">ventesemester</article></article></li><li data-li-identifier="-" data-name="-"><article class="listArticle" id="kapittel-5-paragraf-2-ledd-1-punkt-5"><article class="legalP" id="kapittel-5-paragraf-2-ledd-1-punkt-5-ledd-1">etnisitet eller lignende</article></article></li><li data-li-identifier="-" data-name="-"><article class="listArticle" id="kapittel-5-paragraf-2-ledd-1-punkt-6"><article class="legalP" id="kapittel-5-paragraf-2-ledd-1-punkt-6-ledd-1">motivasjon og/eller intervju.</article></article></li></ul></article><article class="legalP" id="kapittel-5-paragraf-2-ledd-2">Fakultetet selv fastsetter hvilke masterprogrammer som skal ha eget rangeringsgrunnlag. Dette skal være klart for søkerne minst ett år før masterprogrammets studiestart.</article><article class="legalP" id="kapittel-5-paragraf-2-ledd-3">Universitetsdirektøren kan fastsette egne rangeringsregler fra og med opptaket til et senere studieår for denne type masterprogram når nærmere erfaringer foreligger mht. bruk av disse tema i rangeringssammenheng.</article><article class="legalP" id="kapittel-5-paragraf-2-ledd-4">Universitetsdirektøren kan i utfyllende regler fastsette retningslinjer for bruk av kvoter ved opptak til denne type masterprogrammer.</article></article></section><section class="section" data-name="§6" id="kapittel-6" data-lovdata-URL="LTI/forskrift/2005-12-22-1801/KAPITTEL_6"><h2>§ 6. Søkere som ikke poengberegnes</h2><article class="legalArticle" data-lovdata-URL="LTI/forskrift/2005-12-22-1801/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Søkere som ikke kan poengberegnes</span></h3><article class="legalP" id="kapittel-6-paragraf-1-ledd-1">Individuell vurdering benyttes i følgende tilfeller:<ul class="defaultList"><li data-li-identifier="-" data-name="-"><article class="listArticle" id="kapittel-6-paragraf-1-ledd-1-punkt-1"><article class="legalP" id="kapittel-6-paragraf-1-ledd-1-punkt-1-ledd-1">For søkere med et faglig grunnlag fra norsk eller utenlandsk høyere utdanningsinstitusjon hvor resultatet ikke uten videre kan legges til grunn ved poengberegningen.</article></article></li><li data-li-identifier="-" data-name="-"><article class="listArticle" id="kapittel-6-paragraf-1-ledd-1-punkt-2"><article class="legalP" id="kapittel-6-paragraf-1-ledd-1-punkt-2-ledd-1">For søkere med et faglig grunnlag hvor omfanget av resultater med gradert karakterskala er for lite til å kunne benyttes ved poengberegningen.</article></article></li></ul></article></article><article class="legalArticle" data-lovdata-URL="LTI/forskrift/2005-12-22-1801/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">Rangering på grunnlag av spesiell vurdering</span></h3><article class="legalP" id="kapittel-6-paragraf-2-ledd-1">Søkere kan bli rangert på grunnlag av spesiell vurdering, og da uavhengig av om søkerens bakgrunn i utgangspunktet kan poengberegnes eller ikke, dersom dokumentert sykdom, funksjonshemming eller andre forhold gir grunn til å anta at eksamensresultatene ikke gir et riktig bilde av søkerens kvalifikasjoner.</article><article class="legalP" id="kapittel-6-paragraf-2-ledd-2">Søkere som ønsker å bli rangert på grunnlag av spesiell vurdering, må be om det i søknaden og legge ved egen begrunnelse og dokumentasjon av forhold som anføres.</article></article><article class="legalArticle" data-lovdata-URL="LTI/forskrift/2005-12-22-1801/§6-3" data-name="§6-3" id="kapittel-6-paragraf-3"><h3 class="legalArticleHeader"><span class="legalArticleValue">§ 6-3</span>. <span class="legalArticleTitle">Vurdering av søkere som ikke poengberegnes</span></h3><article class="legalP" id="kapittel-6-paragraf-3-ledd-1">Søkere som ikke poengberegnes, må rangeres i forhold til poengberegnede søkere ved hjelp av en skjønnsmessig vurdering. Det foretas nivåvurdering av det faglige grunnlaget, og ved behov av resten av den lavere graden eller utdanningsløpet. Ved likhet i nivå kan resultater fra ex.phil., annen høyere utdanning, opptaksprøve eller intervju tillegges vekt.</article><article class="legalP" id="kapittel-6-paragraf-3-ledd-2">Fakultetet selv fastsetter kriterier for individuell vurdering, herunder for rangering på grunnlag av spesiell vurdering av den enkelte søker ved funksjonshemming osv., jf. § 6-2.</article></article></section><section class="section" data-name="§7" id="kapittel-7" data-lovdata-URL="LTI/forskrift/2005-12-22-1801/KAPITTEL_7"><h2>§ 7. Søknadsbehandling m.m.</h2><article class="legalArticle" data-lovdata-URL="LTI/forskrift/2005-12-22-1801/§7-1" data-name="§7-1" id="kapittel-7-paragraf-1"><h3 class="legalArticleHeader"><span class="legalArticleValue">§ 7-1</span>. <span class="legalArticleTitle">Frist for innsending av søknad og for ettersending av dokumentasjon</span></h3><article class="legalP" id="kapittel-7-paragraf-1-ledd-1">Fakultetet fastsetter om det skal være opptak en eller to ganger i året til det enkelte masterprogram.</article><article class="legalP" id="kapittel-7-paragraf-1-ledd-2">1. juni/1. desember er ordinær frist for søknad om opptak til Universitetet i Oslos masterprogrammer. Fakultet kan likevel fastsette at 1. mars eller 15. april/15. oktober skal være frist for søknad om opptak til bestemte masterprogrammer.</article><article class="legalP" id="kapittel-7-paragraf-1-ledd-3">Resultater som har betydning for søknadsbehandlingen, men som foreligger først etter søknadsfristen, kan ettersendes. Det skal ved søknadsbehandlingen så langt det er praktisk mulig tas hensyn til dokumentasjon av eksamen som avlegges eller praksis som fullføres etter søknadsfristen, men før studiestart for masterprogrammet.</article></article><article class="legalArticle" data-lovdata-URL="LTI/forskrift/2005-12-22-1801/§7-2" data-name="§7-2" id="kapittel-7-paragraf-2"><h3 class="legalArticleHeader"><span class="legalArticleValue">§ 7-2</span>. <span class="legalArticleTitle">Opptakskomité</span></h3><article class="legalP" id="kapittel-7-paragraf-2-ledd-1">Fakultetet selv oppnevner en eller flere opptakskomiteer med ansvar for opptaket til masterprogrammene ved fakultetet.</article><article class="legalP" id="kapittel-7-paragraf-2-ledd-2">Den enkelte opptakskomité skal ha minst 5 medlemmer, hvorav 1-2 studenter. De øvrige medlemmene skal være representanter for det vitenskapelige personalet. Fakultetet selv kan likevel for opptak til visse masterprogrammer oppnevne en ekstern representant.</article><article class="legalP" id="kapittel-7-paragraf-2-ledd-3">Opptakskomiteen vurderer de søkerne som har et faglig grunnlag som må vurderes individuelt mht.:<ul class="defaultList"><li data-li-identifier="-" data-name="-"><article class="listArticle" id="kapittel-7-paragraf-2-ledd-3-punkt-1"><article class="legalP" id="kapittel-7-paragraf-2-ledd-3-punkt-1-ledd-1">særlige faglige minstekrav tilsvarende 2.7/C</article></article></li><li data-li-identifier="-" data-name="-"><article class="listArticle" id="kapittel-7-paragraf-2-ledd-3-punkt-2"><article class="legalP" id="kapittel-7-paragraf-2-ledd-3-punkt-2-ledd-1">rangering i forhold til de søkerne som poengberegnes</article></article></li><li data-li-identifier="-" data-name="-"><article class="listArticle" id="kapittel-7-paragraf-2-ledd-3-punkt-3"><article class="legalP" id="kapittel-7-paragraf-2-ledd-3-punkt-3-ledd-1">rangering på grunnlag av spesiell vurdering.</article></article></li></ul></article></article></section><section class="section" data-name="§8" id="kapittel-8" data-lovdata-URL="LTI/forskrift/2005-12-22-1801/KAPITTEL_8"><h2>§ 8. Overgangsregler</h2><article class="legalArticle" data-lovdata-URL="LTI/forskrift/2005-12-22-1801/§8-1" data-name="§8-1" id="kapittel-8-paragraf-1"><h3 class="legalArticleHeader"><span class="legalArticleValue">§ 8-1</span>. <span class="legalArticleTitle">Omregningsbestemmelser</span></h3><article class="legalP" id="kapittel-8-paragraf-1-ledd-1">Skjønnsmessig vurdering kan legges til grunn dersom omregning mellom tallkaraktersystem og bokstavkaraktersystem eller bruk av formel ikke gir tilstrekkelig grunnlag for å vurdere søkerne.</article></article><article class="legalArticle" data-lovdata-URL="LTI/forskrift/2005-12-22-1801/§8-2" data-name="§8-2" id="kapittel-8-paragraf-2"><h3 class="legalArticleHeader"><span class="legalArticleValue">§ 8-2</span>. <span class="legalArticleTitle">Innføringstidspunkt for særlig faglige minstekrav og for nye rangeringsregler</span></h3><article class="legalP" id="kapittel-8-paragraf-2-ledd-1">For det faglige grunnlaget innføres særlig faglige minstekrav med karakter 2.7 eller C ved Det matematisk-naturvitenskapelige fakultet fra og med opptaket til studieåret 2006–2007.</article><article class="legalP" id="kapittel-8-paragraf-2-ledd-2">Der det ved Det matematisk-naturvitenskapelige fakultet før sommeren 2003 har vært benyttet rangeringsregler ved opptak til høyere grad, kan disse benyttes for opptak til og med våren 2006.</article></article></section><section class="section" data-name="§9" id="kapittel-9" data-lovdata-URL="LTI/forskrift/2005-12-22-1801/KAPITTEL_9"><h2>§ 9. Utfyllende regler</h2><article class="legalP" id="kapittel-9-ledd-1">Universitetsdirektøren kan i utfyllende regler fastsette felles retningslinjer for:<ul class="defaultList"><li data-li-identifier="-" data-name="-"><article class="listArticle" id="kapittel-9-ledd-1-punkt-1"><article class="legalP" id="kapittel-9-ledd-1-punkt-1-ledd-1">rangering på grunnlag av spesiell vurdering</article></article></li><li data-li-identifier="-" data-name="-"><article class="listArticle" id="kapittel-9-ledd-1-punkt-2"><article class="legalP" id="kapittel-9-ledd-1-punkt-2-ledd-1">bruk av kvoter i rangeringen</article></article></li><li data-li-identifier="-" data-name="-"><article class="listArticle" id="kapittel-9-ledd-1-punkt-3"><article class="legalP" id="kapittel-9-ledd-1-punkt-3-ledd-1">utsatt studiestart/reservert studieplass.</article></article></li></ul></article></section><section class="section" data-name="§10" id="kapittel-10" data-lovdata-URL="LTI/forskrift/2005-12-22-1801/KAPITTEL_10"><h2>§ 10. Ikrafttredelse</h2><article class="legalP" id="kapittel-10-ledd-1">Denne forskrift trer i kraft fra og med 1. januar 2006.</article></section></main></body></html>