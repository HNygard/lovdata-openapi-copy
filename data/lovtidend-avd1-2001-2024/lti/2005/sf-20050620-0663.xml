<!DOCTYPE html><html lang="no"><head><title>Forskrift om tollnedsettelser for landbruksvarer som gjeninnføres etter bearbeiding i utlandet.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-06-20-663</dd><dt class="dokid">DokumentID</dt><dd class="dokid">LTI/forskrift/2005-06-20-663</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 9 s 1404</dd><dt class="dateInForce">I kraft fra</dt><dd class="dateInForce">2005-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1985-12-06-2107/§17</li><li>lov/1966-06-10-5</li></ul></dd><dt class="dateOfPublication">Kunngjort</dt><dd class="dateOfPublication">2005-06-23</dd><dt class="journalNumber">Journalnummer</dt><dd class="journalNumber">2005-0605</dd><dt class="titleShort">Korttittel</dt><dd class="titleShort">Forskrift om tollnedsettelser ved gjeninnførsel</dd><dt class="title">Tittel</dt><dd class="title">Forskrift om tollnedsettelser for landbruksvarer som gjeninnføres etter bearbeiding i utlandet.</dd><dt class="miscInformation">Annet om dokumentet</dt><dd class="miscInformation">Fastsatt av Landbruks- og matdepartementet 20. juni 2005 med hjemmel i tolltariffens innledende bestemmelser § 17 nr. 2 bokstav d.</dd><dt class="refid">RefID</dt><dd class="refid">forskrift/2005-06-20-663</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tollnedsettelser for landbruksvarer som gjeninnføres etter bearbeiding i utlandet.<ul class="tocSubUl"><li>§ 1. Virkeområde</li><li>§ 2. Vilkår for tollnedsettelse</li><li>§ 3. Søknad om tollnedsettelse</li><li>§ 4. Fastsettelse av tollsats for industrielt bearbeidede jordbruksvarer</li><li>§ 5. Fastsettelse av tollsats for andre landbruksvarer</li><li>§ 6. Tillatelse til nedsatt toll</li><li>§ 7. Adgang til å avslå søknad</li><li>§ 8. Opplysningsplikt</li><li>§ 9. Kontroll</li><li>§ 10. Bortfall av tillatelse mv.</li><li>§ 11. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2005-06-20-663" id="dokument"><h1>Forskrift om tollnedsettelser for landbruksvarer som gjeninnføres etter bearbeiding i utlandet.</h1><article class="legalArticle" data-lovdata-URL="LTI/forskrift/2005-06-20-663/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskriften kommer til anvendelse ved fastsetting av tollnedsettelse for landbruksvarer som gjeninnføres til Norge etter bearbeiding i utlandet. Med landbruksvarer menes varer som hører under tolltariffens kapittel 2-24, posisjon 35.01, 35.02, 35.05, samt varenummer 38.23.1110, 38.23.1210, 38.23.1310, 38.23.1910 og 38.23.7010.</article><article class="legalP" id="paragraf-1-ledd-2">Forskriften kommer ikke til anvendelse for varer som i tolltariffen har tollsats som er fastsatt til null.</article><article class="legalP" id="paragraf-1-ledd-3">Forskriften kommer ikke til anvendelse for varer som er innvilget tillatelse til nedsatt toll eller nedsatt tollsats innenfor fastsatt tollkvote etter forskrift 5. juli 2002 nr. 828 om individuelle tollnedsettelser og fordeling av tollkvoter til konservesindustrien.</article></article><article class="legalArticle" data-lovdata-URL="LTI/forskrift/2005-06-20-663/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Vilkår for tollnedsettelse</span></h2><article class="legalP" id="paragraf-2-ledd-1">Tollnedsettelse gis på de vilkår som følger av denne forskriften.</article><article class="legalP" id="paragraf-2-ledd-2">Tollnedsettelse skal ikke gis dersom det ved utførselen er eller vil bli tilbakebetalt toll for den utførte varen, med mindre refusjonsbeløpet innbetales til toll- og avgiftsetaten eller krav om refusjon frafalles.</article><article class="legalP" id="paragraf-2-ledd-3">Tollnedsettelse er betinget av at<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-3-punkt-1"><article class="legalP" id="paragraf-2-ledd-3-punkt-1-ledd-1">innførselen foretas av den samme som utførte varen,</article></article></li><li data-li-identifier="b)" data-name="b)"><article class="listArticle" id="paragraf-2-ledd-3-punkt-2"><article class="legalP" id="paragraf-2-ledd-3-punkt-2-ledd-1">innførselen finner sted innen ett år etter utførselen,</article></article></li><li data-li-identifier="c)" data-name="c)"><article class="listArticle" id="paragraf-2-ledd-3-punkt-3"><article class="legalP" id="paragraf-2-ledd-3-punkt-3-ledd-1">de utførte varene faktisk inngår i den innførte varen, og</article></article></li><li data-li-identifier="d)" data-name="d)"><article class="listArticle" id="paragraf-2-ledd-3-punkt-4"><article class="legalP" id="paragraf-2-ledd-3-punkt-4-ledd-1">den innførte varen inneholder mer enn en ubetydelig andel utførte landbruksvarer.</article></article></li></ul></article><article class="legalP" id="paragraf-2-ledd-4">Toll- og avgiftsetaten påser at vilkårene i annet ledd og tredje ledd bokstav a-c er oppfylt.</article></article><article class="legalArticle" data-lovdata-URL="LTI/forskrift/2005-06-20-663/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Søknad om tollnedsettelse</span></h2><article class="legalP" id="paragraf-3-ledd-1">Skriftlig søknad om tollnedsettelse sendes Statens landbruksforvaltning.</article><article class="legalP" id="paragraf-3-ledd-2">Søknaden skal inneholde opplysninger om forventet innført kvantum per år.</article><article class="legalP" id="paragraf-3-ledd-3">Råvaredeklarasjon for innført vare skal vedlegges søknaden. I deklarasjonen skal det oppgis mengden forbrukte innsatsvarer ved produksjon av ett kilo innført vare, om innsatsvarene er norske, tidligere fortollede eller utenlands tilførte. Det skal også opplyses om innsatsvarenes varenummer og hvilken bearbeiding varene skal gjennomgå.</article><article class="legalP" id="paragraf-3-ledd-4">For andre landbruksvarer enn industrielt bearbeidede landbruksvarer skal søknaden inneholde opplysninger om pris.</article><article class="legalP" id="paragraf-3-ledd-5">Statens landbruksforvaltning kan fastsette krav til søknadens form og innhold.</article></article><article class="legalArticle" data-lovdata-URL="LTI/forskrift/2005-06-20-663/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Fastsettelse av tollsats for industrielt bearbeidede jordbruksvarer</span></h2><article class="legalP" id="paragraf-4-ledd-1">Ved innførsel av varer som omfattes av forskrift 21. desember 2001 nr. 1647 om fastsettelse av nedsatte tollsatser ved import av industrielt bearbeidede jordbruksvarer (RÅK-forskriften), beregnes det ikke toll for andelen norske eller tidligere fortollede varer. For andel varer som er tilført utenlands, fastsettes tollsatsen i samsvar med RÅK-forskriften.</article></article><article class="legalArticle" data-lovdata-URL="LTI/forskrift/2005-06-20-663/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Fastsettelse av tollsats for andre landbruksvarer</span></h2><article class="legalP" id="paragraf-5-ledd-1">Ved innførsel av andre landbruksvarer enn de som er omfattet av § 4, beregnes det ikke toll for andelen norske eller tidligere fortollede varer.</article><article class="legalP" id="paragraf-5-ledd-2">For andel varer som er tilført utenlands, fastsettes tollsatsen i samsvar med tolltariffen med mindre varen kan gis tollnedsettelse etter forskrift 18. desember 2000 nr. 1315 om administrative tollnedsettelser for landbruksvarer § 6 t.o.m. § 9. For varer som har ulik tollsats i tolltariffen i ulike deler av året, skal den høyeste tollsatsen benyttes.</article></article><article class="legalArticle" data-lovdata-URL="LTI/forskrift/2005-06-20-663/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tillatelse til nedsatt toll</span></h2><article class="legalP" id="paragraf-6-ledd-1">Tillatelse til nedsatt toll med angivelse av den innførte varens tollsats, varenummer og tillatt mengde, kan gis av Statens landbruksforvaltning for inntil ett år.</article><article class="legalP" id="paragraf-6-ledd-2">Tillatelse må foreligge før utførsel finner sted. Tillatelse kan i særlige tilfeller gis etter at utførsel har funnet sted.</article><article class="legalP" id="paragraf-6-ledd-3">Ved feil ved fortollingen kan det gis tillatelse til nedsatt toll med tilbakevirkende kraft. Tollsatsen vil i slike tilfeller settes 20% høyere enn nedsatt tollsats ville vært dersom varen hadde vært korrekt fortollet. Dersom tollsatsen hadde vært null fastsettes den skjønnsmessig i hvert enkelt tilfelle.</article></article><article class="legalArticle" data-lovdata-URL="LTI/forskrift/2005-06-20-663/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Adgang til å avslå søknad</span></h2><article class="legalP" id="paragraf-7-ledd-1">Statens landbruksforvaltning kan avslå søknad om tollnedsettelse i tilfeller der produksjonstilpasninger gjennom utenlands bearbeiding av landbruksvarer medfører vesentlige økonomiske skadevirkninger for norsk landbruk.</article></article><article class="legalArticle" data-lovdata-URL="LTI/forskrift/2005-06-20-663/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Opplysningsplikt</span></h2><article class="legalP" id="paragraf-8-ledd-1">Virksomheter som er innvilget tollnedsettelse plikter straks å opplyse om endringer i tidligere gitte opplysninger dersom de kan være av betydning for tollfastsettelsen.</article></article><article class="legalArticle" data-lovdata-URL="LTI/forskrift/2005-06-20-663/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Kontroll</span></h2><article class="legalP" id="paragraf-9-ledd-1">Statens landbruksforvaltning fører kontroll med at bestemmelsene i denne forskriften blir overholdt. Myndighetene kan foreta stedlig kontroll av dokumenter, herunder regnskapsmateriale, forretningspapirer og lignende dokumenter, samt be om vareprøver. Virksomheten plikter å yte bistand ved slik kontroll.</article></article><article class="legalArticle" data-lovdata-URL="LTI/forskrift/2005-06-20-663/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Bortfall av tillatelse mv.</span></h2><article class="legalP" id="paragraf-10-ledd-1">Tillatelse til nedsatt tollsats faller bort dersom forutsetningene for tillatelsen ikke lenger er til stede. Ny tillatelse kan nektes for en periode på inntil ett år dersom virksomheten gjør seg skyldig i vesentlige eller gjentatte brudd på tillatelsens vilkår.</article></article><article class="legalArticle" data-lovdata-URL="LTI/forskrift/2005-06-20-663/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Forskriften trer i kraft 1. juli 2005.</article></article></main></body></html>