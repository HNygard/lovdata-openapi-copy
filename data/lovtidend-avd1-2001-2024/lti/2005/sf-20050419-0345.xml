<!DOCTYPE html><html lang="no"><head><title>Forskrift om registrerte og uregistrerte trossamfunn.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-04-19-345</dd><dt class="dokid">DokumentID</dt><dd class="dokid">LTI/forskrift/2005-04-19-345</dd><dt class="ministry">Departement</dt><dd class="ministry"><ul><li>Kultur- og kirkedepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 6 s 797</dd><dt class="dateInForce">I kraft fra</dt><dd class="dateInForce">2005-04-19</dd><dt class="changesToDocuments">Endrer</dt><dd class="changesToDocuments"><ul><li>forskrift/1988-12-01-995</li><li>forskrift/1988-12-01-994</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1969-06-13-25</li><li>forskrift/1969-10-10-4361</li></ul></dd><dt class="dateOfPublication">Kunngjort</dt><dd class="dateOfPublication">2005-04-26</dd><dt class="journalNumber">Journalnummer</dt><dd class="journalNumber">2005-0316</dd><dt class="titleShort">Korttittel</dt><dd class="titleShort">Forskrift om trossamfunn</dd><dt class="title">Tittel</dt><dd class="title">Forskrift om registrerte og uregistrerte trossamfunn.</dd><dt class="miscInformation">Annet om dokumentet</dt><dd class="miscInformation">Fastsatt av Kultur- og kirkedepartementet 19. april 2005 med hjemmel i lov 13. juni 1969 nr. 25 om trudomssamfunn og ymist anna, jf. delegeringsvedtak 10. oktober 1969 nr. 4361 punkt 2.</dd><dt class="refid">RefID</dt><dd class="refid">forskrift/2005-04-19-345</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om registrerte og uregistrerte trossamfunn.<ul class="tocSubUl"><li>I<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li><li>§ 11.</li><li>§ 12.</li><li>§ 13.</li><li>§ 14.</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2005-04-19-345" id="dokument"><h1>Forskrift om registrerte og uregistrerte trossamfunn.</h1><section class="section" data-name="kapI" id="kapittel-1" data-lovdata-URL="LTI/forskrift/2005-04-19-345/KAPITTEL_1"><h2 data-text-align="center">I</h2><article class="legalArticle" data-lovdata-URL="LTI/forskrift/2005-04-19-345/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" id="kapittel-1-paragraf-1-ledd-1">Trossamfunn kan sikre seg enerett til sitt navn ved å melde dette til Kultur- og kirkedepartementet.</article><article class="legalP" id="kapittel-1-paragraf-1-ledd-2">Meldingen skal være skriftlig og inneholde opplysning om trossamfunnets fullstendige navn og adresse, samt være underskrevet av den eller dem som etter vedkommende trossamfunns bestemmelser eller vedtekter forplikter dette. Meldingen sendes om fylkesmannen.</article><article class="legalP" id="kapittel-1-paragraf-1-ledd-3">Kultur- og kirkedepartementet utsteder attest om at navnet er meldt og godkjent.</article><article class="legalP" id="kapittel-1-paragraf-1-ledd-4">Såfremt trossamfunnet endrer navn eller oppløses, skal melding herom straks sendes Kultur- og kirkedepartementet.</article></article><article class="legalArticle" data-lovdata-URL="LTI/forskrift/2005-04-19-345/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" id="kapittel-1-paragraf-2-ledd-1">Trossamfunn som vil la seg registrere, må melde dette til fylkesmannen.</article><article class="legalP" id="kapittel-1-paragraf-2-ledd-2">Registreringsmeldingen skal inneholde opplysninger om:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-2-punkt-1"><article class="legalP" id="kapittel-1-paragraf-2-ledd-2-punkt-1-ledd-1">Trossamfunnets fullstendige navn og adresse</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-2-punkt-2"><article class="legalP" id="kapittel-1-paragraf-2-ledd-2-punkt-2-ledd-1">bekjennelse og lære i hovedtrekk</article></article></li><li data-li-identifier="c)" data-name="c)"><article class="listArticle" id="kapittel-1-paragraf-2-ledd-2-punkt-3"><article class="legalP" id="kapittel-1-paragraf-2-ledd-2-punkt-3-ledd-1">organisasjon, virksomhet og utbredelse</article></article></li><li data-li-identifier="d)" data-name="d)"><article class="listArticle" id="kapittel-1-paragraf-2-ledd-2-punkt-4"><article class="legalP" id="kapittel-1-paragraf-2-ledd-2-punkt-4-ledd-1">styre- eller utvalgsmedlemmers navn</article></article></li><li data-li-identifier="e)" data-name="e)"><article class="listArticle" id="kapittel-1-paragraf-2-ledd-2-punkt-5"><article class="legalP" id="kapittel-1-paragraf-2-ledd-2-punkt-5-ledd-1">prestenes eller forstandernes navn og distrikt</article></article></li><li data-li-identifier="f)" data-name="f)"><article class="listArticle" id="kapittel-1-paragraf-2-ledd-2-punkt-6"><article class="legalP" id="kapittel-1-paragraf-2-ledd-2-punkt-6-ledd-1">eventuelle bestemmelser eller vedtekter om trossamfunnets formål, om hvem som kan være medlem av samfunnet, om representasjon, tillitsmenn og tjenestemenn, og regler om endring av bestemmelser eller vedtekter og om oppløsning av samfunnet o.l.</article></article></li><li data-li-identifier="g)" data-name="g)"><article class="listArticle" id="kapittel-1-paragraf-2-ledd-2-punkt-7"><article class="legalP" id="kapittel-1-paragraf-2-ledd-2-punkt-7-ledd-1">organisasjonsnummer.</article></article></li></ul></article><article class="legalP" id="kapittel-1-paragraf-2-ledd-3">Trossamfunn som omfatter menigheter i flere fylker, kan sende registreringsmelding under ett til fylkesmannen i det fylke hvor samfunnet har sitt hovedsete. I så fall må meldingen inneholde en liste over de menigheter som skal omfattes av registreringen, ordnet fylkesvis.</article><article class="legalP" id="kapittel-1-paragraf-2-ledd-4">Meldingen skal være skriftlig og underskrevet av den eller dem som etter samfunnets bestemmelser eller vedtekter forplikter dette.</article><article class="legalP" id="kapittel-1-paragraf-2-ledd-5">Registrert trossamfunn skal sende en kort melding om samfunnets virksomhet i det foregående år til fylkesmannen på registreringsstedet. Kultur- og kirkedepartementet fastsetter frist for innsendelse.</article><article class="legalP" id="kapittel-1-paragraf-2-ledd-6">Samtidig skal det gis opplysning om eventuelle endringer i de forhold som tidligere er registrert. Årsmeldingen skal gis skriftlig i to eksemplarer.</article><article class="legalP" id="kapittel-1-paragraf-2-ledd-7">Prest eller forstander må ha tilstrekkelig kjennskap til det norske samfunn og tilstrekkelige kunnskaper i norsk språk til å kunne utføre lovpålagte oppgaver. For øvrig skal det ved tilsetting, forflytning eller fratreden av prest eller forstander straks sendes skriftlig melding til vedkommende fylkesmann.</article></article><article class="legalArticle" data-lovdata-URL="LTI/forskrift/2005-04-19-345/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>.</h3><article class="legalP" id="kapittel-1-paragraf-3-ledd-1">Når fylkesmannen mottar melding som nevnt i § 2 tredje ledd, samt melding om endringer i tidligere registrerte forhold, jf. § 2, femte og sjette ledd, skal han underrette fylkesmennene i de andre fylker hvor trossamfunnet har menigheter.</article></article><article class="legalArticle" data-lovdata-URL="LTI/forskrift/2005-04-19-345/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>.</h3><article class="legalP" id="kapittel-1-paragraf-4-ledd-1">For uregistrerte trossamfunn som vil kreve statstilskudd skal første søknad gi opplysninger om:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-4-ledd-1-punkt-1"><article class="legalP" id="kapittel-1-paragraf-4-ledd-1-punkt-1-ledd-1">Trossamfunnets bekjennelse og lære</article></article></li><li data-li-identifier="b)" data-name="b)"><article class="listArticle" id="kapittel-1-paragraf-4-ledd-1-punkt-2"><article class="legalP" id="kapittel-1-paragraf-4-ledd-1-punkt-2-ledd-1">organisasjon, virksomhet og utbredelse</article></article></li><li data-li-identifier="c)" data-name="c)"><article class="listArticle" id="kapittel-1-paragraf-4-ledd-1-punkt-3"><article class="legalP" id="kapittel-1-paragraf-4-ledd-1-punkt-3-ledd-1">hvordan medlemsregisteret blir ført</article></article></li><li data-li-identifier="d)" data-name="d)"><article class="listArticle" id="kapittel-1-paragraf-4-ledd-1-punkt-4"><article class="legalP" id="kapittel-1-paragraf-4-ledd-1-punkt-4-ledd-1">organisasjonsnummer.</article></article></li></ul></article><article class="legalP" id="kapittel-1-paragraf-4-ledd-2">Dersom det er nødvendig kan fylkesmannen be om flere opplysninger eller attestasjoner av opplysningene.</article></article><article class="legalArticle" data-lovdata-URL="LTI/forskrift/2005-04-19-345/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>.</h3><article class="legalP" id="kapittel-1-paragraf-5-ledd-1">Trossamfunn som vil kreve statstilskudd, kan for ett år av gangen, innen frist som fastsettes av Kultur- og kirkedepartementet, sende krav om dette til fylkesmannen. Trossamfunn som omfatter menigheter i flere fylker, kan fremme kravet samlet for hele sitt samfunn overfor fylkesmannen i det fylke hvor samfunnet har sitt hovedsete. Registrerte trossamfunn som omfatter menigheter i flere fylker og som har latt seg registrere i ett fylke, må i tilfelle fremme kravet samlet for hele sitt samfunn overfor fylkesmannen på registreringsstedet.</article><article class="legalP" id="kapittel-1-paragraf-5-ledd-2">Kravet skal være skriftlig. Det må ledsages av oversikt over fødselsnummer til samtlige medlemmer trossamfunnet søker om tilskudd for i samsvar med spesifikasjoner fastsatt av Kultur- og kirkedepartementet.</article><article class="legalP" id="kapittel-1-paragraf-5-ledd-3">Oversiktene blir jevnført med Det sentrale folkeregisteret, oversikter fra øvrige tros- og livssynssamfunn og Den norske kirke. Trossamfunnet skal via Fylkesmannen få informasjon om nødvendig korreksjoner. Kultur- og kirkedepartementet fastsetter nærmere regler for tilbakemeldingens innhold og form. Dersom en person står oppført i flere tros- eller livssynssamfunn skal fylkesmannen etter nærmere bestemmelser fra Kultur- og kirkedepartementet, fatte vedtak om hvilket tros- eller livssynssamfunn som eventuelt har krav på tilskudd.</article><article class="legalP" id="kapittel-1-paragraf-5-ledd-4">Når den årlige kontrollen er gjennomført skal Brønnøysundregistrene og fylkesmannen fysisk slette alle oversikter som inneholder fødselsnummer, og bekrefte dette skriftlig overfor Kultur- og kirkedepartementet.</article><article class="legalP" id="kapittel-1-paragraf-5-ledd-5">Tilskudd til de nordiske folkekirkene beregnes for 2005 ut fra det statistiske tallet for antall borgere fra det respektive landet og prosentandelen av befolkningen som i hvert land tilhører statskirken.</article></article><article class="legalArticle" data-lovdata-URL="LTI/forskrift/2005-04-19-345/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>.</h3><article class="legalP" id="kapittel-1-paragraf-6-ledd-1">Sats for beregning av statstilskudd fastsettes av Kultur- og kirkedepartementet på grunnlag av de årlig budsjetterte utgifter til Den norske kirke, etter fradrag for utgifter som er felles for alle innvånere av riket og som ikke er utgifter til egentlige kirkelige formål (herunder merutgifter som følge av fredede eller vernede kirkebygg og øvrige utgifter til alminnelige kulturformål). Det fremkomne nettoutgiftsbeløp deles med tallet på medlemmene i Den norske kirke, hvilket gir et beregnet utgiftsbeløp pr. statskirkemedlem.</article><article class="legalP" id="kapittel-1-paragraf-6-ledd-2">Kultur- og kirkedepartementet vil hvert år i rundskriv til fylkesmennene meddele hvilken sats som skal brukes ved utregningen av statstilskuddet til trossamfunn. Samtidig gis en redegjørelse for beregningen av den fastsatte tilskuddssats.</article></article><article class="legalArticle" data-lovdata-URL="LTI/forskrift/2005-04-19-345/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>.</h3><article class="legalP" id="kapittel-1-paragraf-7-ledd-1">Statstilskuddene utbetales av fylkesmannen. Trossamfunn som har fremsatt samlet krav for menigheter i flere fylker, foretar selv fordelingen på de enkelte menigheter.</article></article><article class="legalArticle" data-lovdata-URL="LTI/forskrift/2005-04-19-345/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>.</h3><article class="legalP" id="kapittel-1-paragraf-8-ledd-1">Trossamfunn som har fått statstilskudd, vil av de kommuner hvor det er bosatt medlemmer, få utbetalt kommunalt tilskudd. Kultur- og kirkedepartementet skal sende hver kommune oversikt over antall tilskuddsberettigete medlemmer i de ulike trossamfunnene i den respektive kommunen.</article></article><article class="legalArticle" data-lovdata-URL="LTI/forskrift/2005-04-19-345/§9" data-name="§9" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>.</h3><article class="legalP" id="kapittel-1-paragraf-9-ledd-1">Det kommunale tilskudd beregnes av hver kommune på grunnlag av de årlige budsjetterte kommunale utgifter til Den norske kirke, fordelt på hvert statskirkemedlem bosatt i kommunen. Ved beregningen av de årlige utgifter må inntektsbeløp som refererer seg til de budsjetterte utgiftsbeløp trekkes fra, f.eks. husleie fra prester, refusjon for skyssutgifter og renter av kirkefond. I utgiftsberegningen tas ikke med utgifter som er felles for alle innbyggere i kommunen og som ikke er utgifter til egentlige kirkelige formål (herunder bl.a. merutgifter til vedlikehold av fredede eller vernede kirkebygg, øvrige utgifter til alminnelige kulturformål, til kirkegårder, krematorier og gravkapeller, og til sosialt hjelpearbeid).</article><article class="legalP" id="kapittel-1-paragraf-9-ledd-2">Klage over fastsettelsen av kommunalt tilskudd skjer i tilfelle til fylkesmannen.</article></article><article class="legalArticle" data-lovdata-URL="LTI/forskrift/2005-04-19-345/§10" data-name="§10" id="kapittel-1-paragraf-10"><h3 class="legalArticleHeader"><span class="legalArticleValue">§ 10</span>.</h3><article class="legalP" id="kapittel-1-paragraf-10-ledd-1">Stats- og kommunaltilskudd skal brukes til religiøse formål. For det mottatte tilskudd skal trossamfunnet føre eget regnskap som viser hva pengene er anvendt til. Innsendte regnskap over bruk av kommunale og statlige tilskuddsmidler skal attesteres av statsautorisert eller registrert revisor. Det kreves ikke at regnskapet er bekreftet av revisor når det statlige tilskuddet er under kr 100.000. I slike tilfelle skal det sendes inn en regnskapsoversikt som er bekreftet av trossamfunnets styre eller utvalg. Regnskapet skal sendes vedkommende fylkesmann innen frist fastsatt av Kultur- og kirkedepartementet.</article></article><article class="legalArticle" data-lovdata-URL="LTI/forskrift/2005-04-19-345/§11" data-name="§11" id="kapittel-1-paragraf-11"><h3 class="legalArticleHeader"><span class="legalArticleValue">§ 11</span>.</h3><article class="legalP" id="kapittel-1-paragraf-11-ledd-1">Prest eller forstander i registrert trossamfunn skal føre medlemsregister med følgende opplysninger: Opptatt i menigheten, utmeldt av menigheten, levende fødte og døde. Videre skal det i medlemsregistret fremgå hvem som er ekteviet av menighetens prest eller forstander når han/hun har vigselsmyndighet (jf. ekteskapsloven).</article></article><article class="legalArticle" data-lovdata-URL="LTI/forskrift/2005-04-19-345/§12" data-name="§12" id="kapittel-1-paragraf-12"><h3 class="legalArticleHeader"><span class="legalArticleValue">§ 12</span>.</h3><article class="legalP" id="kapittel-1-paragraf-12-ledd-1">Ved følgende lovbefalte attester, erklæringer og meldinger skal registrerte trossamfunn bruke fellesblanketter:<ul class="defaultList"><li><article class="listArticle" id="kapittel-1-paragraf-12-ledd-1-punkt-1"><article class="legalP" id="kapittel-1-paragraf-12-ledd-1-punkt-1-ledd-1">Attest om godtagelse av erklæring fra prest eller forstander</article></article></li><li><article class="listArticle" id="kapittel-1-paragraf-12-ledd-1-punkt-2"><article class="legalP" id="kapittel-1-paragraf-12-ledd-1-punkt-2-ledd-1">Erklæring fra prest eller forstander</article></article></li><li><article class="listArticle" id="kapittel-1-paragraf-12-ledd-1-punkt-3"><article class="legalP" id="kapittel-1-paragraf-12-ledd-1-punkt-3-ledd-1">Melding om tilsetting/forflytning/fratreden av prest eller forstander</article></article></li><li><article class="listArticle" id="kapittel-1-paragraf-12-ledd-1-punkt-4"><article class="legalP" id="kapittel-1-paragraf-12-ledd-1-punkt-4-ledd-1">Attest om innmelding i trossamfunnet</article></article></li><li><article class="listArticle" id="kapittel-1-paragraf-12-ledd-1-punkt-5"><article class="legalP" id="kapittel-1-paragraf-12-ledd-1-punkt-5-ledd-1">Attest om utmelding i trossamfunnet.</article></article></li></ul></article></article><article class="legalArticle" data-lovdata-URL="LTI/forskrift/2005-04-19-345/§13" data-name="§13" id="kapittel-1-paragraf-13"><h3 class="legalArticleHeader"><span class="legalArticleValue">§ 13</span>.</h3><article class="legalP" id="kapittel-1-paragraf-13-ledd-1">Fylkesmannen kan etter søknad forlenge de frister som fastsettes i henhold til § 2 femte ledd og § 10.</article></article><article class="legalArticle" data-lovdata-URL="LTI/forskrift/2005-04-19-345/§14" data-name="§14" id="kapittel-1-paragraf-14"><h3 class="legalArticleHeader"><span class="legalArticleValue">§ 14</span>.</h3><article class="legalP" id="kapittel-1-paragraf-14-ledd-1">Fylkesmannen skal på grunnlag av årsmeldingene fra trossamfunnene gi årlig innberetning til Kultur- og kirkedepartementet.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2005-04-19-345/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft umiddelbart. Samtidig oppheves tidligere forskrift 1. desember 1988 nr. 995 om trossamfunn og forskrift 1. desember 1998 nr. 994 om tilskot til uregistrerte trudomssamfunn.</article></section></main></body></html>