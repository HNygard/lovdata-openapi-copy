<!DOCTYPE html><html lang="no"><head><title>Lov om norsk statsborgerskap (statsborgerloven).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2005-06-10-51</dd><dt class="dokid">DokumentID</dt><dd class="dokid">LTI/lov/2005-06-10-51</dd><dt class="ministry">Departement</dt><dd class="ministry"><ul><li>Kommunal- og regionaldepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 7 s 1015</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1950-12-08-3</li></ul></dd><dt class="dateOfPublication">Kunngjort</dt><dd class="dateOfPublication">2005-06-10</dd><dt class="journalNumber">Journalnummer</dt><dd class="journalNumber">2005-0476</dd><dt class="titleShort">Korttittel</dt><dd class="titleShort">Statsborgerloven</dd><dt class="title">Tittel</dt><dd class="title">Lov om norsk statsborgerskap (statsborgerloven).</dd><dt class="miscInformation">Annet om dokumentet</dt><dd class="miscInformation">Ot.prp.nr.41 (2004–2005), Innst.O.nr.86 (2004–2005) og Besl.O.nr.88 (2004–2005). Odels- og lagtingsvedtak hhv. 31. mai og 8. juni 2005. Fremmet av Kommunal- og regionaldepartementet.</dd><dt class="refid">RefID</dt><dd class="refid">lov/2005-06-10-51</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om norsk statsborgerskap (statsborgerloven).<ul class="tocSubUl"><li>Kapittel 1 Innledende bestemmelser<ul class="tocSubUl"><li>§ 1. Lovens saklige og stedlige virkeområde</li><li>§ 2. Utøvelse av myndighet etter loven</li><li>§ 3. Forholdet til folkeretten</li></ul></li><li>Kapittel 2 Erverv av statsborgerskap ved fødsel og adopsjon<ul class="tocSubUl"><li>§ 4. Erverv ved fødsel</li><li>§ 5. Erverv ved adopsjon</li><li>§ 6. Betydningen av at grunnlaget for statsborgerskapet endres</li></ul></li><li>Kapittel 3 Erverv av statsborgerskap etter søknad<ul class="tocSubUl"><li>§ 7. Hovedregel om erverv etter søknad</li><li>§ 8. Kravet om gjennomført norskopplæring</li><li>§ 9. Betydningen av straffbare forhold</li><li>§ 10. Kravet om løsning fra annet statsborgerskap</li><li>§ 11. Personer ankommet riket før fylte 18 år</li><li>§ 12. Personer som er gift, registrert partner eller samboer med norsk statsborger</li><li>§ 13. Nordiske statsborgere</li><li>§ 14. Søkere som omfattes av EØS-avtalen eller EFTA-konvensjonen</li><li>§ 15. Tidligere norske borgere</li><li>§ 16. Statsløse</li><li>§ 17. Barns erverv av statsborgerskap som bipersoner</li><li>§ 18. Særlige grupper av søkere</li><li>§ 19. Dispensasjon</li></ul></li><li>Kapittel 4 Erverv av statsborgerskap ved melding i henhold til nordisk avtale<ul class="tocSubUl"><li>§ 20. Erverv ved melding</li><li>§ 21. Gjenerverv ved melding</li><li>§ 22. Erverv for barn</li></ul></li><li>Kapittel 5 Tap av statsborgerskap<ul class="tocSubUl"><li>§ 23. Tap ved erverv av annet statsborgerskap</li><li>§ 24. Tap ved fravær fra riket</li><li>§ 25. Tap etter søknad</li><li>§ 26. Tilbakekall</li></ul></li><li>Kapittel 6 Saksbehandling m.m.<ul class="tocSubUl"><li>§ 27. Saksgang</li><li>§ 28. Instruksjonsmyndighet</li><li>§ 29. Opplysnings-, dokumentasjons- og møteplikt</li><li>§ 30. Adgang til å stille behandlingen av en søknad i bero</li><li>§ 31. Søknader om erverv eller tap av statsborgerskap for barn</li></ul></li><li>Kapittel 7 Gebyr og straff<ul class="tocSubUl"><li>§ 32. Gebyr</li><li>§ 33. Straff</li></ul></li><li>Kapittel 8 Sluttbestemmelser<ul class="tocSubUl"><li>§ 34. Ikrafttredelse</li><li>§ 35. Den europeiske konvensjon om statsborgerskap</li><li>§ 36. Overgangsregler</li><li>§ 37. Særlige overgangsregler for barn født før lovens ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/lov/2005-06-10-51" id="dokument"><h1>Lov om norsk statsborgerskap (statsborgerloven).</h1><article class="defaultP" data-text-size="small">Følgende lov oppheves:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 8. desember 1950 nr. 3 om norsk riksborgarrett.</article></article></li></ul></article><section class="section" data-name="kap1" id="kapittel-1" data-lovdata-URL="LTI/lov/2005-06-10-51/KAPITTEL_1"><h2>Kapittel 1 Innledende bestemmelser</h2><article class="legalArticle" data-lovdata-URL="LTI/lov/2005-06-10-51/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Lovens saklige og stedlige virkeområde</span></h3><article class="legalP" id="kapittel-1-paragraf-1-ledd-1">Loven regulerer erverv og tap av norsk statsborgerskap.</article><article class="legalP" id="kapittel-1-paragraf-1-ledd-2">Loven gjelder også for Svalbard og Jan Mayen.</article></article><article class="legalArticle" data-lovdata-URL="LTI/lov/2005-06-10-51/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Utøvelse av myndighet etter loven</span></h3><article class="legalP" id="kapittel-1-paragraf-2-ledd-1">Loven gjennomføres av Kongen, departementet, Utlendingsnemnda, Utlendingsdirektoratet, politiet og norske utenriksstasjoner.</article><article class="legalP" id="kapittel-1-paragraf-2-ledd-2">Kongen kan i forskrift gi bestemmelser til utfylling av loven.</article></article><article class="legalArticle" data-lovdata-URL="LTI/lov/2005-06-10-51/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Forholdet til folkeretten</span></h3><article class="legalP" id="kapittel-1-paragraf-3-ledd-1">Loven gjelder med de begrensninger som følger av overenskomster med andre stater og folkeretten for øvrig.</article></article></section><section class="section" data-name="kap2" id="kapittel-2" data-lovdata-URL="LTI/lov/2005-06-10-51/KAPITTEL_2"><h2>Kapittel 2 Erverv av statsborgerskap ved fødsel og adopsjon</h2><article class="legalArticle" data-lovdata-URL="LTI/lov/2005-06-10-51/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Erverv ved fødsel</span></h3><article class="legalP" id="kapittel-2-paragraf-1-ledd-1">Barn blir norsk statsborger ved fødselen dersom faren eller moren er norsk statsborger. Dør faren før barnet blir født, er det tilstrekkelig at faren var norsk statsborger da han døde.</article><article class="legalP" id="kapittel-2-paragraf-1-ledd-2">Hittebarn som blir funnet i riket er norsk statsborger inntil annet legges til grunn.</article></article><article class="legalArticle" data-lovdata-URL="LTI/lov/2005-06-10-51/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Erverv ved adopsjon</span></h3><article class="legalP" id="kapittel-2-paragraf-2-ledd-1">Barn som adopteres av en norsk statsborger blir norsk statsborger ved adopsjonen dersom barnet er under 18 år på adopsjonstidspunktet. Adopsjonsbevillingen må være gitt av norsk myndighet i medhold av adopsjonsloven, eller ved utenlandsk adopsjon som skal gjelde i Norge etter bestemmelsene i adopsjonsloven kapittel 4.</article></article><article class="legalArticle" data-lovdata-URL="LTI/lov/2005-06-10-51/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Betydningen av at grunnlaget for statsborgerskapet endres</span></h3><article class="legalP" id="kapittel-2-paragraf-3-ledd-1">Ved avgjørelse eller erkjennelse av at det forholdet som la grunnlag for erverv av statsborgerskap etter lovens §§ 4 eller 5 ikke foreligger, skal barnet anses for aldri å ha vært norsk. Dette gjelder likevel ikke dersom barnet dermed blir statsløst, eller avgjørelsen eller erkjennelsen finner sted etter at vedkommende er fylt 18 år.</article><article class="legalP" id="kapittel-2-paragraf-3-ledd-2">Når særlige grunner foreligger, kan det etter søknad treffes vedtak om at en avgjørelse eller erkjennelse som nevnt i første ledd ikke skal få betydning. Søkeren skal da anses for å ha vært norsk fra tidspunktet for opprinnelig antatt erverv av norsk statsborgerskap. Ved avgjørelsen skal det legges vekt på hvor lang tid som er gått fra antatt erverv til det riktige forholdet ble fastslått, og om søkeren og dennes foreldre var i god tro.</article></article></section><section class="section" data-name="kap3" id="kapittel-3" data-lovdata-URL="LTI/lov/2005-06-10-51/KAPITTEL_3"><h2>Kapittel 3 Erverv av statsborgerskap etter søknad</h2><article class="legalArticle" data-lovdata-URL="LTI/lov/2005-06-10-51/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Hovedregel om erverv etter søknad</span></h3><article class="legalP" id="kapittel-3-paragraf-1-ledd-1">Enhver har etter søknad rett til norsk statsborgerskap dersom søkeren på vedtakstidspunktet<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">har dokumentert eller på annen måte klarlagt sin identitet, jf. tredje ledd,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">har fylt tolv år,</article></article></li><li data-li-identifier="c)" data-name="c)"><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">er og vil forbli bosatt i riket,</article></article></li><li data-li-identifier="d)" data-name="d)"><article class="listArticle" id="kapittel-3-paragraf-1-ledd-1-punkt-4"><article class="legalP" id="kapittel-3-paragraf-1-ledd-1-punkt-4-ledd-1">fyller vilkårene for bosettingstillatelse i utlendingsloven § 12,</article></article></li><li data-li-identifier="e)" data-name="e)"><article class="listArticle" id="kapittel-3-paragraf-1-ledd-1-punkt-5"><article class="legalP" id="kapittel-3-paragraf-1-ledd-1-punkt-5-ledd-1">har til sammen syv års opphold i riket i løpet av de siste ti årene, med oppholds- eller arbeidstillatelser av minst ett års varighet, opphold i en eller flere søknadsperioder medregnes i syvårsperioden, jf. fjerde ledd,</article></article></li><li data-li-identifier="f)" data-name="f)"><article class="listArticle" id="kapittel-3-paragraf-1-ledd-1-punkt-6"><article class="legalP" id="kapittel-3-paragraf-1-ledd-1-punkt-6-ledd-1">fyller kravet om norskopplæring fastsatt i § 8,</article></article></li><li data-li-identifier="g)" data-name="g)"><article class="listArticle" id="kapittel-3-paragraf-1-ledd-1-punkt-7"><article class="legalP" id="kapittel-3-paragraf-1-ledd-1-punkt-7-ledd-1">ikke er ilagt straff eller strafferettslig særreaksjon eller har utholdt karenstid, jf. § 9, og</article></article></li><li data-li-identifier="h)" data-name="h)"><article class="listArticle" id="kapittel-3-paragraf-1-ledd-1-punkt-8"><article class="legalP" id="kapittel-3-paragraf-1-ledd-1-punkt-8-ledd-1">fyller kravet om løsning fra annet statsborgerskap fastsatt i § 10.</article></article></li></ul></article><article class="legalP" id="kapittel-3-paragraf-1-ledd-2">Søkeren har ikke rett til norsk statsborgerskap etter første ledd dersom hensynet til rikets sikkerhet eller utenrikspolitiske hensyn taler mot.</article><article class="legalP" id="kapittel-3-paragraf-1-ledd-3">Kongen kan i forskrift gi utfyllende bestemmelser om kravet til identifikasjon.</article><article class="legalP" id="kapittel-3-paragraf-1-ledd-4">Kongen kan i forskrift gi bestemmelser om beregning av oppholdstid etter reglene i dette kapitlet.</article></article><article class="legalArticle" data-lovdata-URL="LTI/lov/2005-06-10-51/§8" data-name="§8" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Kravet om gjennomført norskopplæring</span></h3><article class="legalP" id="kapittel-3-paragraf-2-ledd-1">For søknader som fremmes etter 1. september 2008 er det et krav at søkere mellom 18 og 55 år har gjennomført 300 timer godkjent norskopplæring eller kan dokumentere tilstrekkelige kunnskaper i norsk eller samisk. Kongen kan i forskrift gi nærmere bestemmelser om kravet om gjennomført norskopplæring, herunder om unntak, og om kravet om tilstrekkelige kunnskaper i norsk eller samisk.</article></article><article class="legalArticle" data-lovdata-URL="LTI/lov/2005-06-10-51/§9" data-name="§9" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Betydningen av straffbare forhold</span></h3><article class="legalP" id="kapittel-3-paragraf-3-ledd-1">Den som er ilagt straff eller annen strafferettslig reaksjon har ikke rett til norsk statsborgerskap før det er gått en viss tid (karenstid) fastsatt i forskrift gitt av Kongen. Karenstidens lengde skal avhenge av den ilagte reaksjonen.</article><article class="legalP" id="kapittel-3-paragraf-3-ledd-2">Ved idømt frihetsstraff eller strafferettslig særreaksjon regnes karenstiden fra straffens eller reaksjonens opphør. Ved betinget fengselsstraff regnes karenstiden fra prøvetidens utløp. For øvrig regnes karenstiden fra tidspunktet for den straffbare handlingen.</article></article><article class="legalArticle" data-lovdata-URL="LTI/lov/2005-06-10-51/§10" data-name="§10" id="kapittel-3-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Kravet om løsning fra annet statsborgerskap</span></h3><article class="legalP" id="kapittel-3-paragraf-4-ledd-1">Dersom søkeren ikke automatisk taper annet statsborgerskap som følge av innvilgelse av norsk statsborgerskap, må søkeren være løst fra annet statsborgerskap før søknaden innvilges. Dersom søkeren ikke kan løses fra annet statsborgerskap før søknaden innvilges, må søkeren innen ett år fra innvilgelsen av norsk statsborgerskap dokumentere at vedkommende er løst fra annet statsborgerskap. Dersom søkeren ikke kan bli løst fra annet statsborgerskap før en viss alder er oppnådd, må søkeren innen ett år etter å ha oppnådd denne alderen dokumentere at vedkommende er løst fra annet statsborgerskap. Det kan gjøres unntak fra kravet om løsning dersom løsning anses rettslig eller praktisk umulig eller av andre grunner fremstår som urimelig.</article><article class="legalP" id="kapittel-3-paragraf-4-ledd-2">Dersom løsning fra annet statsborgerskap dokumenteres innen utløpet av fristen etter første ledd, skal det skriftlig bekreftes at det norske statsborgerskapet er i behold. Dersom løsning fra annet statsborgerskap ikke dokumenteres innen utløpet av fristen, kommer reglene om tilbakekall i § 26 første ledd til anvendelse.</article></article><article class="legalArticle" data-lovdata-URL="LTI/lov/2005-06-10-51/§11" data-name="§11" id="kapittel-3-paragraf-5"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Personer ankommet riket før fylte 18 år</span></h3><article class="legalP" id="kapittel-3-paragraf-5-ledd-1">For søkere som ankom riket før de fylte 18 år, gjelder ikke vilkåret i § 7 første ledd bokstav e. Søkeren må likevel til sammen ha fem års opphold i riket i løpet av de siste syv årene, med oppholds- eller arbeidstillatelser av minst ett års varighet. Opphold i en eller flere søknadsperioder medregnes i femårsperioden.</article></article><article class="legalArticle" data-lovdata-URL="LTI/lov/2005-06-10-51/§12" data-name="§12" id="kapittel-3-paragraf-6"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Personer som er gift, registrert partner eller samboer med norsk statsborger</span></h3><article class="legalP" id="kapittel-3-paragraf-6-ledd-1">For søker som er gift med en norsk statsborger og har felles bopel med ektefellen, gjelder ikke vilkåret i § 7 første ledd bokstav e. Søkeren må likevel til sammen ha minst tre års opphold i riket i løpet av de siste ti årene med oppholds- eller arbeidstillatelser av minst ett års varighet. Opphold i en eller flere søknadsperioder medregnes i treårsperioden. Oppholdstiden i riket og tiden som gift med en norsk statsborger med felles bopel, må dessuten til sammen utgjøre minst syv år. Oppholdstid og tid som gift med norsk statsborger kan opptjenes samtidig.</article><article class="legalP" id="kapittel-3-paragraf-6-ledd-2">Første ledd gjelder tilsvarende for registrerte partnere og for samboere.</article></article><article class="legalArticle" data-lovdata-URL="LTI/lov/2005-06-10-51/§13" data-name="§13" id="kapittel-3-paragraf-7"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Nordiske statsborgere</span></h3><article class="legalP" id="kapittel-3-paragraf-7-ledd-1">For søkere som er statsborger av et annet nordisk land, gjelder ikke vilkårene i § 7 første ledd bokstav d og e. Søkeren må likevel ha oppholdt seg i riket de siste to årene.</article></article><article class="legalArticle" data-lovdata-URL="LTI/lov/2005-06-10-51/§14" data-name="§14" id="kapittel-3-paragraf-8"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Søkere som omfattes av EØS-avtalen eller EFTA-konvensjonen</span></h3><article class="legalP" id="kapittel-3-paragraf-8-ledd-1">For søker som har tillatelse etter utlendingsloven kapittel 8 om særlige regler for utlendinger som omfattes av Avtalen om Det europeiske økonomiske samarbeidsområde (EØS-avtalen) og Konvensjonen om opprettelse av Det europeiske Frihandelsforbund (EFTA-konvensjonen), gjelder ikke vilkåret i § 7 første ledd bokstav d. Søkeren må likevel ha oppholdt seg i riket de siste tre årene med en oppholdstillatelse som er gitt for fem år etter utlendingsloven § 54 første ledd eller § 55.</article></article><article class="legalArticle" data-lovdata-URL="LTI/lov/2005-06-10-51/§15" data-name="§15" id="kapittel-3-paragraf-9"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Tidligere norske borgere</span></h3><article class="legalP" id="kapittel-3-paragraf-9-ledd-1">For søkere som tidligere har vært norsk statsborger, gjelder ikke vilkårene i § 7 første ledd bokstav d og e. Søkeren må likevel ha oppholdt seg i riket med arbeids- eller oppholdstillatelser av minst ett års varighet de siste to årene. Oppholdstid i en eller flere søknadsperioder medregnes i toårsperioden.</article></article><article class="legalArticle" data-lovdata-URL="LTI/lov/2005-06-10-51/§16" data-name="§16" id="kapittel-3-paragraf-10"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Statsløse</span></h3><article class="legalP" id="kapittel-3-paragraf-10-ledd-1">For søkere som er statsløse gjelder ikke vilkårene i § 7 første ledd bokstav b, e og h. Som statsløs regnes ikke den som ved egen handling eller unnlatelse har valgt å være statsløs, eller som på en enkel måte kan bli statsborger av et annet land. Statsløs søker som har fylt 18 år, må likevel ha oppholdt seg i riket med arbeids- eller oppholdstillatelser av minst ett års varighet de siste tre årene. Oppholdstid i en eller flere søknadsperioder medregnes i treårsperioden.</article></article><article class="legalArticle" data-lovdata-URL="LTI/lov/2005-06-10-51/§17" data-name="§17" id="kapittel-3-paragraf-11"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Barns erverv av statsborgerskap som bipersoner</span></h3><article class="legalP" id="kapittel-3-paragraf-11-ledd-1">Barn under 18 år av den som erverver eller har ervervet norsk statsborgerskap etter bestemmelsene i kapitlet her, har etter søknad rett til norsk statsborgerskap såfremt de fyller vilkårene i § 7 første ledd bokstav a, c, g og h, og det ikke foreligger forhold som nevnt i § 7 annet ledd. Det samme gjelder barn av foreldre som har ervervet norsk statsborgerskap i medhold av §§ 20 eller 21.</article><article class="legalP" id="kapittel-3-paragraf-11-ledd-2">Barnet må likevel ha oppholdt seg i riket de siste to årene med oppholds- eller arbeidstillatelser av minst ett års varighet. Opphold i en eller flere søknadsperioder medregnes i toårsperioden. Kravet om oppholds- eller arbeidstillatelse gjelder likevel ikke barn som er statsborger av et annet nordisk land.</article><article class="legalP" id="kapittel-3-paragraf-11-ledd-3">Barn som er gift eller registrert partner omfattes ikke av paragrafen her.</article></article><article class="legalArticle" data-lovdata-URL="LTI/lov/2005-06-10-51/§18" data-name="§18" id="kapittel-3-paragraf-12"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Særlige grupper av søkere</span></h3><article class="legalP" id="kapittel-3-paragraf-12-ledd-1">Kongen i statsråd kan i forskrift gi regler om unntak fra ervervsvilkårene i dette kapitlet for særlige grupper av søkere.</article></article><article class="legalArticle" data-lovdata-URL="LTI/lov/2005-06-10-51/§19" data-name="§19" id="kapittel-3-paragraf-13"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Dispensasjon</span></h3><article class="legalP" id="kapittel-3-paragraf-13-ledd-1">Dersom særlig sterke grunner foreligger, kan det i den enkelte sak til gunst for søkeren gjøres unntak fra vilkårene for erverv av statsborgerskap fastsatt i dette kapitlet.</article></article></section><section class="section" data-name="kap4" id="kapittel-4" data-lovdata-URL="LTI/lov/2005-06-10-51/KAPITTEL_4"><h2>Kapittel 4 Erverv av statsborgerskap ved melding i henhold til nordisk avtale</h2><article class="legalArticle" data-lovdata-URL="LTI/lov/2005-06-10-51/§20" data-name="§20" id="kapittel-4-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Erverv ved melding</span></h3><article class="legalP" id="kapittel-4-paragraf-1-ledd-1">Danske, finske, islandske og svenske statsborgere har ved melding rett til å bli norsk statsborger såfremt vedkommende har fylt 18 år, har vært bosatt i riket de siste syv år og i denne tiden ikke er dømt til frihetsstraff eller særreaksjon som følge av straffbart forhold. Melderen må godtgjøre at vedkommende senest ved ervervet er løst fra annet statsborgerskap.</article></article><article class="legalArticle" data-lovdata-URL="LTI/lov/2005-06-10-51/§21" data-name="§21" id="kapittel-4-paragraf-2"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Gjenerverv ved melding</span></h3><article class="legalP" id="kapittel-4-paragraf-2-ledd-1">Den som har tapt det norske statsborgerskapet og deretter bare har vært statsborger av annet nordisk land, har ved melding rett til å få det norske statsborgerskapet tilbake såfremt melderen har bosatt seg i riket og godtgjør at vedkommende senest ved ervervet er løst fra annet statsborgerskap.</article></article><article class="legalArticle" data-lovdata-URL="LTI/lov/2005-06-10-51/§22" data-name="§22" id="kapittel-4-paragraf-3"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Erverv for barn</span></h3><article class="legalP" id="kapittel-4-paragraf-3-ledd-1">Barn under 18 år av den som erverver statsborgerskap etter bestemmelsene i §§ 20 eller 21 får automatisk norsk statsborgerskap ved foreldrenes erverv, såfremt barnet er bosatt i Norge og senest ved ervervet er løst fra annet statsborgerskap.</article><article class="legalP" id="kapittel-4-paragraf-3-ledd-2">Barn som er gift eller registrert partner omfattes ikke av første ledd.</article><article class="legalP" id="kapittel-4-paragraf-3-ledd-3">§ 6 gjelder tilsvarende.</article></article></section><section class="section" data-name="kap5" id="kapittel-5" data-lovdata-URL="LTI/lov/2005-06-10-51/KAPITTEL_5"><h2>Kapittel 5 Tap av statsborgerskap</h2><article class="legalArticle" data-lovdata-URL="LTI/lov/2005-06-10-51/§23" data-name="§23" id="kapittel-5-paragraf-1"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Tap ved erverv av annet statsborgerskap</span></h3><article class="legalP" id="kapittel-5-paragraf-1-ledd-1">Den som erverver annet statsborgerskap etter søknad eller uttrykkelig samtykke, taper sitt norske statsborgerskap.</article><article class="legalP" id="kapittel-5-paragraf-1-ledd-2">Barn under 18 år som automatisk erverver et annet statsborgerskap fordi en av foreldrene som har del i foreldreansvaret erverver et annet statsborgerskap, taper sitt norske statsborgerskap. Tapet inntrer likevel ikke dersom den andre av foreldrene er norsk statsborger, eller dersom barnet er gift eller registrert partner.</article></article><article class="legalArticle" data-lovdata-URL="LTI/lov/2005-06-10-51/§24" data-name="§24" id="kapittel-5-paragraf-2"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Tap ved fravær fra riket</span></h3><article class="legalP" id="kapittel-5-paragraf-2-ledd-1">Den som ervervet norsk statsborgerskap ved fødselen, men som ikke har vært bosatt i til sammen to år i Norge eller til sammen syv år i Norge og andre nordiske land, taper sitt norske statsborgerskap når vedkommende fyller 22 år.</article><article class="legalP" id="kapittel-5-paragraf-2-ledd-2">Den som ellers ville tape sitt norske statsborgerskap etter første ledd, kan etter søknad få rett til å beholde det såfremt søkeren har tilstrekkelig tilknytning til Norge. Søknad om det må fremmes innen vedkommende fyller 22 år.</article><article class="legalP" id="kapittel-5-paragraf-2-ledd-3">En søknad kan tas under behandling selv om den er fremsatt for sent, dersom søkeren ikke er vesentlig å bebreide for dette, eller det ville være urimelig at statsborgerskapet tapes på grunn av forsømmelsen.</article><article class="legalP" id="kapittel-5-paragraf-2-ledd-4">Taper noen sitt norske statsborgerskap etter denne paragraf, taper også vedkommendes barn statsborgerskapet. Det gjelder likevel ikke dersom en av foreldrene fortsatt er norsk, eller barnet selv fyller vilkårene i første ledd for å beholde statsborgerskapet.</article><article class="legalP" id="kapittel-5-paragraf-2-ledd-5">Tap av statsborgerskap etter denne paragraf inntrer ikke dersom vedkommende dermed blir statsløs.</article><article class="legalP" id="kapittel-5-paragraf-2-ledd-6">Kongen kan i forskrift gi nærmere regler om vilkårene for å beholde norsk statsborgerskap etter paragrafen her.</article></article><article class="legalArticle" data-lovdata-URL="LTI/lov/2005-06-10-51/§25" data-name="§25" id="kapittel-5-paragraf-3"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Tap etter søknad</span></h3><article class="legalP" id="kapittel-5-paragraf-3-ledd-1">Norsk statsborger som er bosatt i utlandet og har annet statsborgerskap, har etter søknad rett til å bli løst fra sitt norske statsborgerskap. Dersom søkeren er bosatt i Norge og har annet statsborgerskap, kan vedkommende bare bli løst fra det norske statsborgerskapet dersom det vil være urimelig å nekte dette.</article><article class="legalP" id="kapittel-5-paragraf-3-ledd-2">Uavhengig av bosted kan søkeren ikke løses fra sitt norske statsborgerskap dersom dette medfører at vedkommende blir statsløs. Vedkommende kan likevel løses fra norsk statsborgerskap dersom søkeren er bosatt i utlandet, og det er nødvendig av hensyn til erverv av et annet statsborgerskap. Det skal da settes en frist for når annet statsborgerskap må være ervervet. Dersom annet statsborgerskap ikke er ervervet innen fristens utløp, anses vedkommende som ikke løst fra sitt norske statsborgerskap.</article></article><article class="legalArticle" data-lovdata-URL="LTI/lov/2005-06-10-51/§26" data-name="§26" id="kapittel-5-paragraf-4"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Tilbakekall</span></h3><article class="legalP" id="kapittel-5-paragraf-4-ledd-1">Norsk statsborgerskap skal tilbakekalles dersom kravet til løsning fra annet statsborgerskap ikke er oppfylt. Dette gjelder likevel ikke dersom det gjøres unntak fra løsningskravet etter § 10 første ledd fjerde punktum. Dersom løsning fra annet statsborgerskap dokumenteres etter utløpet av fristen i § 10 første ledd, kan tilbakekall unnlates med mindre særlige grunner taler mot det. Dersom det ikke treffes vedtak om tilbakekall, skal det skriftlig bekreftes at det norske statsborgerskapet er i behold.</article><article class="legalP" id="kapittel-5-paragraf-4-ledd-2">Et vedtak om statsborgerskap kan tilbakekalles der omgjøringsadgang følger av forvaltningsloven § 35 eller alminnelige forvaltningsrettslige regler. Tilbakekall av statsborgerskap som er bygget på uriktige eller ufullstendige opplysninger, kan likevel bare foretas hvis søkeren mot bedre vitende har gitt de uriktige opplysningene eller har fortiet forhold av vesentlig betydning for vedtaket.</article></article></section><section class="section" data-name="kap6" id="kapittel-6" data-lovdata-URL="LTI/lov/2005-06-10-51/KAPITTEL_6"><h2>Kapittel 6 Saksbehandling m.m.</h2><article class="legalArticle" data-lovdata-URL="LTI/lov/2005-06-10-51/§27" data-name="§27" id="kapittel-6-paragraf-1"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Saksgang</span></h3><article class="legalP" id="kapittel-6-paragraf-1-ledd-1">Søknad om norsk statsborgerskap inngis til politiet eller norsk utenriksstasjon som forbereder saken. Utlendingsdirektoratet avgjør søknaden. Melding om norsk statsborgerskap inngis til politiet som forbereder saken. Utlendingsdirektoratet treffer vedtak om meldingen skal godtas eller ikke.</article><article class="legalP" id="kapittel-6-paragraf-1-ledd-2">Vedtak om tilbakekall av statsborgerskap treffes av Utlendingsdirektoratet.</article><article class="legalP" id="kapittel-6-paragraf-1-ledd-3">Vedtak som nevnt i første og annet ledd kan påklages til Utlendingsnemnda. Klagen behandles etter utlendingsloven §§ 38 a og 38 b.</article></article><article class="legalArticle" data-lovdata-URL="LTI/lov/2005-06-10-51/§28" data-name="§28" id="kapittel-6-paragraf-2"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Instruksjonsmyndighet</span></h3><article class="legalP" id="kapittel-6-paragraf-2-ledd-1">Departementet kan instruere om lovtolking og skjønnsutøvelse når det gjelder hensynet til rikets sikkerhet eller utenrikspolitiske hensyn, og om avgjørelsen av enkeltsak som innbefatter slike hensyn. For øvrig kan departementet verken instruere om lovtolking, skjønnsutøvelse eller avgjørelsen av enkeltsaker.</article><article class="legalP" id="kapittel-6-paragraf-2-ledd-2">Departementet kan instruere om prioriteringen av saker.</article></article><article class="legalArticle" data-lovdata-URL="LTI/lov/2005-06-10-51/§29" data-name="§29" id="kapittel-6-paragraf-3"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Opplysnings-, dokumentasjons- og møteplikt</span></h3><article class="legalP" id="kapittel-6-paragraf-3-ledd-1">I forbindelse med behandlingen av en sak etter loven her kan den saken gjelder pålegges å gi opplysninger som kan ha betydning for vedtaket, fremskaffe nødvendig dokumentasjon og å møte personlig.</article></article><article class="legalArticle" data-lovdata-URL="LTI/lov/2005-06-10-51/§30" data-name="§30" id="kapittel-6-paragraf-4"><h3 class="legalArticleHeader"><span class="legalArticleValue">§ 30</span>. <span class="legalArticleTitle">Adgang til å stille behandlingen av en søknad i bero</span></h3><article class="legalP" id="kapittel-6-paragraf-4-ledd-1">Behandlingen av en søknad kan stilles i bero dersom det oppstår spørsmål om å treffe vedtak etter utlendingsloven og vedtaket vil ha betydning for søknaden om statsborgerskap.</article><article class="legalP" id="kapittel-6-paragraf-4-ledd-2">Behandlingen kan også stilles i bero dersom søkeren er under etterforskning for et straffbart forhold som kan få betydning for søknaden, jf. § 9.</article></article><article class="legalArticle" data-lovdata-URL="LTI/lov/2005-06-10-51/§31" data-name="§31" id="kapittel-6-paragraf-5"><h3 class="legalArticleHeader"><span class="legalArticleValue">§ 31</span>. <span class="legalArticleTitle">Søknader om erverv eller tap av statsborgerskap for barn</span></h3><article class="legalP" id="kapittel-6-paragraf-5-ledd-1">Søknader om erverv eller tap av statsborgerskap for barn kan bare fremmes av foreldrene i fellesskap eller av den som har foreldreansvaret alene. Dersom en av foreldrene oppholder seg på ukjent sted, kan søknad likevel fremmes av den andre. Er foreldrene fratatt foreldreansvaret eller er foreldrene døde, opptrer vergen for barnet.</article><article class="legalP" id="kapittel-6-paragraf-5-ledd-2">For barn som har fylt tolv år kreves det samtykke i søknaden. Det kreves ikke samtykke dersom barnet på grunn av sykdom eller utviklingshemning varig er ute av stand til å gi samtykke.</article><article class="legalP" id="kapittel-6-paragraf-5-ledd-3">Barn som ikke har fylt tolv år skal gis mulighet til å gi uttrykk for sin mening. Barnets mening skal tillegges vekt i samsvar med barnets alder og modenhet.</article><article class="legalP" id="kapittel-6-paragraf-5-ledd-4">Bestemmelsene i denne paragrafen gjelder tilsvarende for erverv av norsk statsborgerskap etter § 21.</article></article></section><section class="section" data-name="kap7" id="kapittel-7" data-lovdata-URL="LTI/lov/2005-06-10-51/KAPITTEL_7"><h2>Kapittel 7 Gebyr og straff</h2><article class="legalArticle" data-lovdata-URL="LTI/lov/2005-06-10-51/§32" data-name="§32" id="kapittel-7-paragraf-1"><h3 class="legalArticleHeader"><span class="legalArticleValue">§ 32</span>. <span class="legalArticleTitle">Gebyr</span></h3><article class="legalP" id="kapittel-7-paragraf-1-ledd-1">Det kan kreves gebyr for behandlingen av søknader og meldinger om statsborgerskap. Kongen kan i forskrift gi bestemmelser om gebyrets størrelse, innkreving og unntak fra plikten til å betale gebyr.</article></article><article class="legalArticle" data-lovdata-URL="LTI/lov/2005-06-10-51/§33" data-name="§33" id="kapittel-7-paragraf-2"><h3 class="legalArticleHeader"><span class="legalArticleValue">§ 33</span>. <span class="legalArticleTitle">Straff</span></h3><article class="legalP" id="kapittel-7-paragraf-2-ledd-1">Den som forsettlig eller grovt uaktsomt gir vesentlig uriktige eller åpenbart villedende opplysninger i en sak etter loven her, eller medvirker til dette, straffes med bøter eller fengsel inntil seks måneder eller begge deler.</article><article class="legalP" id="kapittel-7-paragraf-2-ledd-2">Overtredelse regnes som forseelse og påtales bare når allmenne hensyn krever det.</article></article></section><section class="section" data-name="kap8" id="kapittel-8" data-lovdata-URL="LTI/lov/2005-06-10-51/KAPITTEL_8"><h2>Kapittel 8 Sluttbestemmelser</h2><article class="legalArticle" data-lovdata-URL="LTI/lov/2005-06-10-51/§34" data-name="§34" id="kapittel-8-paragraf-1"><h3 class="legalArticleHeader"><span class="legalArticleValue">§ 34</span>. <span class="legalArticleTitle">Ikrafttredelse</span></h3><article class="legalP" id="kapittel-8-paragraf-1-ledd-1">Loven trer i kraft fra den tid Kongen bestemmer. Fra samme tid oppheves lov 8. desember 1950 nr. 3 om norsk riksborgarrett.</article></article><article class="legalArticle" data-lovdata-URL="LTI/lov/2005-06-10-51/§35" data-name="§35" id="kapittel-8-paragraf-2"><h3 class="legalArticleHeader"><span class="legalArticleValue">§ 35</span>. <span class="legalArticleTitle">Den europeiske konvensjon om statsborgerskap</span></h3><article class="legalP" id="kapittel-8-paragraf-2-ledd-1">Stortinget samtykker i ratifikasjon av Den europeiske konvensjon om statsborgerskap 6. november 1997.</article></article><article class="legalArticle" data-lovdata-URL="LTI/lov/2005-06-10-51/§36" data-name="§36" id="kapittel-8-paragraf-3"><h3 class="legalArticleHeader"><span class="legalArticleValue">§ 36</span>. <span class="legalArticleTitle">Overgangsregler</span></h3><article class="legalP" id="kapittel-8-paragraf-3-ledd-1">Søknader og meldinger skal behandles etter loven her dersom de er fremmet etter lovens ikrafttredelse. Søknader og meldinger som er fremmet før lovens ikrafttredelse, skal behandles etter loven her dersom det vil være til gunst for søkeren eller melderen.</article><article class="legalP" id="kapittel-8-paragraf-3-ledd-2">§ 27 tredje ledd og § 28 gjelder også for saker som er fremmet før, men som avgjøres etter at loven her trådte i kraft.</article><article class="legalP" id="kapittel-8-paragraf-3-ledd-3">Meldinger som er kommet inn til fylkesmannen oversendes Utlendingsdirektoratet for avgjørelse. Klager som er kommet inn til departementet oversendes Utlendingsnemnda for avgjørelse.</article></article><article class="legalArticle" data-lovdata-URL="LTI/lov/2005-06-10-51/§37" data-name="§37" id="kapittel-8-paragraf-4"><h3 class="legalArticleHeader"><span class="legalArticleValue">§ 37</span>. <span class="legalArticleTitle">Særlige overgangsregler for barn født før lovens ikrafttredelse</span></h3><article class="legalP" id="kapittel-8-paragraf-4-ledd-1">Barn mellom 12 og 18 år som er adoptert av en norsk statsborger etter 1. oktober 1999, men før loven her trer i kraft, har ved melding rett til å bli norsk statsborger såfremt<ul class="defaultList"><li data-li-identifier="a)" data-name="a)"><article class="listArticle" id="kapittel-8-paragraf-4-ledd-1-punkt-1"><article class="legalP" id="kapittel-8-paragraf-4-ledd-1-punkt-1-ledd-1">barnet ble adoptert ved vedtak fra departementet, jf. adopsjonsloven § 1, eller</article></article></li><li data-li-identifier="b)" data-name="b)"><article class="listArticle" id="kapittel-8-paragraf-4-ledd-1-punkt-2"><article class="legalP" id="kapittel-8-paragraf-4-ledd-1-punkt-2-ledd-1">barnet ble adoptert ved utenlandsk adopsjon og departementet samtykket til adopsjonen på forhånd, jf. adopsjonsloven § 16 e.</article></article></li></ul></article><article class="legalP" id="kapittel-8-paragraf-4-ledd-2">Barn under 18 år født før loven her trådte i kraft som ikke er norsk statsborger, har ved melding rett til å bli norsk statsborger dersom faren var norsk statsborger da barnet ble født. Døde faren før barnet ble født, er det tilstrekkelig at faren var norsk statsborger da han døde.</article><article class="legalP" id="kapittel-8-paragraf-4-ledd-3">§ 31 i loven her gjelder også for erverv av norsk statsborgerskap etter første og annet ledd.</article><article class="legalP" id="kapittel-8-paragraf-4-ledd-4">§ 17 i loven her gjelder også for barn under 18 år av dem som har ervervet norsk statsborgerskap etter lov 8. desember 1950 nr. 3 om norsk riksborgarrett.</article></article></section></main></body></html>