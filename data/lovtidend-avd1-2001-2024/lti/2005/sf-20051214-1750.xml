<!DOCTYPE html><html lang="no"><head><title>Forskrift om opptak til mastergradsstudier og videreutdanningsstudier ved Høgskolen i Agder.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-12-14-1750</dd><dt class="dokid">DokumentID</dt><dd class="dokid">LTI/forskrift/2005-12-14-1750</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 1 s 4</dd><dt class="dateInForce">I kraft fra</dt><dd class="dateInForce">F.o.m. opptak til studieåret 2006–2007</dd><dt class="changesToDocuments">Endrer</dt><dd class="changesToDocuments"><ul><li>forskrift/2003-02-19-587</li><li>forskrift/2005-03-30-344</li><li>forskrift/2004-05-12-1010</li><li>forskrift/2002-12-18-1846</li><li>forskrift/2003-02-19-588</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-5</li><li>lov/2005-04-01-15/§3-7</li><li>forskrift/2005-12-01-1392/§2</li><li>forskrift/2005-10-10-1191/§1-1</li></ul></dd><dt class="dateOfPublication">Kunngjort</dt><dd class="dateOfPublication">2006-01-06</dd><dt class="lastupdated">Rettet</dt><dd class="lastupdated">2006-02-03 (§ 14)</dd><dt class="journalNumber">Journalnummer</dt><dd class="journalNumber">2006-0003</dd><dt class="titleShort">Korttittel</dt><dd class="titleShort">Forskrift om mastergradsstudier mv. ved HiA</dd><dt class="title">Tittel</dt><dd class="title">Forskrift om opptak til mastergradsstudier og videreutdanningsstudier ved Høgskolen i Agder.</dd><dt class="miscInformation">Annet om dokumentet</dt><dd class="miscInformation">Fastsatt av styret for Høgskolen i Agder 14. desember 2005 med hjemmel i lov 1. april 2005 nr. 15 om universiteter og høyskoler § 3-5 og § 3-7, forskrift 1. desember 2005 nr. 1392 om krav til mastergrad § 2 og forskrift 10. oktober 2005 nr. 1191 om opptak til universiteter og høyskoler § 1-1.</dd><dt class="refid">RefID</dt><dd class="refid">forskrift/2005-12-14-1750</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opptak til mastergradsstudier og videreutdanningsstudier ved Høgskolen i Agder.<ul class="tocSubUl"><li>§ 1. Virkeområde</li><li>§ 2. Opptaksgrunnlag for masterstudier</li><li>§ 3. Opptaksgrunnlag for andre videreutdanningsstudier</li><li>§ 4. Kvoter</li><li>§ 5. Søkere med utenlandsk utdanning</li><li>§ 6. Betinget opptak</li><li>§ 7. Rangering av søkere til masterstudier</li><li>§ 8. Rangering av søkere til andre videreutdanningsstudier</li><li>§ 9. Omregning mellom tall- og bokstavkarakterer. Søkere som ikke poengberegnes etter § 7 eller 8</li><li>§ 10. Opptak utenom rangeringsreglene.</li><li>§ 11. Søknadsfrist. Forhåndsløfte</li><li>§ 12. Frist for innsending av dokumentasjon</li><li>§ 13. Utsettelse av studieplass</li><li>§ 14. Ikrafttreden. Opphevelse av andre forskrifter</li></ul></li></ul></dd></dl></header><main class="documentBody" data-lovdata-URL="LTI/forskrift/2005-12-14-1750" id="dokument"><h1>Forskrift om opptak til mastergradsstudier og videreutdanningsstudier ved Høgskolen i Agder.</h1><article class="legalArticle" data-lovdata-URL="LTI/forskrift/2005-12-14-1750/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><ul class="defaultList"><li data-li-identifier="1)" data-name="1)"><article class="listArticle" id="paragraf-1-punkt-1"><article class="legalP" id="paragraf-1-punkt-1-ledd-1">Forskriften gjelder for <ul class="defaultList"><li data-li-identifier="-" data-name="-"><article class="listArticle" id="paragraf-1-punkt-1-ledd-1-punkt-1"><article class="legalP" id="paragraf-1-punkt-1-ledd-1-punkt-1-ledd-1">mastergrad av 90 eller 120 studiepoengs omfang</article></article></li><li data-li-identifier="-" data-name="-"><article class="listArticle" id="paragraf-1-punkt-1-ledd-1-punkt-2"><article class="legalP" id="paragraf-1-punkt-1-ledd-1-punkt-2-ledd-1">videreutdanningsstudier som bygger på bachelorgrad eller tilsvarende utdanning.</article></article></li></ul></article><article class="legalP" id="paragraf-1-punkt-1-ledd-2">Ved opptak til studiet i europeisk integrasjon (30 studiepoeng) gjelder samme regler som ved opptak til masterstudier.</article></article></li><li data-li-identifier="2)" data-name="2)"><article class="listArticle" id="paragraf-1-punkt-2"><article class="legalP" id="paragraf-1-punkt-2-ledd-1">Forskriften gjelder ikke for praktisk-pedagogisk utdanning. § 7, § 8, § 10 og § 11 gjelder ikke for masterstudiet i utøvende musikk og for videreutdanninger i utøvende musikk. Styret fastsetter rangeringsregler for disse studiene.</article></article></li></ul></article><article class="legalArticle" data-lovdata-URL="LTI/forskrift/2005-12-14-1750/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Opptaksgrunnlag for masterstudier</span></h2><article class="legalP" id="paragraf-2-ledd-1">Generelt opptaksgrunnlag for masterstudier framgår av forskrift om krav til mastergrad, fastsatt av Utdannings- og forskningsdepartementet. Styret fastsetter i utfyllende regler nærmere krav til faglig grunnlag for det enkelte masterstudium, eventuelle faglige minstekrav og eventuelt krav om examen philosophicum og examen facultatum eller tilsvarende faglig innhold.</article></article><article class="legalArticle" data-lovdata-URL="LTI/forskrift/2005-12-14-1750/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Opptaksgrunnlag for andre videreutdanningsstudier</span></h2><article class="legalP" id="paragraf-3-ledd-1">Opptaksgrunnlag for videreutdanningsstudier framgår av studie- eller fagplanen for vedkommende studium. For studier med nasjonal rammeplan, fastsettes opptaksgrunnlaget i samsvar med rammeplanen eller forskrift til rammeplanen.</article></article><article class="legalArticle" data-lovdata-URL="LTI/forskrift/2005-12-14-1750/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kvoter</span></h2><article class="legalP" id="paragraf-4-ledd-1">Styret kan fastsette kvoter for søkere med ulike søkergrunnlag.</article></article><article class="legalArticle" data-lovdata-URL="LTI/forskrift/2005-12-14-1750/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søkere med utenlandsk utdanning</span></h2><article class="legalP" id="paragraf-5-ledd-1">Søkere med utenlandsk utdanning må dokumentere at de oppfyller krav til norsk- og engelskkunnskaper i forskrift om opptak til grunnutdanninger ved universiteter og høyskoler. Krav om norskkunnskaper gjelder ikke dersom både obligatoriske deler av studiet og den aktuelle spesialiseringen i sin helhet undervises på engelsk.</article></article><article class="legalArticle" data-lovdata-URL="LTI/forskrift/2005-12-14-1750/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Betinget opptak</span></h2><ul class="defaultList"><li data-li-identifier="1)" data-name="1)"><article class="listArticle" id="paragraf-6-punkt-1"><article class="legalP" id="paragraf-6-punkt-1-ledd-1">Med betinget opptak menes opptak av søkere som ved studiestart ikke vil tilfredsstille opptaksgrunnlaget, jf. § 2 og § 3.</article></article></li><li data-li-identifier="2)" data-name="2)"><article class="listArticle" id="paragraf-6-punkt-2"><article class="legalP" id="paragraf-6-punkt-2-ledd-1">Søkere kan gis betinget opptak dersom de mangler inntil 15 studiepoeng i forhold til opptaksgrunnlaget. I utfyllende regler eller i studie-/fagplanen kan det spesifiseres hvilke deler av opptaksgrunnlaget søkere kan mangle for å få betinget opptak. Eventuelle forkunnskapskrav som framgår av studie-/fagplanen eller emnebeskrivelsene eller må være oppfylt før søkere med betinget opptak får adgang til studiet eller det enkelte emne. Det kan ikke gis betinget opptak til søkere som ikke kan dokumentere tilstrekkelige kunnskaper i norsk og engelsk, jf. § 5.</article></article></li><li data-li-identifier="3)" data-name="3)"><article class="listArticle" id="paragraf-6-punkt-3"><article class="legalP" id="paragraf-6-punkt-3-ledd-1">Søkere med betinget opptak gis karakterutskrift for avlagte eksamener på samme måte som øvrige studenter. For studenter på masterstudier må manglende eksamener være avlagt før vitnemål for masterstudiet utstedes.</article></article></li></ul></article><article class="legalArticle" data-lovdata-URL="LTI/forskrift/2005-12-14-1750/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Rangering av søkere til masterstudier</span></h2><article class="legalP" id="paragraf-7-ledd-1">Dersom det er flere kvalifiserte søkere enn antall studieplasser, rangeres søkerne på flg. grunnlag:<ul class="defaultList"><li data-li-identifier="a)" data-name="a)"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">Det regnes ut vektet gjennomsnittskarakter for de emner som inngår i det faglige grunnlaget som er fastsatt i utfyllende regler for det enkelte masterstudium.</article></article></li><li data-li-identifier="b)" data-name="b)"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">For søkere som gis betinget opptak, jf. § 6, regnes ikke manglende eksamener med i vektet gjennomsnittskarakter.</article></article></li><li data-li-identifier="c)" data-name="c)"><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">For søkere med bokstavkarakterer benyttes flg. omregningsskala som grunnlag for utregning av vektet gjennomsnitt: A=5, B=4, C=3, D=2, E=1.</article></article></li><li data-li-identifier="d)" data-name="d)"><article class="listArticle" id="paragraf-7-ledd-1-punkt-4"><article class="legalP" id="paragraf-7-ledd-1-punkt-4-ledd-1">Det gis 0,1 tilleggspoeng pr. år for relevant praksis etter avsluttet utdanning som utgjør søkerens opptaksgrunnlag, maksimalt 0,2 poeng. Det gis ikke tilleggspoeng for eventuell praksis som inngår i opptaksgrunnlaget.</article></article></li><li data-li-identifier="e)" data-name="e)"><article class="listArticle" id="paragraf-7-ledd-1-punkt-5"><article class="legalP" id="paragraf-7-ledd-1-punkt-5-ledd-1">Det gis 0,1 tilleggspoeng til kvinnelige søkere dersom disse utgjør mindre enn 40% av søkerne til det aktuelle studiet.</article></article></li><li data-li-identifier="f)" data-name="f)"><article class="listArticle" id="paragraf-7-ledd-1-punkt-6"><article class="legalP" id="paragraf-7-ledd-1-punkt-6-ledd-1">Ved poenglikhet etter poengberegning i samsvar med pkt. a-e, rangeres søkere på grunnlag av vektet gjennomsnittskarakter i eventuelle emner i opptaksgrunnlaget som ikke inngår i det faglige grunnlaget for det aktuelle masterstudiet (jf. § 2). Ved fortsatt poenglikhet rangeres søkere på grunnlag av antall studiepoeng ut over opptaksgrunnlaget, deretter på grunnlag av alder slik at eldre søkere går foran yngre.</article></article></li><li data-li-identifier="g)" data-name="g)"><article class="listArticle" id="paragraf-7-ledd-1-punkt-7"><article class="legalP" id="paragraf-7-ledd-1-punkt-7-ledd-1">Dersom en søker har flere opptaksgrunnlag, velges det grunnlaget som gir gunstigst resultat for søkeren.</article></article></li><li data-li-identifier="h)" data-name="h)"><article class="listArticle" id="paragraf-7-ledd-1-punkt-8"><article class="legalP" id="paragraf-7-ledd-1-punkt-8-ledd-1">Dersom et studium tilbys primært for ansatte hos en oppdragsgiver, gjelder ikke denne paragrafs bokstav a-g for rangering av disse søkerne. Oppdragsgiver rangerer da selv sine søkere etter at høgskolen har godkjent deres opptaksgrunnlag.</article></article></li><li data-li-identifier="i)" data-name="i)"><article class="listArticle" id="paragraf-7-ledd-1-punkt-9"><article class="legalP" id="paragraf-7-ledd-1-punkt-9-ledd-1">Styret kan fastsette andre rangeringsregler for studier som finansieres ved egenbetaling fra studentene.</article></article></li></ul></article></article><article class="legalArticle" data-lovdata-URL="LTI/forskrift/2005-12-14-1750/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Rangering av søkere til andre videreutdanningsstudier</span></h2><article class="legalP" id="paragraf-8-ledd-1">Dersom det er flere kvalifiserte søkere enn antall studieplasser, rangeres søkerne på flg. grunnlag:<ul class="defaultList"><li data-li-identifier="a)" data-name="a)"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">Det regnes ut vektet gjennomsnittskarakter for de emner som inngår i opptaksgrunnlaget, jf. § 3.</article></article></li><li data-li-identifier="b)" data-name="b)"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">Det gis 0,1 tilleggspoeng pr. år for relevant praksis etter avsluttet utdanning som utgjør søkerens opptaksgrunnlag, maksimalt 0,5 poeng. Det gis ikke tilleggspoeng for eventuell praksis som inngår i opptaksgrunnlaget.</article></article></li><li data-li-identifier="c)" data-name="c)"><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">Ved poenglikhet etter poengberegning i samsvar med pkt. a-b, rangeres søkere på grunnlag av antall studiepoeng ut over opptaksgrunnlaget, deretter på grunnlag av alder slik at eldre søkere går foran yngre.</article></article></li><li data-li-identifier="d)" data-name="d)"><article class="listArticle" id="paragraf-8-ledd-1-punkt-4"><article class="legalP" id="paragraf-8-ledd-1-punkt-4-ledd-1">§ 7 b, c, g, h og i gjelder tilsvarende.</article></article></li></ul></article></article><article class="legalArticle" data-lovdata-URL="LTI/forskrift/2005-12-14-1750/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Omregning mellom tall- og bokstavkarakterer. Søkere som ikke poengberegnes etter § 7 eller 8</span></h2><ul class="defaultList"><li data-li-identifier="1)" data-name="1)"><article class="listArticle" id="paragraf-9-punkt-1"><article class="legalP" id="paragraf-9-punkt-1-ledd-1">Det benyttes konverteringstabeller for omregning fra tall- til bokstavkarakterer. Konverteringstabeller utarbeides separat for ulike fagområder, og fastsettes av høgskoledirektøren i samarbeid med berørte fakulteter.</article></article></li><li data-li-identifier="2)" data-name="2)"><article class="listArticle" id="paragraf-9-punkt-2"><article class="legalP" id="paragraf-9-punkt-2-ledd-1">Søkere med tallkarakterer fra emner som omfattes av ulike konverteringstabeller, rangeres i forhold til øvrige søkere etter en skjønnsmessig vurdering. Det samme gjelder søkere med for lite omfang av emner med graderte karakterer til at karakterene kan benyttes ved poengberegningen og søkere som vurderes på grunnlag av realkompetanse.</article></article></li><li data-li-identifier="3)" data-name="3)"><article class="listArticle" id="paragraf-9-punkt-3"><article class="legalP" id="paragraf-9-punkt-3-ledd-1">Søkere med utenlandsk utdanning vurderes individuelt og rangeres skjønnsmessig i forhold til øvrige søkere.</article></article></li></ul></article><article class="legalArticle" data-lovdata-URL="LTI/forskrift/2005-12-14-1750/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Opptak utenom rangeringsreglene.</span></h2><article class="legalP" id="paragraf-10-ledd-1">Søkere kan tas opp utenom bestemmelsene i § 7 og § 8 dersom dokumentert sykdom, funksjonshemming eller andre forhold gir grunn til å anta at eksamensresultatene ikke gir et riktig bilde av søkerens kvalifikasjoner. Søkere som tas opp utenom rangeringsreglene må være kvalifisert for opptak etter de samme regler som gjelder for øvrige søkere.</article></article><article class="legalArticle" data-lovdata-URL="LTI/forskrift/2005-12-14-1750/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Søknadsfrist. Forhåndsløfte</span></h2><ul class="defaultList"><li data-li-identifier="1)" data-name="1)"><article class="listArticle" id="paragraf-11-punkt-1"><article class="legalP" id="paragraf-11-punkt-1-ledd-1">Ordinær søknadsfrist og frist for søknad om forhåndsløfte fastsettes av høgskolen.</article></article></li><li data-li-identifier="2)" data-name="2)"><article class="listArticle" id="paragraf-11-punkt-2"><article class="legalP" id="paragraf-11-punkt-2-ledd-1">Forhåndsløfte kan gis til søkere som oppfyller følgende vilkår: <ul class="defaultList"><li data-li-identifier="-" data-name="-"><article class="listArticle" id="paragraf-11-punkt-2-ledd-1-punkt-1"><article class="legalP" id="paragraf-11-punkt-2-ledd-1-punkt-1-ledd-1">på søknadstidspunktet fyller opptakskravene</article></article></li><li data-li-identifier="-" data-name="-"><article class="listArticle" id="paragraf-11-punkt-2-ledd-1-punkt-2"><article class="legalP" id="paragraf-11-punkt-2-ledd-1-punkt-2-ledd-1">uten tvil ville ha kommet inn ved foregående opptak</article></article></li><li data-li-identifier="-" data-name="-"><article class="listArticle" id="paragraf-11-punkt-2-ledd-1-punkt-3"><article class="legalP" id="paragraf-11-punkt-2-ledd-1-punkt-3-ledd-1">har et dokumentert behov for tidligere svar på søknaden om studieplass</article></article></li></ul></article></article></li><li data-li-identifier="3)" data-name="3)"><article class="listArticle" id="paragraf-11-punkt-3"><article class="legalP" id="paragraf-11-punkt-3-ledd-1">Inntil 30% av studieplassene kan tildeles søkere som ber om forhåndsløfte.</article></article></li></ul></article><article class="legalArticle" data-lovdata-URL="LTI/forskrift/2005-12-14-1750/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Frist for innsending av dokumentasjon</span></h2><article class="legalP" id="paragraf-12-ledd-1">Høgskolen fastsetter frist for innsending av dokumentasjon for eksamen som avlegges eller praksis som fullføres etter søknadsfristen.</article></article><article class="legalArticle" data-lovdata-URL="LTI/forskrift/2005-12-14-1750/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Utsettelse av studieplass</span></h2><article class="legalP" id="paragraf-13-ledd-1">Tildelt studieplass kan reserveres til året etter dersom det foreligger tungtveiende grunner. Ytterligere utsettelse innvilges normalt ikke.</article></article><article class="legalArticle" data-lovdata-URL="LTI/forskrift/2005-12-14-1750/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttreden. Opphevelse av andre forskrifter</span></h2><article class="legalP" id="paragraf-14-ledd-1">Forskriften trer i kraft f.o.m. opptak til studieåret 2006–2007.</article><article class="legalP" id="paragraf-14-ledd-2">Samtidig oppheves flg. forskrifter:<ul class="defaultList"><li data-li-identifier="-" data-name="-"><article class="listArticle" id="paragraf-14-ledd-2-punkt-1"><article class="legalP" id="paragraf-14-ledd-2-punkt-1-ledd-1">Forskrift 19. februar 2003 nr. 587 om opptak til mastergradsstudier ved Høgskolen i Agder</article></article></li><li data-li-identifier="-" data-name="-"><article class="listArticle" id="paragraf-14-ledd-2-punkt-2"><article class="legalP" id="paragraf-14-ledd-2-punkt-2-ledd-1">Forskrift 30. mars 2005 nr. 344 om opptak til videreutdanning i familieterapi ved Høgskolen i Agder</article></article></li><li data-li-identifier="-" data-name="-"><article class="listArticle" id="paragraf-14-ledd-2-punkt-3"><article class="legalP" id="paragraf-14-ledd-2-punkt-3-ledd-1">Forskrift om opptak til videreutdanning i psykisk helsearbeid ved Høgskolen i Agder<sup class="footnotereference" data-footnotereferencevalue="1" data-unique-footnote-counter="1">1</sup></article></article></li><li data-li-identifier="-" data-name="-"><article class="listArticle" id="paragraf-14-ledd-2-punkt-4"><article class="legalP" id="paragraf-14-ledd-2-punkt-4-ledd-1">Forskrift 12. mai 2004 nr. 1010 om opptak til lokalbasert psykisk helsearbeid – videreutdanning i nettverksintervensjon (30 studiepoeng) ved Høgskolen i Agder.</article></article></li><li data-li-identifier="-" data-name="-"><article class="listArticle" id="paragraf-14-ledd-2-punkt-5"><article class="legalP" id="paragraf-14-ledd-2-punkt-5-ledd-1">Forskrift 18. desember 2002 nr. 1846 om opptak til videreutdanningene i anestesi-, intensiv-, operasjons- og barnesykepleie ved Høgskolen i Agder.</article></article></li><li data-li-identifier="-" data-name="-"><article class="listArticle" id="paragraf-14-ledd-2-punkt-6"><article class="legalP" id="paragraf-14-ledd-2-punkt-6-ledd-1">Forskrift om opptak til videreutdanninger for ingeniører ved Høgskolen i Agder<sup class="footnotereference" data-footnotereferencevalue="1" data-unique-footnote-counter="1">1</sup></article></article></li><li data-li-identifier="-" data-name="-"><article class="listArticle" id="paragraf-14-ledd-2-punkt-7"><article class="legalP" id="paragraf-14-ledd-2-punkt-7-ledd-1">Forskrift om opptak til Skolekunnskap for morsmålslærere for språklige minoriteter ved Høgskolen i Agder<sup class="footnotereference" data-footnotereferencevalue="1" data-unique-footnote-counter="1">1</sup></article></article></li><li data-li-identifier="-" data-name="-"><article class="listArticle" id="paragraf-14-ledd-2-punkt-8"><article class="legalP" id="paragraf-14-ledd-2-punkt-8-ledd-1">Forskrift om opptak til Organisasjon og ledelse i barnehagen og Småbarnspedagogikk ved Høgskolen i Agder<sup class="footnotereference" data-footnotereferencevalue="1" data-unique-footnote-counter="1">1</sup></article></article></li><li data-li-identifier="-" data-name="-"><article class="listArticle" id="paragraf-14-ledd-2-punkt-9"><article class="legalP" id="paragraf-14-ledd-2-punkt-9-ledd-1">Forskrift om opptak til videreutdanning i sexologi ved Høgskolen i Agder<sup class="footnotereference" data-footnotereferencevalue="1" data-unique-footnote-counter="1">1</sup></article></article></li><li data-li-identifier="-" data-name="-"><article class="listArticle" id="paragraf-14-ledd-2-punkt-10"><article class="legalP" id="paragraf-14-ledd-2-punkt-10-ledd-1">Forskrift om opptak til videreutdanning i helse- og sosialinformatikk ved Høgskolen i Agder<sup class="footnotereference" data-footnotereferencevalue="1" data-unique-footnote-counter="1">1</sup></article></article></li><li data-li-identifier="-" data-name="-"><article class="listArticle" id="paragraf-14-ledd-2-punkt-11"><article class="legalP" id="paragraf-14-ledd-2-punkt-11-ledd-1">Forskrift om opptak til videreutdanning i rehabilitering ved Høgskolen i Agder<sup class="footnotereference" data-footnotereferencevalue="1" data-unique-footnote-counter="1">1</sup></article></article></li><li data-li-identifier="-" data-name="-"><article class="listArticle" id="paragraf-14-ledd-2-punkt-12"><article class="legalP" id="paragraf-14-ledd-2-punkt-12-ledd-1">Forskrift om opptak til videreutdanning i Arbeid med barn fra familier med rusproblemer ved Høgskolen i Agder<sup class="footnotereference" data-footnotereferencevalue="1" data-unique-footnote-counter="1">1</sup></article></article></li><li data-li-identifier="-" data-name="-"><article class="listArticle" id="paragraf-14-ledd-2-punkt-13"><article class="legalP" id="paragraf-14-ledd-2-punkt-13-ledd-1">Forskrift 19. februar 2003 nr. 588 om opptak til tilpasset opplæring ved Høgskolen i Agder.</article></article></li></ul></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Ikke kunngjort i Norsk Lovtidend.</article></footer></article></main></body></html>