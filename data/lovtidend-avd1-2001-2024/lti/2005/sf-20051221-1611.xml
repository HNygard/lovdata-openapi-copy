<!DOCTYPE html><html lang="no"><head><title>Forskrift om prøveordning med bruk av fjernmøteteknologi i domstolene.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-12-21-1611</dd><dt class="dokid">DokumentID</dt><dd class="dokid">LTI/forskrift/2005-12-21-1611</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 16 s 2539</dd><dt class="dateInForce">I kraft fra</dt><dd class="dateInForce">2006-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1915-08-13-5/§143</li></ul></dd><dt class="dateOfPublication">Kunngjort</dt><dd class="dateOfPublication">2005-12-23</dd><dt class="journalNumber">Journalnummer</dt><dd class="journalNumber">2005-1375</dd><dt class="titleShort">Korttittel</dt><dd class="titleShort">Forskrift om fjernmøteteknologi i domstolene</dd><dt class="title">Tittel</dt><dd class="title">Forskrift om prøveordning med bruk av fjernmøteteknologi i domstolene.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 21. desember 2005 med hjemmel i lov 13. august 1915 nr. 5 om domstolene (domstolloven) § 143. Fremmet av Justis- og politidepartementet.</dd><dt class="refid">RefID</dt><dd class="refid">forskrift/2005-12-21-1611</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om prøveordning med bruk av fjernmøteteknologi i domstolene.<ul class="tocSubUl"><li>Kapittel 1. Anvendelsesområde<ul class="tocSubUl"><li>§ 1.</li></ul></li><li>Kapittel 2. Fjernmøte<ul class="tocSubUl"><li>§ 2.</li><li>§ 3.</li><li>§ 4.</li><li>§ 5.</li></ul></li><li>Kapittel 3. Fjernavhør<ul class="tocSubUl"><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li></ul></li><li>Kapittel 4. Avsluttende bestemmelser<ul class="tocSubUl"><li>§ 11.</li><li>§ 12.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2005-12-21-1611" id="dokument"><h1>Forskrift om prøveordning med bruk av fjernmøteteknologi i domstolene.</h1><section class="section" data-name="kap1" id="kapittel-1" data-lovdata-URL="LTI/forskrift/2005-12-21-1611/KAPITTEL_1"><h2>Kapittel 1. Anvendelsesområde</h2><article class="legalArticle" data-lovdata-URL="LTI/forskrift/2005-12-21-1611/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" id="kapittel-1-paragraf-1-ledd-1">Forskriften har til formål å gi regler for en prøveordning med å avholde rettsmøter som fjernmøter og fjernavhør i sivile saker og straffesaker.</article><article class="legalP" id="kapittel-1-paragraf-1-ledd-2">Forskriften gjelder for følgende domstoler:<ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-1-ledd-2-punkt-1"><article class="legalP" id="kapittel-1-paragraf-1-ledd-2-punkt-1-ledd-1">Oslo tingrett</article></article></li><li data-li-identifier="-" data-name="-"><article class="listArticle" id="kapittel-1-paragraf-1-ledd-2-punkt-2"><article class="legalP" id="kapittel-1-paragraf-1-ledd-2-punkt-2-ledd-1">Trondheim tingrett</article></article></li><li data-li-identifier="-" data-name="-"><article class="listArticle" id="kapittel-1-paragraf-1-ledd-2-punkt-3"><article class="legalP" id="kapittel-1-paragraf-1-ledd-2-punkt-3-ledd-1">Sør-Trøndelag tingrett</article></article></li><li data-li-identifier="-" data-name="-"><article class="listArticle" id="kapittel-1-paragraf-1-ledd-2-punkt-4"><article class="legalP" id="kapittel-1-paragraf-1-ledd-2-punkt-4-ledd-1">Nord-Troms tingrett (Tromsø)</article></article></li><li data-li-identifier="-" data-name="-"><article class="listArticle" id="kapittel-1-paragraf-1-ledd-2-punkt-5"><article class="legalP" id="kapittel-1-paragraf-1-ledd-2-punkt-5-ledd-1">Frostating lagmannsrett (Trondheim)</article></article></li><li data-li-identifier="-" data-name="-"><article class="listArticle" id="kapittel-1-paragraf-1-ledd-2-punkt-6"><article class="legalP" id="kapittel-1-paragraf-1-ledd-2-punkt-6-ledd-1">Hålogaland lagmannsrett (Tromsø).</article></article></li></ul></article><article class="legalP" id="kapittel-1-paragraf-1-ledd-3">Prøveordningen gjelder for de rettssaler og lokaler der det er montert videokonferanseutstyr.</article><article class="legalP" id="kapittel-1-paragraf-1-ledd-4">For de domstoler som ikke er oppregnet i denne bestemmelsen gjelder forskrift 8. november 1991 nr. 727. Det samme gjelder saker ved domstoler som nevnt i annet ledd når saken behandles i rettssal eller lokale uten videokonferanseutstyr.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2005-12-21-1611/KAPITTEL_2"><h2>Kapittel 2. Fjernmøte</h2><article class="legalArticle" data-lovdata-URL="LTI/forskrift/2005-12-21-1611/§2" data-name="§2" id="kapittel-2-paragraf-1"><h3 class="legalArticleHeader"><span class="legalArticleValue">§ 2</span>.</h3><article class="legalP" id="kapittel-2-paragraf-1-ledd-1">Med fjernmøte menes et møte der ikke alle deltakerne er til stede, men deltar ved hjelp av fjernmøteteknikk i form av lyd og bilde eller bare lyd.</article><article class="legalP" id="kapittel-2-paragraf-1-ledd-2">Rettsmøter kan helt eller delvis holdes som fjernmøter ved saksforberedelse i sivile saker.</article><article class="legalP" id="kapittel-2-paragraf-1-ledd-3">Rettsmøter kan helt eller delvis holdes som fjernmøter ved hovedforhandling i sivile saker, og ved inngåelse av rettsforlik etter rettsmegling, jf. forskrift 13. desember 1996 nr. 1144 om forsøksordning med rettsmegling, når partene samtykker.</article><article class="legalP" id="kapittel-2-paragraf-1-ledd-4">Rettsmøter kan helt eller delvis holdes som fjernmøter i saker om fengslingsforlengelse etter straffeprosessloven § 185 tredje ledd og i saker om tilståelse etter straffeprosessloven § 248, når<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-4-punkt-1"><article class="legalP" id="kapittel-2-paragraf-1-ledd-4-punkt-1-ledd-1">siktede samtykker, og</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-4-punkt-2"><article class="legalP" id="kapittel-2-paragraf-1-ledd-4-punkt-2-ledd-1">retten finner det ubetenkelig tatt i betraktning formålet med rettsmøtet og øvrige omstendigheter, og</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-ledd-4-punkt-3"><article class="legalP" id="kapittel-2-paragraf-1-ledd-4-punkt-3-ledd-1">rettsmøtet ellers ville medført omkostninger eller vanskeligheter, som ikke står i rimelig forhold til betydningen av at siktede møter.</article></article></li></ul></article><article class="legalP" id="kapittel-2-paragraf-1-ledd-5">Før beslutning om fjernmøte tas, bør partene eller siktede ha anledning til å uttale seg.</article></article><article class="legalArticle" data-lovdata-URL="LTI/forskrift/2005-12-21-1611/§3" data-name="§3" id="kapittel-2-paragraf-2"><h3 class="legalArticleHeader"><span class="legalArticleValue">§ 3</span>.</h3><article class="legalP" id="kapittel-2-paragraf-2-ledd-1">Når rettsmøter holdes som fjernmøter, skal deltakelse fortrinnsvis skje ved domstol, politikammer, lensmannskontor eller fra fengsel.</article><article class="legalP" id="kapittel-2-paragraf-2-ledd-2">Deltakelse kan også foregå fra sykehus, sykehjem, pleiehjem eller aldershjem dersom dette finnes hensiktsmessig.</article><article class="legalP" id="kapittel-2-paragraf-2-ledd-3">Når retten finner det ubetenkelig, kan deltagelse skje på annet sted.</article></article><article class="legalArticle" data-lovdata-URL="LTI/forskrift/2005-12-21-1611/§4" data-name="§4" id="kapittel-2-paragraf-3"><h3 class="legalArticleHeader"><span class="legalArticleValue">§ 4</span>.</h3><article class="legalP" id="kapittel-2-paragraf-3-ledd-1">Reglene for partenes og siktedes møteplikt, gjelder tilsvarende ved fjernmøte, jf. tvistemålsloven kapittel 9 og straffeprosessloven § 85.</article><article class="legalP" id="kapittel-2-paragraf-3-ledd-2">Når fjernmøte er besluttet, skal innkallelse til rettsmøte så vidt mulig inneholde tid og sted for fremmøte samt eventuelt pålegg om å medta legitimasjon.</article><article class="legalP" id="kapittel-2-paragraf-3-ledd-3">De alminnelige regler om innkallelse til rettsmøte gjelder tilsvarende.</article><article class="legalP" id="kapittel-2-paragraf-3-ledd-4">Innkallelse skal også opplyse om sanksjoner ved uteblivelse.</article><article class="legalP" id="kapittel-2-paragraf-3-ledd-5">Skal fjernmøtet foregå på offentlig kontor eller annet offentlig sted, opplyses det om dette.</article><article class="legalP" id="kapittel-2-paragraf-3-ledd-6">En part eller en siktet som møter på oppgitt sted for fjernmøte, skal anses å ha møtt til rettsmøtet.</article><article class="legalP" id="kapittel-2-paragraf-3-ledd-7">Siktedes eventuelle forsvarer kan delta i rettsmøtet i retten eller sammen med siktede på oppgitt sted for fjernmøtet, med mindre retten finner det betenkelig at forsvareren ikke møter sammen med siktede på oppgitt sted for fjernmøte.</article></article><article class="legalArticle" data-lovdata-URL="LTI/forskrift/2005-12-21-1611/§5" data-name="§5" id="kapittel-2-paragraf-4"><h3 class="legalArticleHeader"><span class="legalArticleValue">§ 5</span>.</h3><article class="legalP" id="kapittel-2-paragraf-4-ledd-1">Fjernmøtet gjennomføres ved at retten kontakter parten eller siktede ved bruk av fjernmøteteknologi der vedkommende er pålagt å befinne seg. For øvrig gjelder de alminnelige regler om avholdelse av rettsmøte.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2005-12-21-1611/KAPITTEL_3"><h2>Kapittel 3. Fjernavhør</h2><article class="legalArticle" data-lovdata-URL="LTI/forskrift/2005-12-21-1611/§6" data-name="§6" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>.</h3><article class="legalP" id="kapittel-3-paragraf-1-ledd-1">Med fjernavhør menes avhør av vitner og sakkyndige ved hjelp av fjernmøteteknikk i form av lyd og bilde eller bare lyd.</article><article class="legalP" id="kapittel-3-paragraf-1-ledd-2">Dommeren kan beslutte at et vitne eller en sakkyndig skal avhøres ved fjernavhør dersom retten finner dette ubetenkelig tatt i betraktning formålet med avhøret og øvrige omstendigheter.</article><article class="legalP" id="kapittel-3-paragraf-1-ledd-3">Før beslutningen tas skal partene ha anledning til å uttale seg.</article><article class="legalP" id="kapittel-3-paragraf-1-ledd-4">Når det er besluttet at avhøret skal skje på et offentlig kontor, gjelder § 3 tilsvarende.</article><article class="legalP" id="kapittel-3-paragraf-1-ledd-5">Retten kan på samme vilkår som i annet ledd beslutte at bruk av tolk kan skje ved hjelp av fjernmøteteknikk.</article></article><article class="legalArticle" data-lovdata-URL="LTI/forskrift/2005-12-21-1611/§7" data-name="§7" id="kapittel-3-paragraf-2"><h3 class="legalArticleHeader"><span class="legalArticleValue">§ 7</span>.</h3><article class="legalP" id="kapittel-3-paragraf-2-ledd-1">Reglene for vitnets møteplikt gjelder tilsvarende ved fjernavhør når det gjelder avstanden mellom der vitnet oppholder seg og stedet hvor forklaringen skal avgis, jf. tvistemålsloven § 199 og straffeprosessloven § 109.</article></article><article class="legalArticle" data-lovdata-URL="LTI/forskrift/2005-12-21-1611/§8" data-name="§8" id="kapittel-3-paragraf-3"><h3 class="legalArticleHeader"><span class="legalArticleValue">§ 8</span>.</h3><article class="legalP" id="kapittel-3-paragraf-3-ledd-1">Når fjernavhør er besluttet, skal vitnestevning så vidt mulig inneholde tid og sted for fremmøte samt eventuelt pålegg om å medta legitimasjon. De alminnelige regler om vitnestevninger gjelder tilsvarende.</article><article class="legalP" id="kapittel-3-paragraf-3-ledd-2">Vitnestevningen skal også opplyse om sanksjoner ved uteblivelse.</article><article class="legalP" id="kapittel-3-paragraf-3-ledd-3">Skal avhøret foregå på offentlig kontor eller annet offentlig sted, opplyses det om dette, eventuelt ved gjenpart av vitnestevningen.</article></article><article class="legalArticle" data-lovdata-URL="LTI/forskrift/2005-12-21-1611/§9" data-name="§9" id="kapittel-3-paragraf-4"><h3 class="legalArticleHeader"><span class="legalArticleValue">§ 9</span>.</h3><article class="legalP" id="kapittel-3-paragraf-4-ledd-1">For fjernavhør av sakkyndige gjelder § 8 så langt den passer.</article></article><article class="legalArticle" data-lovdata-URL="LTI/forskrift/2005-12-21-1611/§10" data-name="§10" id="kapittel-3-paragraf-5"><h3 class="legalArticleHeader"><span class="legalArticleValue">§ 10</span>.</h3><article class="legalP" id="kapittel-3-paragraf-5-ledd-1">Fjernavhøret gjennomføres ved at retten ringer vitnet der vedkommende er pålagt å befinne seg. For øvrig gjelder de alminnelige regler om avhør av vitner tilstede.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2005-12-21-1611/KAPITTEL_4"><h2>Kapittel 4. Avsluttende bestemmelser</h2><article class="legalArticle" data-lovdata-URL="LTI/forskrift/2005-12-21-1611/§11" data-name="§11" id="kapittel-4-paragraf-1"><h3 class="legalArticleHeader"><span class="legalArticleValue">§ 11</span>.</h3><article class="legalP" id="kapittel-4-paragraf-1-ledd-1">Justisdepartementet kan i forskrift gjøre endringer i denne forskriften, herunder fastsette unntak fra det Kongen har bestemt.</article></article><article class="legalArticle" data-lovdata-URL="LTI/forskrift/2005-12-21-1611/§12" data-name="§12" id="kapittel-4-paragraf-2"><h3 class="legalArticleHeader"><span class="legalArticleValue">§ 12</span>.</h3><article class="legalP" id="kapittel-4-paragraf-2-ledd-1">Forskriften trer i kraft 1. januar 2006.</article></article></section></main></body></html>