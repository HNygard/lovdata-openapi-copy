<!DOCTYPE html><html lang="no"><head><title>Midlertidig forskrift om tiltak for å hindre overføring av smittestoffer fra kjøleanlegg med kjøletårn eller lignende innretning.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-05-27-474</dd><dt class="dokid">DokumentID</dt><dd class="dokid">LTI/forskrift/2005-05-27-474</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 7 s 1045</dd><dt class="dateInForce">I kraft fra</dt><dd class="dateInForce">2005-05-27</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1994-08-05-55/§4-1</li><li>lov/1994-08-05-55/§7-10</li></ul></dd><dt class="dateOfPublication">Kunngjort</dt><dd class="dateOfPublication">2005-05-30</dd><dt class="journalNumber">Journalnummer</dt><dd class="journalNumber">2005-0435</dd><dt class="titleShort">Korttittel</dt><dd class="titleShort">Kjøletårnforskriften</dd><dt class="title">Tittel</dt><dd class="title">Midlertidig forskrift om tiltak for å hindre overføring av smittestoffer fra kjøleanlegg med kjøletårn eller lignende innretning.</dd><dt class="miscInformation">Annet om dokumentet</dt><dd class="miscInformation">Fastsatt av Sosial- og helsedirektoratet 27. mai 2005 med hjemmel i lov 5. august 1994 nr. 55 om vern mot smittsomme sykdommer § 4-1 annet og sjette ledd, jf. § 7-10 annet ledd.</dd><dt class="refid">RefID</dt><dd class="refid">forskrift/2005-05-27-474</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig forskrift om tiltak for å hindre overføring av smittestoffer fra kjøleanlegg med kjøletårn eller lignende innretning.<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Ansvar</li><li>§ 4. Plikt til å iverksette strakstiltak ved forskriftens ikrafttredelse</li><li>§ 5. Meldeplikt ved senere svikt</li><li>§ 6. Anleggets innretning</li><li>§ 7. Drift og vedlikehold</li><li>§ 8. Krav til internkontroll</li><li>§ 9. Kommunens oppgaver</li><li>§ 10. Straff</li><li>§ 11. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2005-05-27-474" id="dokument"><h1>Midlertidig forskrift om tiltak for å hindre overføring av smittestoffer fra kjøleanlegg med kjøletårn eller lignende innretning.</h1><article class="legalArticle" data-lovdata-URL="LTI/forskrift/2005-05-27-474/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder for virksomheter og eiendommer som har kjøleanlegg med kjøletårn eller lignende innretning.</article></article><article class="legalArticle" data-lovdata-URL="LTI/forskrift/2005-05-27-474/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">Med kjøleanlegg med kjøletårn menes i denne forskrift vannbasert varmevekslersystem internt i bygninger, anlagt for kjølingsformål. Med lignende innretning menes del av et kjøleanlegg som ikke er utformet som kjøletårn, men som bygger på de samme prinsipper for kjølingsformål. Ved tvil om et kjøleanlegg eller deler av anlegget faller inn under forskriften treffer kommunen avgjørelse. Med virksomhetsansvarlig menes eier eller den som har ansvar for driften av anlegget.</article></article><article class="legalArticle" data-lovdata-URL="LTI/forskrift/2005-05-27-474/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Ansvar</span></h2><article class="legalP" id="paragraf-3-ledd-1">Virksomhetsansvarlig har ansvar for å iverksette nødvendige tiltak for å oppfylle kravene i denne forskrift, med unntak av § 9. Kommunen har ansvar for tiltak i henhold til forskriften § 9.</article></article><article class="legalArticle" data-lovdata-URL="LTI/forskrift/2005-05-27-474/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Plikt til å iverksette strakstiltak ved forskriftens ikrafttredelse</span></h2><article class="legalP" id="paragraf-4-ledd-1">Virksomhetsansvarlig for kjøleanlegg etter § 1, skal umiddelbart ved denne forskriftens ikrafttredelse sende skriftlig melding til kommunen om når det foreliggende anlegget ble tatt i bruk, og tidspunkt for når mikrobiologisk prøvetaking, rengjøring, desinfeksjon og manuell slamfjerning av anlegget sist ble foretatt.</article><article class="legalP" id="paragraf-4-ledd-2">Virksomhetsansvarlige for anlegg som ikke er innrettet og vedlikeholdt i samsvar med denne forskrift § 6 og § 7, skal umiddelbart stanse driften av kjøleanlegget og sende melding til kommunen om at driften er stanset. Driften kan ikke gjenopptas før kommunen treffer beslutning om det.</article></article><article class="legalArticle" data-lovdata-URL="LTI/forskrift/2005-05-27-474/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Meldeplikt ved senere svikt</span></h2><article class="legalP" id="paragraf-5-ledd-1">Den virksomhetsansvarlige for drift av kjøleanlegg som nevnt i § 1, og den som utfører oppgaver i kjøleanlegget, skal av eget tiltak melde til kommunen om forhold som innebærer risiko for at anlegget sprer smitte eller overfører annet helseskadelig materiale. Denne plikt kommer i tillegg til plikten til å melde etter § 4.</article></article><article class="legalArticle" data-lovdata-URL="LTI/forskrift/2005-05-27-474/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Anleggets innretning</span></h2><article class="legalP" id="paragraf-6-ledd-1">Alle kjøleanlegg som nevnt i § 1 skal være innrettet slik at hele anlegget og alle prosesser som skjer i anlegget, gir tilfredsstillende beskyttelse mot overføring av smittestoffer.</article></article><article class="legalArticle" data-lovdata-URL="LTI/forskrift/2005-05-27-474/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Drift og vedlikehold</span></h2><article class="legalP" id="paragraf-7-ledd-1">Drift av kjøleanlegg som nevnt i § 1 skal etterses regelmessig og det skal fastsettes rutiner som sikrer at drift og vedlikehold gir tilfredsstillende vern mot overføring av smittestoffer og følger gjeldende krav i lov/forskrift. Drift og vedlikehold skal foretas etter anerkjente metoder. Rutinene skal justeres i tråd med en løpende risikovurdering.</article><article class="legalP" id="paragraf-7-ledd-2">Det skal hver måned utføres mikrobiologisk prøvetaking som minst skal omfatte kimtallsanalyse eller tilsvarende.</article><article class="legalP" id="paragraf-7-ledd-3">Mikrobiologisk prøvetaking, rengjøring, desinfeksjon og manuell slamfjerning, skal skje minst hver 6. måned, samt i følgende situasjoner:<ul class="defaultList"><li data-li-identifier="-" data-name="-"><article class="listArticle" id="paragraf-7-ledd-3-punkt-1"><article class="legalP" id="paragraf-7-ledd-3-punkt-1-ledd-1">umiddelbart før anlegget settes i drift for første gang,</article></article></li><li data-li-identifier="-" data-name="-"><article class="listArticle" id="paragraf-7-ledd-3-punkt-2"><article class="legalP" id="paragraf-7-ledd-3-punkt-2-ledd-1">dersom rutinemessig internt ettersyn viser at det er nødvendig,</article></article></li><li data-li-identifier="-" data-name="-"><article class="listArticle" id="paragraf-7-ledd-3-punkt-3"><article class="legalP" id="paragraf-7-ledd-3-punkt-3-ledd-1">dersom anlegget har vært ute av bruk i mer enn en måned,</article></article></li><li data-li-identifier="-" data-name="-"><article class="listArticle" id="paragraf-7-ledd-3-punkt-4"><article class="legalP" id="paragraf-7-ledd-3-punkt-4-ledd-1">dersom anlegget eller deler av det har vært vesentlig endret eller er åpnet for vedlikeholdsformål på en slik måte at risiko for smitte har forekommet eller kan inntreffe,</article></article></li><li data-li-identifier="-" data-name="-"><article class="listArticle" id="paragraf-7-ledd-3-punkt-5"><article class="legalP" id="paragraf-7-ledd-3-punkt-5-ledd-1">under eller etter utbrudd eller mistanke om utbrudd av legionellose eller utbrudd av annen sykdom med tilsvarende smittekilde.</article></article></li></ul></article><article class="legalP" id="paragraf-7-ledd-4">Før rengjøring, desinfeksjon og manuell slamfjerning finner sted skal det alltid foretas mikrobiologisk prøvetaking. Virksomhetsansvarlig er ansvarlig for at prøvene tas og analyseres.</article></article><article class="legalArticle" data-lovdata-URL="LTI/forskrift/2005-05-27-474/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Krav til internkontroll</span></h2><article class="legalP" id="paragraf-8-ledd-1">Internkontroll, jf. forskrift om miljørettet helsevern § 12, skal inneholde rutiner for drift og vedlikehold, (herunder hyppighet av overhaling og rengjøring) og løpende dokumentasjon av tiltak og prosesser knyttet til drift og vedlikehold. Internkontrollsystemet skal inneholde oversikt over resultater og et system for avvikshåndtering.</article></article><article class="legalArticle" data-lovdata-URL="LTI/forskrift/2005-05-27-474/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Kommunens oppgaver</span></h2><article class="legalP" id="paragraf-9-ledd-1">Kommunen skal<ul class="defaultList"><li data-li-identifier="-" data-name="-"><article class="listArticle" id="paragraf-9-ledd-1-punkt-1"><article class="legalP" id="paragraf-9-ledd-1-punkt-1-ledd-1">iverksette tiltak for å holde oversikt over kjøleanlegg som nevnt i § 1 i forskriften</article></article></li><li data-li-identifier="-" data-name="-"><article class="listArticle" id="paragraf-9-ledd-1-punkt-2"><article class="legalP" id="paragraf-9-ledd-1-punkt-2-ledd-1">iverksette nødvendige tiltak, overvåkning og kontroll av slike anlegg</article></article></li><li data-li-identifier="-" data-name="-"><article class="listArticle" id="paragraf-9-ledd-1-punkt-3"><article class="legalP" id="paragraf-9-ledd-1-punkt-3-ledd-1">gi råd og veiledning til eiere, de som har ansvar for drift av kjøleanlegg og andre, om helsemessige forhold knyttet til risiko for overføring av smittestoffer.</article></article></li></ul></article><article class="legalP" id="paragraf-9-ledd-2">Kommunen kan gi pålegg etter kommunehelsetjenesteloven og smittevernloven.</article></article><article class="legalArticle" data-lovdata-URL="LTI/forskrift/2005-05-27-474/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Straff</span></h2><article class="legalP" id="paragraf-10-ledd-1">Overtredelse av forskriften straffes etter straffeloven § 156 eller § 357.</article></article><article class="legalArticle" data-lovdata-URL="LTI/forskrift/2005-05-27-474/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Denne forskrift trer i kraft straks.</article></article></main></body></html>