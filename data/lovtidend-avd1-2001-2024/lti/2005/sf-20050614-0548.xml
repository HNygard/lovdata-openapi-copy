<!DOCTYPE html><html lang="no"><head><title>Forskrift for sivil transportberedskap.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-06-14-548</dd><dt class="dokid">DokumentID</dt><dd class="dokid">LTI/forskrift/2005-06-14-548</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 8 s 1349</dd><dt class="dateInForce">I kraft fra</dt><dd class="dateInForce">2005-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2002-06-21-45/§37</li></ul></dd><dt class="dateOfPublication">Kunngjort</dt><dd class="dateOfPublication">2005-06-16</dd><dt class="journalNumber">Journalnummer</dt><dd class="journalNumber">2005-0500</dd><dt class="titleShort">Korttittel</dt><dd class="titleShort">Forskrift for sivil transportberedskap</dd><dt class="title">Tittel</dt><dd class="title">Forskrift for sivil transportberedskap.</dd><dt class="miscInformation">Annet om dokumentet</dt><dd class="miscInformation">Fastsatt av Samferdselsdepartementet 14. juni 2005 med hjemmel i lov 21. juni 2002 nr. 45 om yrkestransport med motorvogn og fartøy (yrkestransportlova) § 37.</dd><dt class="refid">RefID</dt><dd class="refid">forskrift/2005-06-14-548</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for sivil transportberedskap.<ul class="tocSubUl"><li>§ 1. Formål og virkeområde</li><li>§ 2. Overordnet myndighet</li><li>§ 3. Myndighet for regional transportberedskap</li><li>§ 4. Alminnelige plikter</li><li>§ 5. Dokumentasjon</li><li>§ 6. Ikrafttreden og opphevelse av annen forskrift</li></ul></li></ul></dd></dl></header><main class="documentBody" data-lovdata-URL="LTI/forskrift/2005-06-14-548" id="dokument"><h1>Forskrift for sivil transportberedskap.</h1><article class="legalArticle" data-lovdata-URL="LTI/forskrift/2005-06-14-548/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og virkeområde</span></h2><article class="legalP" id="paragraf-1-ledd-1">Forskriftens formål er å gi grunnlag for å sikre en nødvendig nasjonal sivil transportberedskap i fredstid, ved beredskap, i krig og ved ekstraordinære kriseforhold ved å pålegge fylkeskommunene transportberedskapsoppgaver.</article></article><article class="legalArticle" data-lovdata-URL="LTI/forskrift/2005-06-14-548/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Overordnet myndighet</span></h2><article class="legalP" id="paragraf-2-ledd-1">Samferdselsdepartementet har det overordnede ansvaret for å sikre og tilrettelegge for en nødvendig nasjonal sivil transportberedskap.</article><article class="legalP" id="paragraf-2-ledd-2">Samferdselsdepartementet skal ivareta kontakten med sivile og militære beredskaps- og forsyningsmyndigheter, etater, virksomheter og fylkeskommuner.</article><article class="legalP" id="paragraf-2-ledd-3">Samferdselsdepartementet skal etablere og lede et rådgivende forum for sivil transportberedskap.</article></article><article class="legalArticle" data-lovdata-URL="LTI/forskrift/2005-06-14-548/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Myndighet for regional transportberedskap</span></h2><article class="legalP" id="paragraf-3-ledd-1">Fylkeskommunen har ansvar for å sikre og tilrettelegge for en nødvendig og regionalt tilpasset sivil transportberedskap i fylket.</article><article class="legalP" id="paragraf-3-ledd-2">Fylkeskommunen skal samarbeide med fylkesmann, politiet, transportnæringen og andre sivile og militære myndigheter for en best mulig koordinert sivil transportberedskap.</article><article class="legalP" id="paragraf-3-ledd-3">Fylkeskommunen skal bidra med transportfaglige råd, og på anmodning fra departement, fylkesmann, politiet eller andre sivile eller militære myndigheter formidle kontakt med løyvehavere, andre som eier eller bruker motorvogner for gods- eller persontransport eller målepliktig fartøy og verksteder.</article></article><article class="legalArticle" data-lovdata-URL="LTI/forskrift/2005-06-14-548/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Alminnelige plikter</span></h2><article class="legalP" id="paragraf-4-ledd-1">Fylkeskommunen skal:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">Avklare fylkets transportberedskapsbehov ved å avdekke hvilke kriser som kan utløse transportbehov, hvilke typer transportbehov det dreier seg om og hvordan organiseringen gjøres mest hensiktsmessig. Avklaring basert på risiko- og sårbarhetsanalyse (ROS-analyse) etter nærmere retningslinjer gitt av Samferdselsdepartementet anses tilstrekkelig.</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">Utpeke og føre oversikt over løyvehavere, andre som eier eller bruker motorvogner for gods- eller persontransport eller målepliktig fartøy og verksteder, herunder deres personell og transportmateriell, som kan ha en særskilt rolle innen den sivile transportberedskapen.</article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">Årlig avholde kontaktmøter med aktører som nevnt i bokstav b) og andre samarbeidsparter.</article></article></li><li data-li-identifier="d)" data-name="d)"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">Delta i beredskapsøvelser etter anmodning fra departement, fylkesmann, politiet eller Forsvaret.</article></article></li><li data-li-identifier="e)" data-name="e)"><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">Orientere Samferdselsdepartementet om eventuelle avtaler som er inngått med aktører som nevnt i bokstav b) for planlegging og utførelsen av beredskapsoppdrag.</article></article></li></ul></article></article><article class="legalArticle" data-lovdata-URL="LTI/forskrift/2005-06-14-548/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Dokumentasjon</span></h2><article class="legalP" id="paragraf-5-ledd-1">Fylkeskommunen skal på anmodning fra Samferdselsdepartementet eller fylkesmann fremlegge dokumentasjon på at pliktene etter denne forskrift er ivaretatt.</article></article><article class="legalArticle" data-lovdata-URL="LTI/forskrift/2005-06-14-548/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttreden og opphevelse av annen forskrift</span></h2><article class="legalP" id="paragraf-6-ledd-1">Denne forskrift trer i kraft 1. juli 2005. Fra samme tid oppheves forskrift 8. juni 1979<sup class="footnotereference" data-footnotereferencevalue="1" data-unique-footnote-counter="1">1</sup> om planlegging, organisering og utøving av den sivile vegtransport- og kysttransportberedskap med senere endringer.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Ikke kunngjort i Norsk Lovtidend.</article></footer></article></main></body></html>