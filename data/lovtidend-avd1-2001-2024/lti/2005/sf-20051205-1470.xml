<!DOCTYPE html><html lang="no"><head><title>Forskrift om endring i forskrift om økonomisk og teknisk rapportering, inntektsramme for nettvirksomheten og tariffer.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-12-05-1470</dd><dt class="dokid">DokumentID</dt><dd class="dokid">LTI/forskrift/2005-12-05-1470</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 15 s 2329</dd><dt class="dateInForce">I kraft fra</dt><dd class="dateInForce">2006-01-01, 2006-03-01, 2007-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-03-11-302</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1990-12-07-959/§7-1</li><li>lov/1990-06-29-50/§7-6</li></ul></dd><dt class="dateOfPublication">Kunngjort</dt><dd class="dateOfPublication">2005-12-16</dd><dt class="journalNumber">Journalnummer</dt><dd class="journalNumber">2005-1180</dd><dt class="titleShort">Korttittel</dt><dd class="titleShort">Endr. i forskrift om div. rapportering, nettvirksomheten</dd><dt class="title">Tittel</dt><dd class="title">Forskrift om endring i forskrift om økonomisk og teknisk rapportering, inntektsramme for nettvirksomheten og tariffer.</dd><dt class="miscInformation">Annet om dokumentet</dt><dd class="miscInformation">Fastsatt av Norges vassdrags- og energidirektorat 5. desember 2005 med hjemmel i forskrift 7. desember 1990 nr. 959 om produksjon, omforming, overføring, omsetning, fordeling og bruk av energi m.m. (energilovforskriften) § 7-1, gitt med hjemmel i lov 29. juni 1990 nr. 50 om produksjon, omforming, overføring, omsetning, fordeling og bruk av energi m.m. (energiloven) § 7-6.</dd><dt class="refid">RefID</dt><dd class="refid">forskrift/2005-12-05-1470</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om økonomisk og teknisk rapportering, inntektsramme for nettvirksomheten og tariffer.<ul class="tocSubUl"><li>I<ul class="tocSubUl"><li>§ 1-3. Definisjoner</li><li>§ 9A-1. Kvalitetsjusterte inntektsrammer ved svært langvarige avbrudd</li><li>§ 9A-2. Utbetaling til sluttbrukere ved svært langvarige avbrudd</li><li>§ 9A-3. Registrering og beregning av svært langvarige avbrudd</li><li>§ 9A-4. Nettselskapets informasjonsplikt</li><li>§ 9A-5. Forholdet mellom ansvarlig og berørt konsesjonær</li><li>§ 9A-6. Fravikelighet</li><li>§ 15-1. Om utkoblbart forbruk</li><li>§ 15-2. Nettselskapenes tilbud om redusert tariff til utkoblbart forbruk</li><li>§ 15-3. Måle- og kommunikasjonsutstyr</li><li>§ 15-4. Utkoblingskriterier og – varighet. Varslingstid</li><li>§ 15-5. Anmelding</li><li>§ 15-6. Tariffering</li><li>§ 15-7. Sanksjoner</li><li>§ 15-8. Prøveutkobling</li><li>§ 16-3. Inntekter fra innmating i distribusjonsnettet</li><li>§ 17-1. Produksjonsrelaterte nettanlegg</li><li>§ 17-2. Ordinære uttak direkte fra kraftverk</li><li>§ 17-4a. Tariffering av særskilte tjenester</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2005-12-05-1470" id="dokument"><h1>Forskrift om endring i forskrift om økonomisk og teknisk rapportering, inntektsramme for nettvirksomheten og tariffer.</h1><section class="section" data-name="kapI" id="kapittel-1" data-lovdata-URL="LTI/forskrift/2005-12-05-1470/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 11. mars 1999 nr. 302 om økonomisk og teknisk rapportering, inntektsramme for nettvirksomheten og tariffer gjøres følgende endringer:</article> <article class="defaultP" margin-top="true">§ 1-3 skal lyde:</article><article class="futureLegalArticle" data-name="§1-3" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1-3</span>. <span class="legalArticleTitle">Definisjoner</span></span><article class="legalP" id="kapittel-1-foreslåttparagraf-1-ledd-1">I denne forskrift menes med:</article></article> <article class="defaultP" margin-top="true"><i>Anleggsbidrag:</i> Beregnet investeringstilskudd ved tilknytning av en ny kunde eller ved forsterkning av nettet til en eksisterende kunde.</article> <article class="defaultP" margin-top="true"><i>Avkastning:</i> Driftsresultat sett i forhold til avkastningsgrunnlaget. Driftsresultatet er gitt ved årlig inntektsramme for eget nett fratrukket kostnader i eget nett.</article> <article class="defaultP" margin-top="true"><i>Avkastningsgrunnlag:</i> Gjennomsnittet av inngående og utgående saldo for investert nettkapital, tillagt 1 prosent for netto arbeidskapital. Investert nettkapital er gitt ved førstegangs historisk anskaffelseskostnad. Andel av felles driftsmidler er inkludert.</article> <article class="defaultP" margin-top="true"><i>Distribusjonsnett:</i> Overføringsnett med nominell spenning opp til og med 22 kV, med mindre annet er bestemt.</article> <article class="defaultP" margin-top="true"><i>Fellesnett:</i> Nettområde med minimum felles tariff, måling og avregning. Et fellesnett består av anlegg fra flere nettselskap, og ansvarlig for fellesnettet benevnes operatør.</article> <article class="defaultP" margin-top="true"><i>Konsesjonær:</i> Innehaver av omsetningskonsesjon.</article> <article class="defaultP" margin-top="true"><i>Kundegruppe:</i> En avgrenset gruppe av sluttbrukere, avgrenset ut i fra likheter i brukstid, leveringskvalitet og forbruksnivå.</article> <article class="defaultP" margin-top="true"><i>Kundespesifikke kostnader:</i> Kostnader knyttet til kundehåndtering, herunder måling, avregning, fakturering, tilsyn mv.</article> <article class="defaultP" margin-top="true"><i>Marginale tapskostnader:</i> Endring i tapskostnader i nettet ved en marginal endring i innmating eller uttak.</article> <article class="defaultP" margin-top="true"><i>Marginal tapsprosent:</i> Prosentvis endring i nettap ved en marginal endring i innmating eller uttak.</article> <article class="defaultP" margin-top="true"><i>Nettselskap:</i> Konsesjonær som eier overføringsnett eller har ansvar for nettjenester.</article> <article class="defaultP" margin-top="true"><i>Nettjenester:</i> Omfatter en eller flere av følgende:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-1-ledd-1">overføring av kraft, herunder drift, vedlikehold og investering i nettanlegg</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-2-ledd-1">tariffering</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-1-ledd-1-punkt-3"><article class="legalP" id="kapittel-1-foreslåttparagraf-1-ledd-1-punkt-3-ledd-1">måling, avregning og kundehåndtering</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-1-ledd-1-punkt-4"><article class="legalP" id="kapittel-1-foreslåttparagraf-1-ledd-1-punkt-4-ledd-1">tilsyn og sikkerhet</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-1-ledd-1-punkt-5"><article class="legalP" id="kapittel-1-foreslåttparagraf-1-ledd-1-punkt-5-ledd-1">driftskoordinering</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-1-ledd-1-punkt-6"><article class="legalP" id="kapittel-1-foreslåttparagraf-1-ledd-1-punkt-6-ledd-1">pålagte beredskapstiltak</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-1-ledd-1-punkt-7"><article class="legalP" id="kapittel-1-foreslåttparagraf-1-ledd-1-punkt-7-ledd-1">pålagt energiutredning.</article></article></li></ul></article> <article class="defaultP" margin-top="true"><i>Regionalnett:</i> Overføringsnett mellom sentralnett og distribusjonsnett.</article> <article class="defaultP" margin-top="true"><i>Sentralnett:</i> Anlegg i overføringsnettet på spenningsnivå 132 kV eller høyere og som er definert som anlegg i sentralnettet.</article> <article class="defaultP" margin-top="true"><i>Tariffer:</i> Med tariffer forstås alle priser og annen økonomisk godtgjørelse som konsesjonæren fastsetter for tilknytning til og bruk av elektriske nettanlegg.</article> <article class="defaultP" margin-top="true"><i>Tilknytningspunkt:</i> Punkt i overføringsnettet der det foregår innmating eller uttak av kraft eller utveksling mellom nettselskap.</article> <article class="defaultP" margin-top="true"><i>Utkoblbart forbruk:</i> Forbruk som kan kobles ut etter ordre fra nettselskapet.</article> <article class="defaultP" margin-top="true"><i>Øvrig virksomhet:</i> All virksomhet som ikke omfattes av kraftproduksjon, kraftomsetning, nettvirksomhet eller televirksomhet; herunder fjernvarme, veilys, installasjon, kabel-tv, enøk-virksomhet, utleie og salg av konsulenttjenester.</article> <article class="defaultP" margin-top="true">Del III kapittel 6 oppheves.</article> <article class="defaultP" margin-top="true">§ 9-3 oppheves.</article> <article class="defaultP" margin-top="true">Nytt kapittel 9A skal lyde:</article><span class="futuretitle" id="kapittel-1-foreslåttittel-1">Kapittel 9A. Kvalitetsjusterte inntektsrammer ved svært lange avbrudd</span><article class="futureLegalArticle" data-name="§9A-1" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 9A-1</span>. <span class="legalArticleTitle">Kvalitetsjusterte inntektsrammer ved svært langvarige avbrudd</span></span><article class="legalP" id="kapittel-1-foreslåttparagraf-2-ledd-1">Nettvirksomhetens inntektsramme blir årlig justert for utvikling i leveringskvalitet ved at kostnader ved svært langvarige avbrudd inngår i effektivitetsanalysene, jf. § 8-2.</article><article class="legalP" id="kapittel-1-foreslåttparagraf-2-ledd-2">Kostnader ved svært langvarige avbrudd er de kostnader nettvirksomheten har ved utbetalinger etter § 9A-4. Kostnadene inngår i kostnadsgrunnlaget, jf. § 8-1.</article></article><article class="futureLegalArticle" data-name="§9A-2" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 9A-2</span>. <span class="legalArticleTitle">Utbetaling til sluttbrukere ved svært langvarige avbrudd</span></span><article class="legalP" id="kapittel-1-foreslåttparagraf-3-ledd-1">Sluttbrukere på alle nettnivå kan kreve å få direkte utbetalt et beløp fra nettselskapet ved svært langvarige avbrudd. Svært langvarige avbrudd er avbrudd som varer i mer enn 12 timer, og beløpets størrelse er:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-ledd-1-punkt-1"><article class="legalP" id="kapittel-1-foreslåttparagraf-3-ledd-1-punkt-1-ledd-1">Kr 600 for avbrudd til og med 24 timer,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-ledd-1-punkt-2"><article class="legalP" id="kapittel-1-foreslåttparagraf-3-ledd-1-punkt-2-ledd-1">kr 1.400 for avbrudd over 24 timer til og med 48 timer,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-3-ledd-1-punkt-3"><article class="legalP" id="kapittel-1-foreslåttparagraf-3-ledd-1-punkt-3-ledd-1">kr 2.700 for avbrudd over 48 timer til og med 72 timer.</article></article></li></ul><p class="leddfortsettelse">For avbrudd ut over 72 timer skal det gis et tillegg på kr 1.300 for hver nye påbegynte tjuefiretimers periode avbruddet varer.</p></article><article class="legalP" id="kapittel-1-foreslåttparagraf-3-ledd-2">Sluttbruker må fremme krav etter første ledd innen rimelig tid etter at normal forsyning ble gjenopprettet.</article><article class="legalP" id="kapittel-1-foreslåttparagraf-3-ledd-3">For fritidsboliger kan et samlet årlig krav ikke overstige forventet innbetalt nettleie for inneværende år. Forventet innbetalt nettleie er forventet årsforbruk i kWh multiplisert med gjeldende sats for energileddet i tillegg til fastleddet.</article></article><article class="futureLegalArticle" data-name="§9A-3" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 9A-3</span>. <span class="legalArticleTitle">Registrering og beregning av svært langvarige avbrudd</span></span><article class="legalP" id="kapittel-1-foreslåttparagraf-4-ledd-1">Varigheten for et svært langvarig avbrudd regnes fra det tidspunkt nettselskapet først fikk melding om avbruddet, eller nettselskapet visste eller burde ha visst at avbrudd har funnet sted.</article><article class="legalP" id="kapittel-1-foreslåttparagraf-4-ledd-2">Avbruddet opphører når normal forsyning er gjenopprettet. Flere påfølgende avbrudd regnes som sammenhengende om ikke normal forsyning opprettholdes i minimum to timer sammenhengende.</article></article><article class="futureLegalArticle" data-name="§9A-4" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 9A-4</span>. <span class="legalArticleTitle">Nettselskapets informasjonsplikt</span></span><article class="legalP" id="kapittel-1-foreslåttparagraf-5-ledd-1">Nettselskapet plikter årlig å informere sluttbrukerne om deres rett til utbetaling etter § 9-4, og skal utarbeide et rapporteringsskjema som sluttbruker kan benytte når han fremmer slikt krav.</article></article><article class="futureLegalArticle" data-name="§9A-5" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 9A-5</span>. <span class="legalArticleTitle">Forholdet mellom ansvarlig og berørt konsesjonær</span></span><article class="legalP" id="kapittel-1-foreslåttparagraf-6-ledd-1">Berørt konsesjonær i henhold til forskrift 30. november 2004 nr. 1557 om leveringskvalitet i kraftsystemet § 2A-3 skal forestå utbetaling til sluttbruker etter § 9A-4 første ledd. Berørt konsesjonær kan kreve det til sluttbruker utbetalte beløp tilbake fra ansvarlig konsesjonær.</article></article><article class="futureLegalArticle" data-name="§9A-6" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 9A-6</span>. <span class="legalArticleTitle">Fravikelighet</span></span><article class="legalP" id="kapittel-1-foreslåttparagraf-7-ledd-1">Reglene i dette kapittelet kan fravikes ved avtale som nevnt i forskrift 30. november 2004 nr. 1557 om leveringskvalitet i kraftsystemet § 1-3.</article></article> <article class="defaultP" margin-top="true">§ 13-5 fjerde ledd skal lyde:</article><article class="legalP" id="kapittel-1-ledd-2">Nettselskapene skal i rimelig tid før endring av tariffene trer i kraft informere den enkelte nettkunde om tariffendringer. Informasjonen skal inneholde en begrunnelse for tariffendringene.</article> <article class="defaultP" margin-top="true">Kapittel 15 skal lyde:</article><span class="futuretitle" id="kapittel-1-foreslåttittel-2">Kapittel 15. Praktisk utforming av tariffer for utkoblbart forbruk</span><article class="futureLegalArticle" data-name="§15-1" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 15-1</span>. <span class="legalArticleTitle">Om utkoblbart forbruk</span></span><article class="legalP" id="kapittel-1-foreslåttparagraf-8-ledd-1">Formålet med utkoblbart forbruk er å kunne avlaste nettet ved at nettselskapet kan koble ut dette forbruket som følge av akutt eller forventet knapphet på overføringskapasitet, at utkoblbart forbruk kan bidra til en samfunnsøkonomisk effektiv utnyttelse av overføringskapasiteten, samt å stimulere til økt forbrukerfleksibilitet.</article></article><article class="futureLegalArticle" data-name="§15-2" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 15-2</span>. <span class="legalArticleTitle">Nettselskapenes tilbud om redusert tariff til utkoblbart forbruk</span></span><article class="legalP" id="kapittel-1-foreslåttparagraf-9-ledd-1">Nettselskapene skal tilby redusert tariff til alle kunder som har elkjele med brenselsfyrt reserve.</article><article class="legalP" id="kapittel-1-foreslåttparagraf-9-ledd-2">Nettselskapet kan tilby redusert tariff til annet uttak som har redusert krav til leveringspålitelighet.</article></article><article class="futureLegalArticle" data-name="§15-3" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 15-3</span>. <span class="legalArticleTitle">Måle- og kommunikasjonsutstyr</span></span><article class="legalP" id="kapittel-1-foreslåttparagraf-10-ledd-1">Alt utkoblbart forbruk skal ha installert timeregistrerende utstyr. Forbrukerne kan velge å installere utstyr for fjernutkobling. Nettselskapet kan kreve at slikt utstyr installeres for kjeler med ytelse over 25 kW.</article><article class="legalP" id="kapittel-1-foreslåttparagraf-10-ledd-2">Nettselskapet kan kreve at kostnadene til nødvendig utstyr og installasjon hos kunde dekkes av kunden. Øvrige kostnader ved måling og kommunikasjon skal dekkes av nettselskapet. For dekning av kostnader ved timemåling gjelder forskrift 11. mars 1999 nr. 301 om måling, avregning og samordnet opptreden ved kraftomsetning og fakturering av nettjenester.</article></article><article class="futureLegalArticle" data-name="§15-4" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 15-4</span>. <span class="legalArticleTitle">Utkoblingskriterier og – varighet. Varslingstid</span></span><article class="legalP" id="kapittel-1-foreslåttparagraf-11-ledd-1">Tariffene for utkoblbart forbruk skal differensieres i utkoblingskategorier avhengig av varslingstid og utkoblingsvarighet.</article><article class="legalP" id="kapittel-1-foreslåttparagraf-11-ledd-2">Antall utkoblingskategorier skal begrenses. Inndelingen i utkoblingskategorier på ett nettnivå skal så langt mulig tilpasses den inndeling som er gjort i overliggende nett.</article><article class="legalP" id="kapittel-1-foreslåttparagraf-11-ledd-3">I egen avtale mellom nettselskap og kunde skal det framgå hvilke kriterier som skal være oppfylt for at utkobling kan beordres, samt opplysninger om varslingstid og lengste tillatte utkoblingsvarighet.</article></article><article class="futureLegalArticle" data-name="§15-5" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 15-5</span>. <span class="legalArticleTitle">Anmelding</span></span><article class="legalP" id="kapittel-1-foreslåttparagraf-12-ledd-1">Nettselskap i distribusjons- og regionalnettene skal anmelde samlet volum utkoblbart forbruk til overliggende nett gruppert etter utkoblingskategori.</article></article><article class="futureLegalArticle" data-name="§15-6" id="kapittel-1-foreslåttparagraf-13"><span class="futureLegalArticleHeader"><span class="legalArticleValue">§ 15-6</span>. <span class="legalArticleTitle">Tariffering</span></span><article class="legalP" id="kapittel-1-foreslåttparagraf-13-ledd-1">Ved tarifferingen av utkoblbart forbruk skal det benyttes et energiledd som gjenspeiler de marginale tapskostnader. Energileddet skal tidsdifferensieres. Tidsdifferensieringen skal som et minimum være vinter dag, vinter natt/helg og sommer for sentral- og regionalnett. For distribusjonsnett skal tidsdifferensieringen være minimum sommer/vinter.</article><article class="legalP" id="kapittel-1-foreslåttparagraf-13-ledd-2">Kunder med avtale om utkoblbart forbruk, skal avregnes et fastledd. For kunder som har installert utstyr for fjernutkobling og har avtale om momentan utkobling med ubegrenset varighet skal fastleddet settes lik de kundespesifikke kostnadene. Med kundespesifikke kostnader skal her forstås de løpende kostnader til fakturering, måling, varsling etc. For kunder med avtale om lengre varslingstid og kortere utkoblingsvarighet skal fastleddet økes for å reflektere merverdien av å endre disse og eventuelt andre vilkår i avtalen om det utkoblbare forbruket.</article></article><article class="futureLegalArticle" data-name="§15-7" id="kapittel-1-foreslåttparagraf-14"><span class="futureLegalArticleHeader"><span class="legalArticleValue">§ 15-7</span>. <span class="legalArticleTitle">Sanksjoner</span></span><article class="legalP" id="kapittel-1-foreslåttparagraf-14-ledd-1">I avtale om utkoblbart forbruk, skal nettselskapene fastsette straffegebyr for de tilfeller der kunden ikke gjennomfører en utkoblingsordre.</article></article><article class="futureLegalArticle" data-name="§15-8" id="kapittel-1-foreslåttparagraf-15"><span class="futureLegalArticleHeader"><span class="legalArticleValue">§ 15-8</span>. <span class="legalArticleTitle">Prøveutkobling</span></span><article class="legalP" id="kapittel-1-foreslåttparagraf-15-ledd-1">Nettselskapene skal gjennomføre årlige prøveutkoblinger for å teste at iverksetting av utkobling, varslingsrutiner, beredskapstiltak mv. fungerer som forutsatt. Slike prøveutkoblinger er ikke nødvendige å gjennomføre dersom det har vært reelle utkoblinger i løpet av de siste 12 måneder.</article><article class="legalP" id="kapittel-1-foreslåttparagraf-15-ledd-2">Nettselskapene skal gjøre det kjent for den enkelte kunde at det vil bli foretatt prøveutkoblinger i overensstemmelse med kontraktsfestet varslingstid.</article><article class="legalP" id="kapittel-1-foreslåttparagraf-15-ledd-3">Det skal ikke gis ordre om lengre utkoblingstid enn det som må anses nødvendig for å gi prøveutkoblingen et reelt innhold.</article></article> <article class="defaultP" margin-top="true">Ny § 16-3 skal lyde:</article><article class="futureLegalArticle" data-name="§16-3" id="kapittel-1-foreslåttparagraf-16"><span class="futureLegalArticleHeader"><span class="legalArticleValue">§ 16-3</span>. <span class="legalArticleTitle">Inntekter fra innmating i distribusjonsnettet</span></span><article class="legalP" id="kapittel-1-foreslåttparagraf-16-ledd-1">Inntekt fra andre tariffledd for innmating i distribusjonsnettet skal gå til dekning av kostnader i distribusjonsnettet, og skal ikke videreføres til overliggende nett.</article></article> <article class="defaultP" margin-top="true">§ 17-1 skal lyde:</article><article class="futureLegalArticle" data-name="§17-1" id="kapittel-1-foreslåttparagraf-17"><span class="futureLegalArticleHeader"><span class="legalArticleValue">§ 17-1</span>. <span class="legalArticleTitle">Produksjonsrelaterte nettanlegg</span></span><article class="legalP" id="kapittel-1-foreslåttparagraf-17-ledd-1">Kostnadene ved produksjonsrelaterte nettanlegg skal dekkes av produsenten og ikke inngå i tariffgrunnlaget for uttak. Med produksjonsrelaterte nettanlegg menes kraftledninger og andre nettanlegg der hovedfunksjonen er overføring av kraft fra tilknyttet produksjonsanlegg til nærmeste utvekslingspunkt i nettet.</article><article class="legalP" id="kapittel-1-foreslåttparagraf-17-ledd-2">Når det er tilknyttet uttak direkte til produksjonsrelaterte nettanlegg kan en rimelig andel av kostnadene ved disse anleggene inngå i tariffgrunnlaget for andre tariffledd for uttak.</article><article class="legalP" id="kapittel-1-foreslåttparagraf-17-ledd-3">Andre tariffledd skal likevel ikke overstige tilsvarende tariffledd referert nærmeste tilknytningspunkt mot tilgrensende ordinære nettanlegg. Uttak fra produksjonsrelaterte nettanlegg skal avregnes energiledd jf. § 14-1 og § 14-2.</article></article> <article class="defaultP" margin-top="true">§ 17-2 skal lyde:</article><article class="futureLegalArticle" data-name="§17-2" id="kapittel-1-foreslåttparagraf-18"><span class="futureLegalArticleHeader"><span class="legalArticleValue">§ 17-2</span>. <span class="legalArticleTitle">Ordinære uttak direkte fra kraftverk</span></span><article class="legalP" id="kapittel-1-foreslåttparagraf-18-ledd-1">For uttak til distribusjonsnett direkte fra felles nettanlegg tilknyttet kraftverk hvor det over året er netto innmating mot regional- eller sentralnett, skal andre tariffledd beregnes slik at hele gevinsten, sett i forhold til tariffen ved direkte tilknytning mot sentralnettet, tilfaller uttaket. Kostnader i nettanlegg som kun benyttes til uttak, skal dekkes av distribusjonsnettet. Uttak skal avregnes energiledd referert tilknytningspunktet, jf. § 14-1.</article></article> <article class="defaultP" margin-top="true">Ny § 17-4a skal lyde:</article><article class="futureLegalArticle" data-name="§17-4a" id="kapittel-1-foreslåttparagraf-19"><span class="futureLegalArticleHeader"><span class="legalArticleValue">§ 17-4a</span>. <span class="legalArticleTitle">Tariffering av særskilte tjenester</span></span><article class="legalP" id="kapittel-1-foreslåttparagraf-19-ledd-1">Nettselskapet kan fastsette tariffer for særskilte tjenester hos kunden. Slike tariffer skal reflektere kostnadene forbundet med tjenesten.</article></article> <article class="defaultP" margin-top="true">§ 18-3 oppheves.</article></section><section class="section" data-name="kapII" id="kapittel-2" data-lovdata-URL="LTI/forskrift/2005-12-05-1470/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. januar 2006, med unntak av § 13-5 fjerde ledd som trer i kraft 1. mars 2006, og nytt kapittel 9A som trer i kraft 1. januar 2007.</article></section></main></body></html>