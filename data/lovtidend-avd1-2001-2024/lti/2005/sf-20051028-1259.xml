<!DOCTYPE html><html lang="no"><head><title>Forskrift om prøveprosjekt for elektronisk kommunikasjon ved tinglysing av salgspant i motorvogn.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-10-28-1259</dd><dt class="dokid">DokumentID</dt><dd class="dokid">LTI/forskrift/2005-10-28-1259</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 13 s 2034</dd><dt class="dateInForce">I kraft fra</dt><dd class="dateInForce">2005-10-28</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1935-06-07-2/§4a</li><li>forskrift/2005-10-28-1241</li></ul></dd><dt class="dateOfPublication">Kunngjort</dt><dd class="dateOfPublication">2005-11-08</dd><dt class="journalNumber">Journalnummer</dt><dd class="journalNumber">2005-0995</dd><dt class="titleShort">Korttittel</dt><dd class="titleShort">Forskrift om ekom ved tinglysing av salgspant</dd><dt class="title">Tittel</dt><dd class="title">Forskrift om prøveprosjekt for elektronisk kommunikasjon ved tinglysing av salgspant i motorvogn.</dd><dt class="miscInformation">Annet om dokumentet</dt><dd class="miscInformation">Fastsatt av Justis- og politidepartementet 28. oktober 2005 med hjemmel i lov 7. juni 1935 nr. 2 om tinglysing § 4a fjerde ledd, jf. delegeringsvedtak 28. oktober 2005 nr. 1241.</dd><dt class="refid">RefID</dt><dd class="refid">forskrift/2005-10-28-1259</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om prøveprosjekt for elektronisk kommunikasjon ved tinglysing av salgspant i motorvogn.<ul class="tocSubUl"><li>§ 1. Forskriftens virkeområde</li><li>§ 2. Begrepsdefinisjoner</li><li>§ 3. Godkjente brukere</li><li>§ 4. Blanketter</li><li>§ 5. Krav til underskrift og bekreftelse av underskrift</li><li>§ 6. Innføring i tinglysingsregisteret</li><li>§ 7. Underretninger fra Løsøreregisteret</li><li>§ 8. Kjæremål</li><li>§ 9. Oppbevaring og teknologisk løsning</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2005-10-28-1259" id="dokument"><h1>Forskrift om prøveprosjekt for elektronisk kommunikasjon ved tinglysing av salgspant i motorvogn.</h1><article class="legalArticle" data-lovdata-URL="LTI/forskrift/2005-10-28-1259/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h2><article class="legalP" id="paragraf-1-ledd-1">Forskriften gjelder prøveordning for elektronisk kommunikasjon mellom bank og Løsøreregisteret ved tinglysing av salgspant i motorvogn. Ved tinglysing av et elektronisk dokument gjelder de alminnelige saksbehandlingsreglene fastsatt i lov 7. juni 1935 nr. 2 om tinglysing, forskrift 3. november 1995 nr. 875 om tinglysing og forskrift 1. november 1995 nr. 869 om standardisert oppsett for blanketter til tinglysing, med mindre annet er fastsatt i denne forskriften.</article></article><article class="legalArticle" data-lovdata-URL="LTI/forskrift/2005-10-28-1259/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Begrepsdefinisjoner</span></h2><article class="legalP" id="paragraf-2-ledd-1">Definisjonen av dokument i forvaltningsloven § 2 første ledd bokstav f gjelder tilsvarende ved tinglysing etter denne prøveordningen.</article></article><article class="legalArticle" data-lovdata-URL="LTI/forskrift/2005-10-28-1259/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Godkjente brukere</span></h2><article class="legalP" id="paragraf-3-ledd-1">Bare brukere som er godkjent av Justisdepartementet og Løsøreregisteret kan sende inn elektroniske dokumenter. Godkjennelsen er personlig. Godkjent bruker kan miste godkjennelsen ved brudd på de kontrollrutiner som er utarbeidet av Løsøreregisteret.</article><article class="legalP" id="paragraf-3-ledd-2">Det er et vilkår for godkjennelse av brukere at banken stiller tilfredstillende sikkerhet for eventuelt tap som staten påføres etter reglene i tinglysingsloven § 35 som følge av feil gjort av bruker i forbindelse med innsendelsen av det elektroniske dokumentet.</article></article><article class="legalArticle" data-lovdata-URL="LTI/forskrift/2005-10-28-1259/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Blanketter</span></h2><article class="legalP" id="paragraf-4-ledd-1">Ved elektronisk overføring av tinglysingsdata vedrørende salgspant i motorvogn benyttes Løsøreregisterets standardiserte elektroniske dokumenter.</article></article><article class="legalArticle" data-lovdata-URL="LTI/forskrift/2005-10-28-1259/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til underskrift og bekreftelse av underskrift</span></h2><article class="legalP" id="paragraf-5-ledd-1">Dokument om salgspant i motorvogn som sendes inn elektronisk behøver ikke være underskrevet.</article><article class="legalP" id="paragraf-5-ledd-2">Bruker skal kontrollere at originaldokumenter er i overensstemmelse med reglene i lov 8. februar 1980 nr. 2 om pant, lov 7. juni 1935 nr. 2 om tinglysing, forskrift 3. november 1995 nr. 875 om tinglysing og forskrift 1. november 1995 nr. 869 om standardisert oppsett for blanketter til tinglysing før det elektroniske dokumentet oversendes Løsøreregisteret. Det skal fremgå av det elektroniske dokumentet at en slik kontroll er gjort.</article><article class="legalP" id="paragraf-5-ledd-3">På forespørsel skal banken oversende nødvendig dokumentasjon på salgspantavtalen til tinglysingsmyndigheten for kontroll.</article></article><article class="legalArticle" data-lovdata-URL="LTI/forskrift/2005-10-28-1259/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Innføring i tinglysingsregisteret</span></h2><article class="legalP" id="paragraf-6-ledd-1">Et elektronisk dokument anses innkommet og gis prioritet etter de alminnelige reglene i tinglysingsloven og tinglysingsforskriften.</article><article class="legalP" id="paragraf-6-ledd-2">Løsøreregisteret kan bruke egen nummerserie for tinglysing av elektroniske dokumenter.</article></article><article class="legalArticle" data-lovdata-URL="LTI/forskrift/2005-10-28-1259/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Underretninger fra Løsøreregisteret</span></h2><article class="legalP" id="paragraf-7-ledd-1">Underretning om nekting av tinglysing, attesteringer, herunder panteattest, og andre meldinger fra Løsøreregisteret knyttet til det elektroniske dokumentet, sendes elektronisk til den godkjente brukers opplyste elektroniske adresse.</article><article class="legalP" id="paragraf-7-ledd-2">Løsøreregister skal gi pantsetter egen melding om tinglysingsforretningen. Underretningen kan skje ved bruk av elektronisk kommunikasjon dersom pantsetteren uttrykkelig har godtatt dette og oppgitt den elektroniske adresse Løsøreregisteret skal benytte for å sende underretningen.</article></article><article class="legalArticle" data-lovdata-URL="LTI/forskrift/2005-10-28-1259/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Kjæremål</span></h2><article class="legalP" id="paragraf-8-ledd-1">Kjæremål over avgjørelser fattet av Løsøreregisteret i forbindelse med elektroniske dokumenter sendes Løsøreregisteret skriftlig. Avgjørelser av kjæremål returneres skriftlig.</article></article><article class="legalArticle" data-lovdata-URL="LTI/forskrift/2005-10-28-1259/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Oppbevaring og teknologisk løsning</span></h2><article class="legalP" id="paragraf-9-ledd-1">Oversendelsen av elektroniske dokumenter skal sikres i en teknologisk løsning som til enhver tid ivaretar sikkerheten med hensyn til autentisering, konfidensialitet, integritet og ikke-benekting.</article><article class="legalP" id="paragraf-9-ledd-2">Løsøreregisteret og bruker skal utarbeide mål- og strategiplan for informasjonssikkerhet i virksomheten (sikkerhetsmål og sikkerhetsstrategi) knyttet til forsending av elektroniske dokumenter. Sikkerhetsstrategien skal inkludere relevante krav som er fastsatt i annen lov, forskrift eller instruks.</article><article class="legalP" id="paragraf-9-ledd-3">Løsøreregisteret skal oppbevare elektroniske dokumenter i henhold til de regler som er fastsatt i eller i medhold av lov 4. desember 1992 nr. 126 om arkiv.</article></article><article class="legalArticle" data-lovdata-URL="LTI/forskrift/2005-10-28-1259/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Forskriften trer i kraft straks.</article></article></main></body></html>