<!DOCTYPE html><html lang="no"><head><title>Lov om endringer i skatte- og avgiftslovgivningen mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2005-12-09-116</dd><dt class="dokid">DokumentID</dt><dd class="dokid">LTI/lov/2005-12-09-116</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 14 s 2074</dd><dt class="dateInForce">I kraft fra</dt><dd class="dateInForce">2005-12-09, 2006-09-01</dd><dt class="changesToDocuments">Endrer</dt><dd class="changesToDocuments"><ul><li>lov/1964-06-19-14</li><li>lov/1969-06-19-66</li><li>lov/1980-06-13-24</li><li>lov/1997-02-28-19</li><li>lov/1999-03-26-14</li><li>lov/2004-12-10-77</li></ul></dd><dt class="dateOfPublication">Kunngjort</dt><dd class="dateOfPublication">2005-12-12</dd><dt class="journalNumber">Journalnummer</dt><dd class="journalNumber">2005-1129</dd><dt class="titleShort">Korttittel</dt><dd class="titleShort">Endringslov til skatte- og avgiftslovgivningen</dd><dt class="title">Tittel</dt><dd class="title">Lov om endringer i skatte- og avgiftslovgivningen mv.</dd><dt class="miscInformation">Annet om dokumentet</dt><dd class="miscInformation">Ot.prp.nr.1 (2005–2006), Innst.O.nr.1 (2005–2006), Besl.O.nr.10 (2005–2006), Ot.meld.nr.1 (2005–2006) og Ot.prp.nr.26 (2005–2006). Odels- og lagtingsvedtak hhv. 29. november og 8. desember 2005. Fremmet av Finansdepartementet.</dd><dt class="refid">RefID</dt><dd class="refid">lov/2005-12-09-116</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i skatte- og avgiftslovgivningen mv.<ul class="tocSubUl"><li>I<ul class="tocSubUl"><li>§ 47 A. Definisjon</li></ul></li><li>II</li><li>III</li><li>IV</li><li>V<ul class="tocSubUl"><li>§ 6-25. Kostnader til forskning og utvikling</li><li>§ 14-4. Tidfesting for regnskapspliktige</li></ul></li><li>VI</li><li>VII<ul class="tocSubUl"><li>§ 4-12. Aksje, grunnfondsbevis og andel i verdipapirfond</li><li>§ 10-34. Omfordeling av aksjers kostpris og ubenyttet skjerming</li><li>§ 11-3. Skattefri fusjon av deltakerlignede selskaper</li><li>§ 11-5. Skattefri fisjon av deltakerlignet selskap</li></ul></li><li>VIII</li><li>IX</li><li>X</li><li>XI</li></ul></li></ul></dd></dl></header><main class="documentBody" data-lovdata-URL="LTI/lov/2005-12-09-116" id="dokument"><h1>Lov om endringer i skatte- og avgiftslovgivningen mv.</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 19. juni 1964 nr. 14 om avgift på arv og visse gaver.</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 19. juni 1969 nr. 66 om merverdiavgift.</article></article></li><li data-li-identifier="3" data-name="3"><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov 13. juni 1980 nr. 24 om ligningsforvaltning (ligningsloven).</article></article></li><li data-li-identifier="4" data-name="4"><article class="listArticle" data-text-size="small" id="punkt-4"><article class="legalP" id="punkt-4-ledd-1">Lov 28. februar 1997 nr. 19 om folketrygd (folketrygdloven).</article></article></li><li data-li-identifier="5" data-name="5"><article class="listArticle" data-text-size="small" id="punkt-5"><article class="legalP" id="punkt-5-ledd-1">Lov 26. mars 1999 nr. 14 om skatt av formue og inntekt (skatteloven).</article></article></li><li data-li-identifier="6" data-name="6"><article class="listArticle" data-text-size="small" id="punkt-6"><article class="legalP" id="punkt-6-ledd-1">Lov 10. desember 2004 nr. 77 om endringer i skatte- og avgiftslovgivningen mv.</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2005-12-09-116/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 19. juni 1964 nr. 14 om avgift på arv og visse gaver gjøres følgende endringer:</article> <article class="defaultP" margin-top="true">§ 2 fjerde ledd skal lyde:</article><article class="legalP" id="kapittel-1-ledd-2">Det er uten betydning for bestemmelsen foran om ekteskapet eller samboerskapet som omfattes av § 47 A er opphørt ved dødsfall.</article> <article class="defaultP" margin-top="true">§ 47 A skal lyde:</article><article class="futureLegalArticle" data-name="§47A" id="kapittel-1-foreslåttparagraf-1"><span class="futureLegalArticleHeader">§ 47 A. <span class="legalArticleTitle">Definisjon</span></span><article class="legalP" id="kapittel-1-foreslåttparagraf-1-ledd-1">Som samboere regnes i denne lov personer som omfattes av bestemmelsen i folketrygdloven § 1-5 og to ugifte personer som bor sammen og har bodd sammen sammenhengende i minst to år i et ekteskapslignende eller partnerskapslignende forhold. Ved beregningen av botid tas med opphold utenfor felles bopel på grunn av utdannelse, arbeid, sykdom, institusjonsopphold eller andre lignende forhold.</article></article></section><section class="section" data-name="kapII" id="kapittel-2" data-lovdata-URL="LTI/lov/2005-12-09-116/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I lov 19. juni 1969 nr. 66 om merverdiavgift gjøres følgende endringer:</article> <article class="defaultP" margin-top="true">§ 5 a annet ledd nr. 2 skal lyde:<ul class="defaultList"><li data-li-identifier="2." data-name="2."><article class="listArticle" id="kapittel-2-ledd-1-punkt-1"><article class="legalP" id="kapittel-2-ledd-1-punkt-1-ledd-1">romutleie i hotellvirksomhet og lignende virksomhet, utleie av fast eiendom til camping samt yrkesmessig utleie av hytter, ferieleiligheter og annen fritidseiendom,</article></article></li></ul></article> <article class="defaultP" margin-top="true">§ 5 b første ledd nr. 10 oppheves.</article></section><section class="section" data-name="kapIII" id="kapittel-3" data-lovdata-URL="LTI/lov/2005-12-09-116/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">I lov 13. juni 1980 nr. 24 om ligningsforvaltning (ligningsloven) gjøres følgende endring:</article> <article class="defaultP" margin-top="true">§ 6-13 nr. 2 bokstav b skal lyde:<ul class="defaultList"><li data-li-identifier="b." data-name="b."><article class="listArticle" id="kapittel-3-ledd-1-punkt-1"><article class="legalP" id="kapittel-3-ledd-1-punkt-1-ledd-1">myndigheter som er tillagt kontrollerende funksjoner etter lov 19. juni 1997 nr. 79 om verdipapirhandel, etter krav fra ligningsmyndighetene gi opplysninger som de er blitt kjent med under dette arbeidet, såfremt opplysningene er gitt kontrollorganet i medhold av lovbestemt opplysningsplikt,</article></article></li></ul></article></section><section class="section" data-name="kapIV" id="kapittel-4" data-lovdata-URL="LTI/lov/2005-12-09-116/KAPITTEL_4"><h2 data-text-align="center">IV</h2><article class="legalP" id="kapittel-4-ledd-1">I lov 28. februar 1997 nr. 19 om folketrygd (folketrygdloven) gjøres følgende endringer:</article> <article class="defaultP" margin-top="true">§ 22-3 første ledd skal lyde:</article><article class="legalP" id="kapittel-4-ledd-2">En arbeidsgiver som betaler full lønn for et tidsrom da medlemmet har rett til en ytelse som skal sikre inntekt etter kapittel 8, 9 eller 14, kan kreve å få ytelsen utbetalt til seg. Arbeidsgiver som forskutterer reisetilskott for å dekke nødvendige ekstra transportutgifter etter § 8-14, kan også kreve reisetilskottet utbetalt til seg.</article> <article class="defaultP" margin-top="true">§ 23-2 femte ledd skal lyde:</article><article class="legalP" id="kapittel-4-ledd-3">Det skal ikke svares arbeidsgiveravgift av lønn og feriepenger så langt arbeidsgiveren får lønnen eller feriepengene refundert etter reglene i § 8-20 tredje ledd, § 8-21 tredje ledd eller § 22-3. Det skal heller ikke betales arbeidsgiveravgift av introduksjonsstønad etter introduksjonsloven.</article></section><section class="section" data-name="kapV" id="kapittel-5" data-lovdata-URL="LTI/lov/2005-12-09-116/KAPITTEL_5"><h2 data-text-align="center">V</h2><article class="legalP" id="kapittel-5-ledd-1">I lov 26. mars 1999 nr. 14 om skatt av formue og inntekt (skatteloven) gjøres følgende endringer:</article> <article class="defaultP" margin-top="true">§ 6-10 fjerde ledd skal lyde:</article><article class="numberedLegalP" data-numerator="4" id="kapittel-5-nummer-1">(4) For livsforsikringsselskaper, private tjenestepensjonskasser eller kommunale og fylkeskommunale pensjonskasser skal det ved avskrivning etter første ledd tas hensyn til regnskapsmessige verdiendringer som gjelder selskapenes eller kassenes faste eiendom som er inntekts- eller fradragsført etter § 14-4 tredje ledd.</article> <article class="defaultP" margin-top="true">Ny § 6-25 skal lyde:</article><article class="futureLegalArticle" data-name="§6-25" id="kapittel-5-foreslåttparagraf-1"><span class="futureLegalArticleHeader">§ 6-25. <span class="legalArticleTitle">Kostnader til forskning og utvikling</span></span><article class="legalP" id="kapittel-5-foreslåttparagraf-1-ledd-1">Kostnader til egen forskning og utvikling knyttet til konkrete prosjekter som kan bli eller er blitt til driftsmidler, skal behandles som del av kostprisen for vedkommende driftsmiddel.</article></article> <article class="defaultP" margin-top="true">§ 6-40 nytt åttende ledd skal lyde:</article><article class="numberedLegalP" data-numerator="8" id="kapittel-5-nummer-2">(8) Renter og andre kostnader til finansiering ved egentilvirkning av driftsmidler kan behandles som del av kostprisen for vedkommende driftsmiddel.</article> <article class="defaultP" margin-top="true">§ 8-15 femte ledd bokstav a nr. 1 skal lyde:<ul class="defaultList"><li data-li-identifier="1." data-name="1."><article class="listArticle" id="kapittel-5-nummer-2-punkt-1"><article class="legalP" id="kapittel-5-nummer-2-punkt-1-ledd-1">foreslått utbytte etter aksjeloven § 8-2 eller allmennaksjeloven § 8-2</article></article></li></ul></article> <article class="defaultP" margin-top="true">§ 8-15 femte ledd bokstav a nr. 2 skal lyde:<ul class="defaultList"><li data-li-identifier="2." data-name="2."><article class="listArticle" id="kapittel-5-nummer-2-punkt-2"><article class="legalP" id="kapittel-5-nummer-2-punkt-2-ledd-1">utdeling av utbytte i løpet av året som overstiger fjorårets foreslåtte utbytte</article></article></li></ul></article> <article class="defaultP" margin-top="true">§ 8-15 nytt åttende ledd skal lyde:</article><article class="numberedLegalP" data-numerator="8" id="kapittel-5-nummer-3">(8) Selskap som utarbeider selskapsregnskap etter regnskapsloven § 3-9 tredje eller fjerde ledd skal korrigere for elementer i fond for urealiserte gevinster etter aksjeloven § 3-3 a eller allmennaksjeloven § 3-3 a, i følgende tilfeller:<ul class="defaultList"><li data-li-identifier="a." data-name="a."><article class="listArticle" id="kapittel-5-nummer-3-punkt-1"><article class="legalP" id="kapittel-5-nummer-3-punkt-1-ledd-1">ved beregning av forholdet mellom selskapets balanseførte finanskapital og totalkapital etter bestemmelsene i annet ledd fjerde og femte punktum</article></article></li><li data-li-identifier="b." data-name="b."><article class="listArticle" id="kapittel-5-nummer-3-punkt-2"><article class="legalP" id="kapittel-5-nummer-3-punkt-2-ledd-1">ved beregning av maksimalt rentefradrag etter annet ledd sjuende punktum</article></article></li><li data-li-identifier="c." data-name="c."><article class="listArticle" id="kapittel-5-nummer-3-punkt-3"><article class="legalP" id="kapittel-5-nummer-3-punkt-3-ledd-1">ved beregning av inntektstillegg etter sjuende ledd første punktum.</article></article></li></ul><article class="legalP" id="kapittel-5-nummer-3-ledd-1">Ved beregningene som nevnt i bokstav a og b skal det bare korrigeres for elementer i fond for urealiserte gevinster som knytter seg til eiendeler. Ved beregningen som nevnt i bokstav c skal det ikke korrigeres for elementer i fond for urealiserte gevinster som knytter seg til eiendeler som ikke medtas som en del av selskapets balanseførte kapital.</article></article> <article class="defaultP" margin-top="true">§ 8-15 nytt niende ledd skal lyde:</article><article class="numberedLegalP" data-numerator="9" id="kapittel-5-nummer-4">(9) Selskap som ikke har ført foreslått utbytte etter aksjeloven § 8-2 eller allmennaksjeloven § 8-2 som gjeld i regnskapet, skal korrigere for slikt utbytte ved beregning av inngående saldo på konto for tilbakeholdt skattlagt inntekt etter tredje ledd annet punktum. Foreslått utbytte skal regnes som gjeld ved beregning av inntektstillegg etter sjuende ledd første punktum.</article> <article class="defaultP" margin-top="true">Nåværende § 8-15 åttende og niende ledd blir nye tiende og ellevte ledd.</article> <article class="defaultP" margin-top="true">§ 10-5 annet ledd nytt annet punktum skal lyde:</article><article class="legalP" id="kapittel-5-ledd-2">Foreslått utbytte etter aksjeloven § 8-2 eller allmennaksjeloven § 8-2 skal redusere selskapets egenkapital i forhold til forrige punktum.</article> <article class="defaultP" margin-top="true">Nåværende annet til fjerde punktum blir nye tredje til femte punktum.</article> <article class="defaultP" margin-top="true">§ 10-5 tredje ledd skal lyde:</article><article class="numberedLegalP" data-numerator="3" id="kapittel-5-nummer-5">(3) Inntektsføring skal bare foretas så langt underdekningen skyldes at<ul class="defaultList"><li data-li-identifier="a." data-name="a."><article class="listArticle" id="kapittel-5-nummer-5-punkt-1"><article class="legalP" id="kapittel-5-nummer-5-punkt-1-ledd-1">det ved avleggelsen av selskapets årsoppgjør er foreslått utdeling av utbytte etter aksjeloven § 8-2 eller allmennaksjeloven § 8-2, eller</article></article></li><li data-li-identifier="b." data-name="b."><article class="listArticle" id="kapittel-5-nummer-5-punkt-2"><article class="legalP" id="kapittel-5-nummer-5-punkt-2-ledd-1">det gis konsernbidrag som overstiger årets alminnelige inntekt, eller</article></article></li><li data-li-identifier="c." data-name="c."><article class="listArticle" id="kapittel-5-nummer-5-punkt-3"><article class="legalP" id="kapittel-5-nummer-5-punkt-3-ledd-1">det i løpet av inntektsåret er utdelt utbytte, jf. § 10-11, som overstiger fjorårets forslag fra styret om utdeling av utbytte, eller det er utdelt mer enn aksjens forholdsmessige del av innbetalt aksjekapital, herunder overkurs, ved nedsettelse av aksjekapitalen ved innløsning av enkeltaksje, jf. § 10-37 annet ledd.</article></article></li></ul></article> <article class="defaultP" margin-top="true">§ 14-2 annet ledd nytt annet punktum skal lyde:</article><article class="legalP" id="kapittel-5-ledd-3">Det ses bort fra plikt til å utføre, unnlate eller tåle noe i framtiden.</article> <article class="defaultP" margin-top="true">§ 14-2 nytt tredje ledd skal lyde:</article><article class="numberedLegalP" data-numerator="3" id="kapittel-5-nummer-6">(3) Uttak eller overføring av verdier til endret bruk etter § 5-2 inntektsføres på uttaks- eller overføringstidspunktet.</article> <article class="defaultP" margin-top="true">§ 14-4 skal lyde:</article><article class="futureLegalArticle" data-name="§14-4" id="kapittel-5-foreslåttparagraf-2"><span class="futureLegalArticleHeader">§ 14-4. <span class="legalArticleTitle">Tidfesting for regnskapspliktige</span></span><article class="numberedLegalP" data-numerator="1" id="kapittel-5-foreslåttparagraf-2-nummer-1">(1) Denne paragraf gjelder for virksomhet som det er fastsatt regnskapsplikt for i lov eller med hjemmel i lov.</article><article class="numberedLegalP" data-numerator="2" id="kapittel-5-foreslåttparagraf-2-nummer-2">(2) Regnskapslovgivningens regler om vurdering etter kursen ved regnskapsårets slutt, legges til grunn ved tidfestingen av gevinst og tap på kortsiktige fordringer og gjeld i utenlandsk valuta, jf. § 14-5 femte ledd.</article><article class="numberedLegalP" data-numerator="3" id="kapittel-5-foreslåttparagraf-2-nummer-3">(3) Regnskapslovgivningens regler om vurdering til virkelig verdi legges til grunn ved tidfestingen av gevinst og tap for faste eiendommer tilhørende livsforsikringsselskaper, private tjenestepensjonskasser og kommunale og fylkeskommunale pensjonskasser, jf. § 6-10 fjerde ledd.</article></article> <article class="defaultP" margin-top="true">§ 14-5 fjerde ledd bokstav g skal lyde:<ul class="defaultList"><li data-li-identifier="g." data-name="g."><article class="listArticle" id="kapittel-5-foreslåttparagraf-2-nummer-3-punkt-1"><article class="legalP" id="kapittel-5-foreslåttparagraf-2-nummer-3-punkt-1-ledd-1">Institusjoner som nevnt under f, kan føre til fradrag tap på utlån og garantier som er ført til kostnad i årsregnskapet i samsvar med regnskapslovgivningens regler. Departementet kan gi forskrift om overgangsregler og om utfylling og gjennomføring av bestemmelsen i første punktum ved anvendelse av endrede regnskapsregler om behandling av utlån og garantier i årsregnskapet.</article></article></li></ul></article></section><section class="section" data-name="kapVI" id="kapittel-6" data-lovdata-URL="LTI/lov/2005-12-09-116/KAPITTEL_6"><h2 data-text-align="center">VI</h2><article class="legalP" id="kapittel-6-ledd-1">I lov 26. mars 1999 nr. 14 om skatt av formue og inntekt (skatteloven) gjøres følgende endring:</article> <article class="defaultP" margin-top="true">§ 5-2 nytt fjerde ledd skal lyde:</article><article class="numberedLegalP" data-numerator="4" id="kapittel-6-nummer-1">(4) Skatteplikten etter første ledd gjelder ikke gave i form av en vare eller tjeneste som inngår i bedriftens virksomhet, og som er gitt til en frivillig organisasjon i forbindelse med jordskjelvkatastrofen i Asia, og som er gitt i perioden 8. oktober 2005 til 31. desember 2005.</article></section><section class="section" data-name="kapVII" id="kapittel-7" data-lovdata-URL="LTI/lov/2005-12-09-116/KAPITTEL_7"><h2 data-text-align="center">VII</h2><article class="legalP" id="kapittel-7-ledd-1">I lov 26. mars 1999 nr. 14 om skatt av formue og inntekt (skatteloven) gjøres følgende endringer:</article> <article class="defaultP" margin-top="true">§ 4-12 skal lyde:</article><article class="futureLegalArticle" data-name="§4-12" id="kapittel-7-foreslåttparagraf-1"><span class="futureLegalArticleHeader">§ 4-12. <span class="legalArticleTitle">Aksje, grunnfondsbevis og andel i verdipapirfond</span></span><article class="numberedLegalP" data-numerator="1" id="kapittel-7-foreslåttparagraf-1-nummer-1">(1) Børsnotert aksje verdsettes i alminnelighet til 80 prosent av kursverdien 1. januar i ligningsåret.</article><article class="numberedLegalP" data-numerator="2" id="kapittel-7-foreslåttparagraf-1-nummer-2">(2) Ikke-børsnotert aksje verdsettes til 80 prosent av aksjens forholdsmessige andel av aksjeselskapets eller allmennaksjeselskapets samlede skattemessige formuesverdi 1. januar året før ligningsåret fordelt etter pålydende.</article><article class="numberedLegalP" data-numerator="3" id="kapittel-7-foreslåttparagraf-1-nummer-3">(3) Ikke-børsnotert aksje i utenlandsk selskap verdsettes til 80 prosent av aksjens antatte salgsverdi 1. januar i ligningsåret. Aksjen skal verdsettes etter annet ledd når skattyteren krever dette og kan sannsynliggjøre selskapets skattemessige formuesverdi.</article><article class="numberedLegalP" data-numerator="4" id="kapittel-7-foreslåttparagraf-1-nummer-4">(4) Departementet kan<ul class="defaultList"><li data-li-identifier="a." data-name="a."><article class="listArticle" id="kapittel-7-foreslåttparagraf-1-nummer-4-punkt-1"><article class="legalP" id="kapittel-7-foreslåttparagraf-1-nummer-4-punkt-1-ledd-1">gi forskrift om beregning av aksjeverdien i annet ledd, og om dokumentasjonskrav etter tredje ledd,</article></article></li><li data-li-identifier="b." data-name="b."><article class="listArticle" id="kapittel-7-foreslåttparagraf-1-nummer-4-punkt-2"><article class="legalP" id="kapittel-7-foreslåttparagraf-1-nummer-4-punkt-2-ledd-1">fastsette skjema til bruk ved beregningen,</article></article></li><li data-li-identifier="c." data-name="c."><article class="listArticle" id="kapittel-7-foreslåttparagraf-1-nummer-4-punkt-3"><article class="legalP" id="kapittel-7-foreslåttparagraf-1-nummer-4-punkt-3-ledd-1">ved forskrift bestemme at ikke-børsnoterte aksjer som er undergitt annen kursnotering, verdsettes som bestemt i første ledd,</article></article></li><li data-li-identifier="d." data-name="d."><article class="listArticle" id="kapittel-7-foreslåttparagraf-1-nummer-4-punkt-4"><article class="legalP" id="kapittel-7-foreslåttparagraf-1-nummer-4-punkt-4-ledd-1">ved forskrift i bestemmelser om samordning av verdsettelse av ikke-børsnoterte aksjer i utenlandske selskaper mellom forskjellige likningskontorer og skattefogdkontorer.</article></article></li></ul></article><article class="numberedLegalP" data-numerator="5" id="kapittel-7-foreslåttparagraf-1-nummer-5">(5) Grunnfondsbevis i sparebank, gjensidig forsikringsselskap, kreditt- og hypotekforening og selveiende finansieringsforetak verdsettes til 80 prosent av kursverdien 1. januar i ligningsåret. Er kursen ikke notert eller kjent, settes verdien til 80 prosent av den antatte salgsverdi.</article><article class="numberedLegalP" data-numerator="6" id="kapittel-7-foreslåttparagraf-1-nummer-6">(6) Andel i verdipapirfond verdsettes til 80 prosent av andelsverdien 1. januar i ligningsåret.</article></article> <article class="defaultP" margin-top="true">§ 4-13 første ledd første punktum skal lyde:</article><article class="legalP" id="kapittel-7-ledd-2">For aksjeselskap eller allmennaksjeselskap som er stiftet året før ligningsåret, settes aksjeverdien til 80 prosent av summen av aksjenes pålydende beløp og overkurs.</article> <article class="defaultP" margin-top="true">§ 5-2 første ledd annet punktum skal lyde:</article><article class="legalP" id="kapittel-7-ledd-3">Ved uttak fra enkeltpersonforetak eller sameie, gjelder skatteplikten bare hvor kostprisen helt eller delvis er kommet til fradrag ved ligningen.</article> <article class="defaultP" margin-top="true">§ 5-15 annet ledd fjerde punktum oppheves.</article> <article class="defaultP" margin-top="true">§ 6-19 annet ledd fjerde punktum skal lyde:</article><article class="legalP" id="kapittel-7-ledd-4">Fradrag kan enten gis med inntil 2 250 kroner eller med inntil to promille av samlet utbetalt lønn.</article> <article class="defaultP" margin-top="true">§ 6-20 fjerde ledd annet punktum skal lyde:</article><article class="legalP" id="kapittel-7-ledd-5">Fradrag kan samlet gis med inntil 2 250 kroner eller med en forholdsmessig del av dette beløpet når fradragsberettiget kontingent er betalt for bare en del av inntektsåret.</article> <article class="defaultP" margin-top="true">§ 6-32 første ledd skal lyde:</article><article class="numberedLegalP" data-numerator="1" id="kapittel-7-nummer-1">(1) Minstefradrag fastsettes på følgende måte:<ul class="defaultList"><li data-li-identifier="a." data-name="a."><article class="listArticle" id="kapittel-7-nummer-1-punkt-1"><article class="legalP" id="kapittel-7-nummer-1-punkt-1-ledd-1">Minstefradrag i lønnsinntekt, jf. skatteloven § 6-31 første ledd a, c, d og annet ledd, gis med 34 prosent av summen av slik inntekt. Tilsvarende gjelder for minstefradrag i tidsbegrenset uførestønad, rehabiliteringspenger og attføringspenger.</article></article></li><li data-li-identifier="b." data-name="b."><article class="listArticle" id="kapittel-7-nummer-1-punkt-2"><article class="legalP" id="kapittel-7-nummer-1-punkt-2-ledd-1">Minstefradrag i pensjonsinntekt, jf. § 6-31 første ledd b, gis med 24 prosent av summen av slik inntekt.</article></article></li><li data-li-identifier="c." data-name="c."><article class="listArticle" id="kapittel-7-nummer-1-punkt-3"><article class="legalP" id="kapittel-7-nummer-1-punkt-3-ledd-1">Beregningsgrunnlaget etter bokstav a og b avrundes nedover til nærmeste tall som kan deles med 100.</article></article></li><li data-li-identifier="d." data-name="d."><article class="listArticle" id="kapittel-7-nummer-1-punkt-4"><article class="legalP" id="kapittel-7-nummer-1-punkt-4-ledd-1">Stortinget fastsetter nedre og øvre grenser for minstefradrag etter bokstav a og b. Minstefradraget kan likevel ikke overstige inntekten det beregnes av.</article></article></li><li data-li-identifier="e." data-name="e."><article class="listArticle" id="kapittel-7-nummer-1-punkt-5"><article class="legalP" id="kapittel-7-nummer-1-punkt-5-ledd-1">Skattyter som både har inntekt som nevnt i bokstav a og b, skal ha det høyeste fradraget av <ul class="defaultList"><li data-li-identifier="-" data-name="-"><article class="listArticle" id="kapittel-7-nummer-1-punkt-5-ledd-1-punkt-1"><article class="legalP" id="kapittel-7-nummer-1-punkt-5-ledd-1-punkt-1-ledd-1">minstefradrag i lønnsinntekt</article></article></li><li data-li-identifier="-" data-name="-"><article class="listArticle" id="kapittel-7-nummer-1-punkt-5-ledd-1-punkt-2"><article class="legalP" id="kapittel-7-nummer-1-punkt-5-ledd-1-punkt-2-ledd-1">summen av minstefradrag i lønnsinntekt og pensjonsinntekt med følgende korreksjoner: Nedre grense for minstefradrag i lønnsinntekt settes lik nedre grense for minstefradrag i pensjonsinntekt. Summen av minstefradrag skal ikke overstige øvre grense for minstefradrag i lønnsinntekt. Bokstav d annet punktum gjelder tilsvarende.</article></article></li></ul></article></article></li></ul></article> <article class="defaultP" margin-top="true">§ 8-1 femte ledd tredje punktum skal lyde:</article><article class="legalP" id="kapittel-7-ledd-6">For inntekt over 36 000 kroner gis i tillegg et fradrag på 19 prosent av inntekten opp til et samlet fradrag på 71 500 kroner.</article> <article class="defaultP" margin-top="true">§ 8-1 åttende ledd skal lyde:</article><article class="numberedLegalP" data-numerator="8" id="kapittel-7-nummer-2">(8) Fradrag etter § 8-1 femte, sjette og sjuende ledd kan til sammen ikke overskride 71 500 kroner.</article> <article class="defaultP" margin-top="true">§ 9-2 første ledd bokstav i oppheves.</article> <article class="defaultP" margin-top="true">§ 10-34 ny overskrift skal lyde:</article><article class="futureLegalArticle" data-name="§10-34" id="kapittel-7-foreslåttparagraf-2"><span class="futureLegalArticleHeader">§ 10-34. <span class="legalArticleTitle">Omfordeling av aksjers kostpris og ubenyttet skjerming</span></span></article> <article class="defaultP" margin-top="true">§ 10-42 første ledd nytt annet punktum skal lyde:</article><article class="legalP" id="kapittel-7-ledd-7">Tilsvarende gjelder når personlig deltakers konkursbo eller dødsbo mottar utdeling fra selskapet.</article> <article class="defaultP" margin-top="true">§ 11-1 første ledd skal lyde:</article><article class="numberedLegalP" data-numerator="1" id="kapittel-7-nummer-3">(1) For fusjon (sammenslutning) og fisjon (deling) av selskaper gjelder alminnelige regler om inntektsbeskatning med de fritak og begrensninger som følger av dette kapittel.</article> <article class="defaultP" margin-top="true">§ 11-3 skal lyde:</article><article class="futureLegalArticle" data-name="§11-3" id="kapittel-7-foreslåttparagraf-3"><span class="futureLegalArticleHeader">§ 11-3. <span class="legalArticleTitle">Skattefri fusjon av deltakerlignede selskaper</span></span><article class="legalP" id="kapittel-7-foreslåttparagraf-3-ledd-1">To eller flere selskaper hvor deltakerne lignes etter §§ 10-40 til 10-45, kan fusjoneres uten skattlegging ved at ett eller flere selskaper overdrar sine samlede eiendeler, rettigheter og forpliktelser til et annet selskap med samme selskaps- og ansvarsform, eller ved at et selskap erverver alle andeler i et annet selskap med samme selskaps- og ansvarsform, når deltakerne som vederlag mottar andeler i det overtakende selskapet eller andeler med et tillegg som ikke overstiger 20 prosent av det samlede vederlaget.</article></article> <article class="defaultP" margin-top="true">§ 11-5 skal lyde:</article><article class="futureLegalArticle" data-name="§11-5" id="kapittel-7-foreslåttparagraf-4"><span class="futureLegalArticleHeader">§ 11-5. <span class="legalArticleTitle">Skattefri fisjon av deltakerlignet selskap</span></span><article class="legalP" id="kapittel-7-foreslåttparagraf-4-ledd-1">Et selskap som nevnt i § 10-40, kan fisjoneres uten skattlegging ved at det overdrar en del av sine eiendeler, rettigheter og forpliktelser til annet selskap med samme selskaps- og ansvarsform, eller ved at det overdrar sine samlede eiendeler, rettigheter og forpliktelser til to eller flere andre selskaper med samme selskaps- og ansvarsform, når deltakerne som vederlag mottar andeler i det overdragende eller det overtakende selskapet eller andeler med et tillegg som ikke overstiger 20 prosent av det samlede vederlaget.</article></article> <article class="defaultP" margin-top="true">§ 11-7 fjerde ledd skal lyde:</article><article class="numberedLegalP" data-numerator="4" id="kapittel-7-nummer-4">(4) For kommandittist eller stille deltaker som får høyere eller lavere skattemessig verdi på andel i selskap som nevnt i § 10-40 etter fusjon eller fisjon, skal fradragsrammen etter § 10-43 annet ledd korrigeres for slik differanse.</article> <article class="defaultP" margin-top="true">§ 12-13 første ledd skal lyde:</article><article class="numberedLegalP" data-numerator="1" id="kapittel-7-nummer-5">(1) Dersom det er ansatte lønnstakere i virksomheten, skal det ved fastsettelsen av beregnet personinntekt gis et lønnsfradrag. Det samlede lønnsfradraget settes til 15 prosent av summen av<ul class="defaultList"><li data-li-identifier="a." data-name="a."><article class="listArticle" id="kapittel-7-nummer-5-punkt-1"><article class="legalP" id="kapittel-7-nummer-5-punkt-1-ledd-1">virksomhetens lønnsutbetaling,</article></article></li><li data-li-identifier="b." data-name="b."><article class="listArticle" id="kapittel-7-nummer-5-punkt-2"><article class="legalP" id="kapittel-7-nummer-5-punkt-2-ledd-1">arbeidsgiveravgift og andre trygdeavgifter for ansatte.</article></article></li></ul></article></section><section class="section" data-name="kapVIII" id="kapittel-8" data-lovdata-URL="LTI/lov/2005-12-09-116/KAPITTEL_8"><h2 data-text-align="center">VIII</h2><article class="legalP" id="kapittel-8-ledd-1">I lov 10. desember 2004 nr. 77 om endringer i skatte- og avgiftslovgivningen mv. gjøres følgende endring:</article> <article class="defaultP" margin-top="true">§ 2-38. Overgangsregel E annet ledd nytt annet punktum skal lyde:</article><article class="legalP" id="kapittel-8-ledd-2">Inngangsverdien på vederlagsaksjene skal reduseres med utbytte som er besluttet utdelt i 2005 som tilfaller den overdragende skattyter og som ikke har gått til reduksjon i inngangsverdien på de overdratte aksjer.</article> <article class="defaultP" margin-top="true">Nåværende annet og tredje punktum blir nye tredje og fjerde punktum.</article></section><section class="section" data-name="kapIX" id="kapittel-9" data-lovdata-URL="LTI/lov/2005-12-09-116/KAPITTEL_9"><h2 data-text-align="center">IX</h2><article class="legalP" id="kapittel-9-ledd-1">I lov 10. desember 2004 nr. 77 om endringer i skatte- og avgiftslovgivningen mv. gjøres følgende endring:</article> <article class="defaultP" margin-top="true">§ 2-38. Overgangsregel E annet ledd nytt femte og sjette punktum skal lyde:</article><article class="legalP" id="kapittel-9-ledd-2">Arveavgiftsverdien på vederlagsaksje, hvor rådigheten, jf. arveavgiftsloven §§ 9 og 10, går over 10. november til 31. desember 2005, fastsettes for nystiftet selskap til vederlagsaksjenes andel av den arveavgiftsverdi de overførte aksjene og andelene ville hatt hvis aksjene eller andelen var overført direkte til arvingen eller gavemottakeren, tillagt eventuelt kontantvederlag ved omdannelsen. Ved overføring til eksisterende selskap skal tilsvarende verdi legges til grunn pluss arveavgiftsverdien av aksjene i det eksisterende selskap 1. januar i 2005.</article></section><section class="section" data-name="kapX" id="kapittel-10" data-lovdata-URL="LTI/lov/2005-12-09-116/KAPITTEL_10"><h2 data-text-align="center">X</h2><article class="legalP" id="kapittel-10-ledd-1">I lov 10. desember 2004 nr. 77 om endringer i skatte- og avgiftslovgivningen mv. gjøres følgende endring:</article> <article class="defaultP" margin-top="true">Under XIX Overgangsregler skal nytt siste avsnitt lyde:</article><article class="legalP" id="kapittel-10-ledd-2">Ved ikrafttredelsen av endringen under XIV § 10-34 gjelder følgende overgangsregel:</article><article class="legalP" id="kapittel-10-ledd-3">Retting av beregnings- eller registreringsfeil ved fastsettelse og fordeling av endring i selskapets skattlagte kapital som finner sted fra og med 1. januar 2006, skal regulere aksjens inngangsverdi med samme tidspunkt som det opprinnelig uriktig fastsatte reguleringsbeløpet.</article></section><section class="section" data-name="kapXI" id="kapittel-11" data-lovdata-URL="LTI/lov/2005-12-09-116/KAPITTEL_11"><h2 data-text-align="center">XI</h2><article class="legalP" id="kapittel-11-ledd-1">Endringene under I trer i kraft straks med virkning for arv og gave hvor rådigheten, jf. arveavgiftsloven §§ 9 og 10, går over 1. januar 2006 eller senere.</article><article class="legalP" id="kapittel-11-ledd-2">Endringene under II trer i kraft fra og med 1. september 2006.</article><article class="legalP" id="kapittel-11-ledd-3">Endringen under III trer i kraft straks.</article><article class="legalP" id="kapittel-11-ledd-4">Endringene under IV trer i kraft straks med virkning for ytelser fra og med 1. januar 2006.</article><article class="legalP" id="kapittel-11-ledd-5">Endringene under V trer i kraft straks og med virkning fra og med inntektsåret 2005.</article><article class="legalP" id="kapittel-11-ledd-6">Endringen under VI trer i kraft straks med virkning for uttak foretatt i perioden 8. oktober 2005 til 31. desember 2005.</article><article class="legalP" id="kapittel-11-ledd-7">Endringene under VII trer i kraft straks med virkning fra og med inntektsåret 2006.</article><article class="legalP" id="kapittel-11-ledd-8">Endringen under VIII trer i kraft straks med virkning for inntektsåret 2005.</article><article class="legalP" id="kapittel-11-ledd-9">Endringen under IX trer i kraft straks med virkning for arv og gave hvor rådigheten, jf. arveavgiftsloven §§ 9 og 10, går over fra og med 10. november til og med 31. desember 2005.</article><article class="legalP" id="kapittel-11-ledd-10">Endringen under X trer i kraft straks med virkning fra og med inntektsåret 2006.</article></section></main></body></html>