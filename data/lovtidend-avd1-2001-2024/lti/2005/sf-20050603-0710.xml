<!DOCTYPE html><html lang="no"><head><title>Forskrift om autorisasjon av kantorer i henhold til avtalen om Det europeiske økonomiske samarbeidsområde (EØS-avtalen).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-06-03-710</dd><dt class="dokid">DokumentID</dt><dd class="dokid">LTI/forskrift/2005-06-03-710</dd><dt class="ministry">Departement</dt><dd class="ministry"><ul><li>Kultur- og kirkedepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 9 s 1457</dd><dt class="dateInForce">I kraft fra</dt><dd class="dateInForce">2005-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1996-06-07-31/§24</li></ul></dd><dt class="dateOfPublication">Kunngjort</dt><dd class="dateOfPublication">2005-07-01</dd><dt class="journalNumber">Journalnummer</dt><dd class="journalNumber">2005-0655</dd><dt class="titleShort">Korttittel</dt><dd class="titleShort">Forskrift om autorisasjon av kantorer (EØS)</dd><dt class="title">Tittel</dt><dd class="title">Forskrift om autorisasjon av kantorer i henhold til avtalen om Det europeiske økonomiske samarbeidsområde (EØS-avtalen).</dd><dt class="miscInformation">Annet om dokumentet</dt><dd class="miscInformation">Fastsatt av Kirkerådet 3. juni 2005 med hjemmel i Kirkemøtets vedtak sak KM 07/04 punkt 5 og lov 7. juni 1996 nr. 31 om Den norske kirke (kirkeloven) § 24 tredje ledd bokstav c. Jf. EØS-avtalen vedlegg VII (direktiv 89/48/EØF).</dd><dt class="refid">RefID</dt><dd class="refid">forskrift/2005-06-03-710</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om autorisasjon av kantorer i henhold til avtalen om Det europeiske økonomiske samarbeidsområde (EØS-avtalen).<ul class="tocSubUl"><li>§ 1. Virkeområde</li><li>§ 2. Ordforklaring</li><li>§ 3. Autorisasjon som kantor i Den norske kirke</li><li>§ 4. Informasjon</li><li>§ 5. Behandling av søknad om godkjenning m.m.</li><li>§ 6. Tap av autorisasjon m.m.</li><li>§ 7. Tilsetting av kantor i Den norske kirke</li><li>§ 8. Utfyllende regler</li><li>§ 9. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2005-06-03-710" id="dokument"><h1>Forskrift om autorisasjon av kantorer i henhold til avtalen om Det europeiske økonomiske samarbeidsområde (EØS-avtalen).</h1><article class="legalArticle" data-lovdata-URL="LTI/forskrift/2005-06-03-710/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskrift gjelder for autorisasjon i Norge av kantorer som omfattes av EØS-avtalens bestemmelser om gjensidig godkjenning av kvalifikasjoner for yrkesutøvelse.</article></article><article class="legalArticle" data-lovdata-URL="LTI/forskrift/2005-06-03-710/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Ordforklaring</span></h2><article class="legalP" id="paragraf-2-ledd-1">I denne forskrift skal forstås med følgende uttrykk:<ul class="defaultList"><li data-li-identifier="1." data-name="1."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>EØS:</i> Det europeiske økonomiske samarbeidsområde.</article></article></li><li data-li-identifier="2." data-name="2."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1"><i>EØS-avtalen:</i> Avtalen om Det europeiske økonomiske samarbeidsområde.</article></article></li><li data-li-identifier="3." data-name="3."><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1"><i>EØS-land:</i> Stat tilsluttet EØS-avtalen.</article></article></li><li data-li-identifier="4." data-name="4."><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1"><i>EØS-statsborger:</i> Statsborger i stat tilsluttet EØS-avtalen.</article></article></li></ul></article></article><article class="legalArticle" data-lovdata-URL="LTI/forskrift/2005-06-03-710/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Autorisasjon som kantor i Den norske kirke</span></h2><article class="legalP" id="paragraf-3-ledd-1">Kirkerådet gir autorisasjon som kantor i Den norske kirke for EØS-statsborger fra annet EØS-land som oppfyller vilkårene for autorisasjon.</article><article class="legalP" id="paragraf-3-ledd-2">For autorisasjon som kantor i Den norske kirke kreves:<ul class="defaultList"><li data-li-identifier="1." data-name="1."><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">at søkeren fremlegger dokumentasjon for at vedkommende er vigslet til kantortjeneste i en evangelisk-luthersk kirke, og</article></article></li><li data-li-identifier="2." data-name="2."><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">at det ikke foreligger slike omstendigheter som ville gitt grunnlag for tilbakekall av vigslingsrettighetene.</article></article></li></ul></article></article><article class="legalArticle" data-lovdata-URL="LTI/forskrift/2005-06-03-710/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Informasjon</span></h2><article class="legalP" id="paragraf-4-ledd-1">EØS-statsborgere som ønsker autorisasjon i medhold av denne forskrift, skal henvende seg til Kirkerådet, som sørger for at vedkommende får opplysninger om norsk lovgivning som har betydning for utøvelse av kantortjenesten i Den norske kirke.</article></article><article class="legalArticle" data-lovdata-URL="LTI/forskrift/2005-06-03-710/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Behandling av søknad om godkjenning m.m.</span></h2><article class="legalP" id="paragraf-5-ledd-1">Søknad om autorisasjon skal avgjøres så snart som mulig, og senest fire måneder etter at alle nødvendige dokumenter er fremlagt.</article><article class="legalP" id="paragraf-5-ledd-2">Kirkerådet skal underrette departementet og den kirken som har vigslet vedkommende til kantortjeneste, om autorisasjon som gis i medhold av denne forskrift.</article></article><article class="legalArticle" data-lovdata-URL="LTI/forskrift/2005-06-03-710/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tap av autorisasjon m.m.</span></h2><article class="legalP" id="paragraf-6-ledd-1">Departementet/Kirkerådet skal så vidt mulig underrette vedkommende kirkelige myndigheter i annet EØS-land hvor EØS-statsborger er vigslet eller har tjenestegjort, dersom kantoren her i landet<ul class="defaultList"><li data-li-identifier="1." data-name="1."><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">dømmes for lovovertredelse i tilknytning til sin yrkesutøvelse,</article></article></li><li data-li-identifier="2." data-name="2."><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">ilegges disiplinærforføyning på grunn av grov forsømmelse i tilknytning til yrkesutøvelsen,</article></article></li><li data-li-identifier="3." data-name="3."><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">får sin autorisasjon tilbakekalt, eller</article></article></li><li data-li-identifier="4." data-name="4."><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">frasier seg sin autorisasjon.</article></article></li></ul></article><article class="legalP" id="paragraf-6-ledd-2">Om vedkommende kirkelige myndigheter i et annet EØS-land har bedt om opplysninger som nevnt i første ledd, skal opplysningene gis innen tre måneder etter at forespørselen ble mottatt.</article></article><article class="legalArticle" data-lovdata-URL="LTI/forskrift/2005-06-03-710/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilsetting av kantor i Den norske kirke</span></h2><article class="legalP" id="paragraf-7-ledd-1">Før tilsettingsorganet treffer vedtak om tilsetting av person som har blitt autorisert etter denne forskrift, må tilsettingsorganet forsikre seg om at vedkommende behersker norsk i forhold til stillingens art. Tilsetting skjer ellers under forutsetning om at biskopen gir tjenestebrev jf. Tjenesteordning og kvalifikasjonskrav for kantorer § 5.</article></article><article class="legalArticle" data-lovdata-URL="LTI/forskrift/2005-06-03-710/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Utfyllende regler</span></h2><article class="legalP" id="paragraf-8-ledd-1">Kirkerådet kan gi nærmere forskrifter til utfylling og gjennomføring av de direktiver som ligger til grunn for denne forskrift. Kirkerådet kan også gi utfyllende forskrifter eller gjøre endring i denne forskrift til gjennomføring av endringer eller tillegg i de direktiver som ligger til grunn for forskriften.</article><article class="legalP" id="paragraf-8-ledd-2">Kirkerådet kan utferdige nærmere retningslinjer for utformingen av og innholdet i de meddelelser og bevis som skal utferdiges etter denne forskrift.</article></article><article class="legalArticle" data-lovdata-URL="LTI/forskrift/2005-06-03-710/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Denne forskriften trer i kraft 1. juli 2005.</article></article></main></body></html>