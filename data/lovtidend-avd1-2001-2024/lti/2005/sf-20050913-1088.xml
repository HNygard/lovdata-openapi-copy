<!DOCTYPE html><html lang="no"><head><title>Forskrift om graden philosophiae doctor (Ph.D.) ved Høgskolen i Oslo.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-09-13-1088</dd><dt class="dokid">DokumentID</dt><dd class="dokid">LTI/forskrift/2005-09-13-1088</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 12 s 1888</dd><dt class="dateInForce">I kraft fra</dt><dd class="dateInForce">2005-09-13</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-3</li></ul></dd><dt class="dateOfPublication">Kunngjort</dt><dd class="dateOfPublication">2005-09-29</dd><dt class="journalNumber">Journalnummer</dt><dd class="journalNumber">2005-0902</dd><dt class="titleShort">Korttittel</dt><dd class="titleShort">Forskrift om graden Ph.D. ved HiO</dd><dt class="title">Tittel</dt><dd class="title">Forskrift om graden philosophiae doctor (Ph.D.) ved Høgskolen i Oslo.</dd><dt class="miscInformation">Annet om dokumentet</dt><dd class="miscInformation">Fastsatt av styret for Høgskolen i Oslo 13. september 2005 med hjemmel i lov 1. april 2005 nr. 15 om universiteter og høyskoler § 3-3.</dd><dt class="refid">RefID</dt><dd class="refid">forskrift/2005-09-13-1088</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om graden philosophiae doctor (Ph.D.) ved Høgskolen i Oslo.<ul class="tocSubUl"><li>§ 1. Virkeområde</li><li>§ 2. Målsetting</li><li>§ 3. Ansvar for doktorgradsutdanningen</li><li>§ 4. Doktorgradsutdanningens innhold</li><li>§ 5. Opptak</li><li>§ 6. Avtale</li><li>§ 7. Doktorgradsprogrammet</li><li>§ 8. Tilknytning til forskermiljø</li><li>§ 9. Utstyr</li><li>§ 10. Avhandlingen</li><li>§ 11. Veiledning</li><li>§ 12. Kvalitetssikring og rapportering</li><li>§ 13. Avslutning før avtalt tid</li><li>§ 14. Innlevering</li><li>§ 15. Stansing av saksbehandlingen</li><li>§ 16. Bedømmelse</li><li>§ 17. Oppnevning av bedømmelseskomité</li><li>§ 18. Komiteens arbeid</li><li>§ 19. Komiteens innstilling og behandling av innstillingen</li><li>§ 20. Offentliggjøring av avhandlingen</li><li>§ 21. Prøveforelesning</li><li>§ 22. Forsvar av avhandlingen</li><li>§ 23. Kreering og diplom/vitnemål</li><li>§ 24. Bruk av arbeidet</li><li>§ 25. Klage</li><li>§ 26. Utfyllende bestemmelser</li><li>§ 27. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2005-09-13-1088" id="dokument"><h1>Forskrift om graden philosophiae doctor (Ph.D.) ved Høgskolen i Oslo.</h1><article class="legalArticle" data-lovdata-URL="LTI/forskrift/2005-09-13-1088/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskriften gjelder doktorgradsutdanning som fører fram til graden philosophiae doctor (Ph.D.) ved Høgskolen i Oslo. Forskriften gir regler om opptak til, gjennomføring og avslutning av Ph.D.-graden.</article></article><article class="legalArticle" data-lovdata-URL="LTI/forskrift/2005-09-13-1088/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Målsetting</span></h2><article class="legalP" id="paragraf-2-ledd-1">Doktorgradsutdanningen skal kvalifisere for forskningsvirksomhet på høyt faglig nivå og for annet arbeid i samfunnet hvor det stilles store krav til vitenskapelig innsikt.</article></article><article class="legalArticle" data-lovdata-URL="LTI/forskrift/2005-09-13-1088/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Ansvar for doktorgradsutdanningen</span></h2><article class="legalP" id="paragraf-3-ledd-1">Styret for Høgskolen i Oslo har det overordnede ansvar for doktorgradsutdanningen og gir selv regler for organiseringen.</article></article><article class="legalArticle" data-lovdata-URL="LTI/forskrift/2005-09-13-1088/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Doktorgradsutdanningens innhold</span></h2><article class="legalP" id="paragraf-4-ledd-1">Doktorgradsutdanningen omfatter<ul class="defaultList"><li data-li-identifier="-" data-name="-"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">gjennomføring av et selvstendig forskningsarbeid i aktivt samarbeid med veiledere og andre forskere,</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">en godkjent opplæringsdel,</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">deltakelse i forskermiljøer, nasjonalt og internasjonalt,</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">faglig formidling som er nært relatert til det pågående doktorgradsarbeidet.</article></article></li></ul></article></article><article class="legalArticle" data-lovdata-URL="LTI/forskrift/2005-09-13-1088/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Opptak</span></h2> <article class="defaultP" margin-top="true"><i>Utdanning som ligger til grunn for opptak</i></article><article class="legalP" id="paragraf-5-ledd-1">For å bli tatt opp til doktorgradsprogrammet må søkeren normalt ha femårig (treårig + toårig) masterutdanning eller tilsvarende utdanning.</article><article class="legalP" id="paragraf-5-ledd-2">Nærmere krav til opptaksgrunnlaget framgår av studieplanen for det enkelte doktorgradsprogram.</article><article class="legalP" id="paragraf-5-ledd-3">Høgskolen i Oslo kan stille krav om at søkere gjennomgår særskilte kurs og/eller består særskilt prøve før opptak.</article> <article class="defaultP" margin-top="true"><i>Søknaden</i></article><article class="legalP" id="paragraf-5-ledd-4">Søknad om opptak skal inneholde<ul class="defaultList"><li data-li-identifier="-" data-name="-"><article class="listArticle" id="paragraf-5-ledd-4-punkt-1"><article class="legalP" id="paragraf-5-ledd-4-punkt-1-ledd-1">beskrivelse av forskningsoppgaven, herunder tema, problemstilling samt valg av teori og metode,</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-2"><article class="legalP" id="paragraf-5-ledd-4-punkt-2-ledd-1">plan for opplæringsdelen,</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-3"><article class="legalP" id="paragraf-5-ledd-4-punkt-3-ledd-1">framdriftsplan for gjennomføring av utdanningen,</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-4"><article class="legalP" id="paragraf-5-ledd-4-punkt-4-ledd-1">finansieringsplan,</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-5"><article class="legalP" id="paragraf-5-ledd-4-punkt-5-ledd-1">redegjørelse for nødvendig infrastruktur,</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-6"><article class="legalP" id="paragraf-5-ledd-4-punkt-6-ledd-1">redegjørelse for veiledningsbehov og forslag til veiledere,</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-7"><article class="legalP" id="paragraf-5-ledd-4-punkt-7-ledd-1">eventuelle planer for opphold ved andre, herunder utenlandske, forskningsinstitusjoner eller virksomheter</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-8"><article class="legalP" id="paragraf-5-ledd-4-punkt-8-ledd-1">plan for faglig formidling,</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-9"><article class="legalP" id="paragraf-5-ledd-4-punkt-9-ledd-1">dokumentasjon av den utdanning som skal ligge til grunn for opptaket,</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-10"><article class="legalP" id="paragraf-5-ledd-4-punkt-10-ledd-1">presisering av hvilket språk avhandlingen planlegges skrevet på,</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-11"><article class="legalP" id="paragraf-5-ledd-4-punkt-11-ledd-1">opplysninger om eventuelle immaterialrettslige restriksjoner for å beskytte andres rettigheter.</article></article></li></ul></article> <article class="defaultP" margin-top="true"><i>Avgjørelse om opptak</i></article><article class="legalP" id="paragraf-5-ledd-5">Avgjørelse om opptak baseres på en samlet vurdering av søknaden. Opptaket foretas av doktorgradsutvalget ved Høgskolen i Oslo.</article><article class="legalP" id="paragraf-5-ledd-6">Opptaket kan skje med forbehold om finansiering, opptakskapasitet, tilleggsutdanning og immaterialrettslige avtaler.</article><article class="legalP" id="paragraf-5-ledd-7">I opptaksvedtaket skal veileder oppnevnes, ansvaret for løsningen av andre behov som er skissert i søknaden plasseres, og avtaleperioden fastlegges med startdato og varighet. Eventuell forlengelse av avtaleperioden må relateres til rettighet som arbeidstaker eller avklares spesielt.</article><article class="legalP" id="paragraf-5-ledd-8">Opptak kan nektes dersom<ul class="defaultList"><li data-li-identifier="-" data-name="-"><article class="listArticle" id="paragraf-5-ledd-8-punkt-1"><article class="legalP" id="paragraf-5-ledd-8-punkt-1-ledd-1">opphavsrettslige avtaler er til hinder for publisering og åpen disputas,</article></article></li><li data-li-identifier="-" data-name="-"><article class="listArticle" id="paragraf-5-ledd-8-punkt-2"><article class="legalP" id="paragraf-5-ledd-8-punkt-2-ledd-1">de immaterialrettslige avtaler som er inngått er så urimelige at høgskolen ikke bør medvirke i prosjektet.</article></article></li></ul></article></article><article class="legalArticle" data-lovdata-URL="LTI/forskrift/2005-09-13-1088/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Avtale</span></h2><article class="legalP" id="paragraf-6-ledd-1">Opptak formaliseres i form av skriftlig avtale for doktorgradsutdanningen. Avtalen inngås mellom doktorgradsstudent, veileder(e) og den enhet ved Høgskolen i Oslo som er ansvarlig for doktorgradsprogrammet, og eventuelt også med andre fagmiljøer og institusjoner. Dersom doktorgradsstudenten er tilknyttet annen arbeidsplass skal det inngås avtale som regulerer arbeidsvilkårene, herunder tid til doktorgradsarbeidet, veiledning, driftsmidler og behov for vitenskapelig utstyr. Avtalen skal sikre at doktorgradsstudenten deltar regelmessig i et aktivt forskermiljø og legge til rette for at forskerutdanningen skal kunne gjennomføres til avtalt tid.</article></article><article class="legalArticle" data-lovdata-URL="LTI/forskrift/2005-09-13-1088/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Doktorgradsprogrammet</span></h2><article class="legalP" id="paragraf-7-ledd-1">Forskerutdanningen skal være lagt opp slik at den skal kunne fullføres innenfor normert tidsramme. Avtaleperioden kan forlenges grunnet fravær som følger av kandidatens rettigheter som arbeidstaker eller som følge av andre forhold som er utenfor kandidatens herredømme.</article><article class="legalP" id="paragraf-7-ledd-2">Høgskolen i Oslo skal gi alle doktorgradsstudenter tilbud om opplæring på høyt vitenskapelig nivå. Dersom høgskolen ikke selv arrangerer hele opplæringsdelen, skal forholdene legges til rette for at kandidaten får tilsvarende opplæring ved andre institusjoner som gir godkjent doktorgradsutdanning. I emner der det ikke foreligger egnet kurstilbud, kan individuelt lesepensum godkjennes som en del av opplæringsdelen.</article><article class="legalP" id="paragraf-7-ledd-3">Opplæringsdelen skal inneholde emner tilsvarende minimum 30 studiepoeng og skal blant annet omfatte opplæring i vitenskapsteori, vitenskapelig metode og etikk. Opplæringsdelen skal være gjennomført og godkjent før avhandlingen innleveres. Søknad om endring i godkjent plan for opplæringsdelen skal utarbeides i samråd med hovedveileder og avgjøres av doktorgradsutvalget ved Høgskolen i Oslo.</article><article class="legalP" id="paragraf-7-ledd-4">Doktorgradsutvalget ved Høgskolen i Oslo kan gi fritak for deltakelse i deler av opplæringsdelen dersom tilsvarende krav er oppfylt ved annen institusjon som gir godkjent opplæring.</article></article><article class="legalArticle" data-lovdata-URL="LTI/forskrift/2005-09-13-1088/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilknytning til forskermiljø</span></h2><article class="legalP" id="paragraf-8-ledd-1">Hovedveileder har i samråd med Høgskolen i Oslo hovedansvar for å legge til rette for at doktorgradsstudenten deltar aktivt i et forskermiljø med seniorforskere og andre doktorgradsstudenter. For doktorgradsstudenter som har hovedtilknytning ved annen institusjon skal det inngås avtale mellom gradstildelende og samarbeidende institusjon som regulerer arbeidsvilkårene og herunder sikrer doktorgradsstudentens deltakelse i et aktivt forskermiljø, jf. § 6.</article></article><article class="legalArticle" data-lovdata-URL="LTI/forskrift/2005-09-13-1088/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Utstyr</span></h2><article class="legalP" id="paragraf-9-ledd-1">Kandidaten skal ha til disposisjon nødvendig utstyr for gjennomføring av forskningsprosjektet. Avgjørelsen av hva som anses som nødvendig utstyr tas av den enhet ved Høgskolen i Oslo som er ansvarlig for doktorgradsprogrammet. For kandidater med ekstern finansiering og/eller arbeidsplass inngås det avtale mellom Høgskolen i Oslo og ekstern part i forbindelse med det enkelte forskningsprosjekt. Slik avtale skal foreligge på det tidspunkt opptaksvedtaket for den aktuelle kandidaten fattes, eller umiddelbart etterpå.</article></article><article class="legalArticle" data-lovdata-URL="LTI/forskrift/2005-09-13-1088/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Avhandlingen</span></h2> <article class="defaultP" margin-top="true"><i>Krav til avhandlingen</i></article><article class="legalP" id="paragraf-10-ledd-1">Avhandlingen skal være et selvstendig, vitenskapelig arbeid som oppfyller internasjonale standarder innenfor fagområdet. Avhandlingen skal bidra til å utvikle ny faglig kunnskap og ligge på et nivå som tilsier at den vil kunne publiseres som en del av fagets vitenskapelige litteratur.</article><article class="legalP" id="paragraf-10-ledd-2">Del av fellesarbeid godtas som avhandling i den grad doktorandens selvstendige innsats kan identifiseres og dokumenteres.</article><article class="legalP" id="paragraf-10-ledd-3">Sammenstillinger av flere, mindre arbeider godtas som avhandling i den grad doktorandens selvstendige innsats kan identifiseres og dokumenteres og dersom det er en sammenheng mellom delene og det redegjøres for denne sammenheng.</article><article class="legalP" id="paragraf-10-ledd-4">Doktorgradsutvalget bestemmer hvilke språk som kan benyttes i en avhandling.</article> <article class="defaultP" margin-top="true"><i>Arbeider som ikke godtas</i></article><article class="legalP" id="paragraf-10-ledd-5">Arbeid som har vært godtatt ved tidligere eksamener, kan ikke antas til bedømmelse med mindre arbeidet inngår som en mindre del av en avhandling som består av flere sammenhengende arbeider.</article> <article class="defaultP" margin-top="true"><i>Ny innlevering</i></article><article class="legalP" id="paragraf-10-ledd-6">En doktorgradsavhandling som tidligere er blitt underkjent ved Høgskolen i Oslo, kan bedømmes i omarbeidet skikkelse først seks måneder etter at høgskolen har fattet beslutning om å forkaste avhandlingen. Bedømmelse på nytt kan bare finne sted én gang.</article> <article class="defaultP" margin-top="true"><i>Offentlig tilgjengelighet</i></article><article class="legalP" id="paragraf-10-ledd-7">Avhandlingen skal være offentlig tilgjengelig senest to uker før disputasen holdes.</article><article class="legalP" id="paragraf-10-ledd-8">Det kan ikke legges restriksjoner på offentliggjøring og publisering av en doktorgradsavhandling, med unntak for en på forhånd avtalt utsettelse av datoen for offentliggjøring/publisering. Slik utsettelse kan skje når forskerutdanningen delvis eller i sin helhet er finansert av en ekstern part, for at den eksterne parten skal kunne ta stilling til patentering/kommersialisering. Ekstern part kan ikke stille vilkår om at hele eller deler av doktorgradsavhandlingen ikke skal kunne offentliggjøres eller publiseres.</article></article><article class="legalArticle" data-lovdata-URL="LTI/forskrift/2005-09-13-1088/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Veiledning</span></h2><article class="legalP" id="paragraf-11-ledd-1">Arbeidet med doktorgradsavhandlingen skal normalt foregå under individuell veiledning. Doktorgradsstudenten skal ha jevnlig kontakt med sin(e) veileder(e) og skal inngå i et forskningsmiljø.</article><article class="legalP" id="paragraf-11-ledd-2">Hovedveileder skal normalt være tilsatt ved Høgskolen i Oslo. I tillegg kan doktorgradsstudenten ha én eller flere biveiledere. Veileder(e) skal ha doktorgrad eller tilsvarende faglig kompetanse.</article><article class="legalP" id="paragraf-11-ledd-3">Både veileder og doktorgradsstudent plikter å rapportere i samsvar med de regler Høgskolen i Oslo har fastsatt, jf. § 12.</article></article><article class="legalArticle" data-lovdata-URL="LTI/forskrift/2005-09-13-1088/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Kvalitetssikring og rapportering</span></h2><article class="legalP" id="paragraf-12-ledd-1">I Høgskolen i Oslo sitt kvalitetssikringssystem inngår bestemmelser som skal sikre et tilfredsstillende opplegg for kvalitetssikring av doktorgradsopplæringen. Dette omfatter tiltak for å avdekke manglende progresjon i avhandlingsarbeidet og mangler ved veiledningen samt rutiner for å følge opp avdekkede mangler. Årlig og separat rapportering fra doktorgradsstudent og veileder skal inngå.</article></article><article class="legalArticle" data-lovdata-URL="LTI/forskrift/2005-09-13-1088/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Avslutning før avtalt tid</span></h2> <article class="defaultP" margin-top="true"><i>Frivillig avslutning</i></article><article class="legalP" id="paragraf-13-ledd-1">Doktorgradskandidaten og doktorgradsutvalget ved Høgskolen i Oslo kan avtale at doktorgradsutdanningen avsluttes før avtalt tid. Ved slik frivillig avslutning av doktorgradsutdanningen skal det ved egen avtale fastsettes hvordan spørsmål knyttet til eventuelle tilsettingsforhold, finansiering, rettigheter til resultater mv. skal ordnes.</article><article class="legalP" id="paragraf-13-ledd-2">Ved frivillig avslutning som skyldes kandidatens ønske om å skifte prosjekt eller overgang til annet program, skal kandidaten søke nytt opptak på grunnlag av det nye prosjektet. Overgang til fri grad (dr.philos.) er å betrakte som frivillig avslutning.</article> <article class="defaultP" margin-top="true"><i>Tvungen avslutning</i></article><article class="legalP" id="paragraf-13-ledd-3">Doktorgradsutvalget ved Høgskolen i Oslo kan beslutte tvungen avslutning av doktorgradsutdanningen før avtalt tid. Slik tvungen avslutning kan besluttes hvis en eller flere av følgende forhold foreligger:<ul class="defaultList"><li data-li-identifier="-" data-name="-"><article class="listArticle" id="paragraf-13-ledd-3-punkt-1"><article class="legalP" id="paragraf-13-ledd-3-punkt-1-ledd-1">Gjentatte og vesentlig brudd fra kandidatens side av informasjons-, oppfølgings- eller rapporteringsplikt.</article></article></li><li data-li-identifier="-" data-name="-"><article class="listArticle" id="paragraf-13-ledd-3-punkt-2"><article class="legalP" id="paragraf-13-ledd-3-punkt-2-ledd-1">Vesentlig forsinkelse i framdriften av forskningsprosjektet av en slik art at det skaper begrunnet tvil om kandidaten vil kunne fullføre prosjektet innenfor avtalt tid. For å danne grunnlag for tvungen avslutning må den vesentlige forsinkelsen skyldes forhold som kandidaten selv har herredømme over.</article></article></li><li data-li-identifier="-" data-name="-"><article class="listArticle" id="paragraf-13-ledd-3-punkt-3"><article class="legalP" id="paragraf-13-ledd-3-punkt-3-ledd-1">Vesentlig forsinkelse i gjennomføringen av opplæringsdelen, grunnet forhold som kandidaten selv har herredømme over.</article></article></li><li data-li-identifier="-" data-name="-"><article class="listArticle" id="paragraf-13-ledd-3-punkt-4"><article class="legalP" id="paragraf-13-ledd-3-punkt-4-ledd-1">Brudd på de forskningsetiske retningslinjene som gjelder for fagområdet.</article></article></li><li data-li-identifier="-" data-name="-"><article class="listArticle" id="paragraf-13-ledd-3-punkt-5"><article class="legalP" id="paragraf-13-ledd-3-punkt-5-ledd-1">Opptreden fra en kandidat som bryter med den tillit som må foreligge mellom Høgskolen i Oslo og kandidat under gjennomføringen, herunder straffbare forhold knyttet til gjennomføringen av doktorgradsutdanningen.</article></article></li></ul></article><article class="legalP" id="paragraf-13-ledd-4">Vedtak om tvungen avslutning fattes av doktorgradsutvalget ved Høgskolen i Oslo etter innstilling fra avdeling/senter.</article><article class="legalP" id="paragraf-13-ledd-5">Dersom doktorgradskandidaten er tilsatt, kan avtalen kun avsluttes dersom vilkårene i tjenestemannsloven er oppfylt.</article></article><article class="legalArticle" data-lovdata-URL="LTI/forskrift/2005-09-13-1088/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Innlevering</span></h2><article class="legalP" id="paragraf-14-ledd-1">Søknad om å få avhandlingen bedømt rettes til den enhet ved Høgskolen i Oslo som er ansvarlig for doktorgradsprogrammet. Med søknaden skal følge fire eksemplarer av avhandlingen eller det antall eksemplarer som doktorgradsutvalget har bestemt. Sammen med søknaden skal det foreligge dokumentasjon på at opplæringsdelen er fullført og godkjent. Dersom avhandlingen godkjennes til disputas, leveres ytterligere det antall eksemplarer som kreves. Sammen med avhandlingen leveres et kortfattet sammendrag som kan tjene som pressemelding.</article><article class="legalP" id="paragraf-14-ledd-2">Avhandlingen leveres i standardisert format og i den form som er fastsatt i studieplanen for doktorgradsprogrammet.</article><article class="legalP" id="paragraf-14-ledd-3">Et arbeid eller deler av et arbeid som tidligere er godkjent for doktorgraden ved norsk eller utenlandsk institusjon, kan ikke antas til bedømmelse selv om arbeidet innleveres i omarbeidet form.</article></article><article class="legalArticle" data-lovdata-URL="LTI/forskrift/2005-09-13-1088/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Stansing av saksbehandlingen</span></h2><article class="legalP" id="paragraf-15-ledd-1">Dersom avhandlingen etter innlevering til Høgskolen i Oslo leveres også til bedømmelse på annen høyere utdanningsinstitusjon, eller hvis det har oppstått andre forhold som ville gjort at avhandlingen ikke kunne vært levert på nytt, skal saksbehandlingen stanses.</article></article><article class="legalArticle" data-lovdata-URL="LTI/forskrift/2005-09-13-1088/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Bedømmelse</span></h2><article class="legalP" id="paragraf-16-ledd-1">Doktorgraden tildeles på grunnlag av<ul class="defaultList"><li data-li-identifier="-" data-name="-"><article class="listArticle" id="paragraf-16-ledd-1-punkt-1"><article class="legalP" id="paragraf-16-ledd-1-punkt-1-ledd-1">godkjent gjennomføring av opplæringsprogrammet, eventuelt annen godkjent faglig skolering eller kompetanse,</article></article></li><li data-li-identifier="-" data-name="-"><article class="listArticle" id="paragraf-16-ledd-1-punkt-2"><article class="legalP" id="paragraf-16-ledd-1-punkt-2-ledd-1">godkjent prøveforelesning over oppgitt emne,</article></article></li><li data-li-identifier="-" data-name="-"><article class="listArticle" id="paragraf-16-ledd-1-punkt-3"><article class="legalP" id="paragraf-16-ledd-1-punkt-3-ledd-1">godkjent vitenskapelig avhandling og et tilfredsstillende forsvar i en offentlig disputas.</article></article></li></ul></article></article><article class="legalArticle" data-lovdata-URL="LTI/forskrift/2005-09-13-1088/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Oppnevning av bedømmelseskomité</span></h2><article class="legalP" id="paragraf-17-ledd-1">Til å bedømme avhandlingen oppnevner doktorgradsutvalget ved Høgskolen i Oslo en sakkyndig bedømmelseskomité på minst tre medlemmer. Komiteen skal settes sammen slik at<ul class="defaultList"><li data-li-identifier="-" data-name="-"><article class="listArticle" id="paragraf-17-ledd-1-punkt-1"><article class="legalP" id="paragraf-17-ledd-1-punkt-1-ledd-1">begge kjønn, såfremt mulig, er representert,</article></article></li><li data-li-identifier="-" data-name="-"><article class="listArticle" id="paragraf-17-ledd-1-punkt-2"><article class="legalP" id="paragraf-17-ledd-1-punkt-2-ledd-1">minst ett av medlemmene er uten tilknytning til Høgskolen i Oslo,</article></article></li><li data-li-identifier="-" data-name="-"><article class="listArticle" id="paragraf-17-ledd-1-punkt-3"><article class="legalP" id="paragraf-17-ledd-1-punkt-3-ledd-1">minst ett av medlemmene, såfremt mulig, er utenlandsk,</article></article></li><li data-li-identifier="-" data-name="-"><article class="listArticle" id="paragraf-17-ledd-1-punkt-4"><article class="legalP" id="paragraf-17-ledd-1-punkt-4-ledd-1">alle medlemmene har doktorgrad eller tilsvarende kompetanse.</article></article></li></ul></article><article class="legalP" id="paragraf-17-ledd-2">Avdeling/senter foreslår bedømmelseskomité. Forslaget skal begrunnes og bør vise til hvordan komiteen samlet sett dekker avhandlingens fagfelt.</article><article class="legalP" id="paragraf-17-ledd-3">Doktorgradsutvalget ved Høgskolen i Oslo utpeker en leder blant komiteens medlemmer eller i tillegg til komiteens medlemmer.</article><article class="legalP" id="paragraf-17-ledd-4">Oppnevnt veileder og andre som har bidratt til avhandlingen/medforfattere kan ikke være medlem av bedømmelseskomiteen eller lede den.</article><article class="legalP" id="paragraf-17-ledd-5">Doktoranden underrettes om komiteens sammensetning.</article></article><article class="legalArticle" data-lovdata-URL="LTI/forskrift/2005-09-13-1088/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Komiteens arbeid</span></h2> <article class="defaultP" margin-top="true"><i>Tilbaketrekning og bearbeiding</i></article><article class="legalP" id="paragraf-18-ledd-1">Et innlevert arbeid kan ikke trekkes tilbake før det er endelig avgjort om det er verdig til å forsvares for doktorgraden. Doktorgradskandidaten kan likevel rette formelle feil i avhandlingen etter innlevering. Det må i tilfelle innleveres en oversikt over rettingene senest én måned før disputasen.</article><article class="legalP" id="paragraf-18-ledd-2">Uten hensyn til det foregående kan doktorgradsutvalget ved Høgskolen i Oslo tillate omarbeiding av avhandlingen på grunnlag av bedømmelseskomiteens foreløpige kommentarer. Det skal gis en frist for slik omarbeiding, normalt ikke lenger enn seks måneder.</article><article class="legalP" id="paragraf-18-ledd-3">Hvis avhandlingen ikke godkjennes, kan ny innlevering først finne sted etter seks måneder.</article> <article class="defaultP" margin-top="true"><i>Opplysningsplikt</i></article><article class="legalP" id="paragraf-18-ledd-4">Veileder kan innkalles til møter i bedømmelseskomiteen for å gjøre rede for veiledningen og arbeidet med avhandlingen.</article><article class="legalP" id="paragraf-18-ledd-5">Komiteen kan kreve doktorgradskandidatens grunnlagsmateriale og utfyllende eller oppklarende tilleggsinformasjon framlagt.</article> <article class="defaultP" margin-top="true"><i>Innstilling</i></article><article class="legalP" id="paragraf-18-ledd-6">Komiteen avgir innstilling om hvorvidt arbeidet er verdig til å forsvares for doktorgraden. Innstilling og eventuelle dissenser skal begrunnes.</article><article class="legalP" id="paragraf-18-ledd-7">Bedømmelseskomiteens innstilling forelegges doktorgradskandidaten, som gis frist på 14 dager til å fremme skriftlige merknader til innstillingen. Hvis doktorgradskandidaten ikke ønsker å fremme skriftlige merknader, underrettes komiteen snarest om dette.</article> <article class="defaultP" margin-top="true"><i>Frister</i></article><article class="legalP" id="paragraf-18-ledd-8">Komiteens innstilling skal foreligge innen tre måneder etter at komiteen har mottatt avhandlingen, med mindre Høgskolen i Oslo har bestemt noe annet. Tillater komiteen omarbeiding av avhandlingen, løper ny frist fra den dato avhandlingen leveres på nytt.</article></article><article class="legalArticle" data-lovdata-URL="LTI/forskrift/2005-09-13-1088/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Komiteens innstilling og behandling av innstillingen</span></h2> <article class="defaultP" margin-top="true"><i>Behandling av enstemmig innstilling</i></article><article class="legalP" id="paragraf-19-ledd-1">En enstemmig komitéinnstilling skal tas til følge, såfremt et flertall av styret eller det beslutningsorgan som styret bemyndiger stemmer for dette. Dersom et flertall finner at det – til tross for enstemmig komitéinnstilling – foreligger begrunnet tvil om en avhandling bør godkjennes, skal doktorgradsutvalget ved Høgskolen i Oslo søke nærmere avklaring fra bedømmelseskomiteen eller oppnevne to nye sakkyndige, som avgir individuelle uttalelser om avhandlingen. Doktorgradskandidatens merknader vedlegges. Etter dette fatter beslutningsorganet selv vedtak i saken på grunnlag av innstillingen og de innhentede uttalelsene.</article> <article class="defaultP" margin-top="true"><i>Behandling av delt innstilling</i></article><article class="legalP" id="paragraf-19-ledd-2">Dersom det foreligger dissens i komiteen, kan styret eller det beslutningsorgan som styret bemyndiger uten ytterligere bedømmelse fatte vedtak i saken, eller søke nærmere avklaring fra bedømmelseskomiteen, eller oppnevne to nye sakkyndige som avgir individuelle uttalelser om avhandlingen. Doktorgradskandidatens merknader vedlegges. Etter dette fatter beslutningsorganet selv vedtak i saken på grunnlag av innstillingen og de innhentede uttalelser.</article></article><article class="legalArticle" data-lovdata-URL="LTI/forskrift/2005-09-13-1088/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Offentliggjøring av avhandlingen</span></h2><article class="legalP" id="paragraf-20-ledd-1">Dersom avhandlingen finnes verdig til å forsvares, leveres<ul class="defaultList"><li data-li-identifier="-" data-name="-"><article class="listArticle" id="paragraf-20-ledd-1-punkt-1"><article class="legalP" id="paragraf-20-ledd-1-punkt-1-ledd-1">25 eksemplarer av avhandlingen eller det antall eksemplarer doktorgradsutvalget har bestemt,</article></article></li><li data-li-identifier="-" data-name="-"><article class="listArticle" id="paragraf-20-ledd-1-punkt-2"><article class="legalP" id="paragraf-20-ledd-1-punkt-2-ledd-1">et kortfattet sammendrag i elektronisk form,</article></article></li><li data-li-identifier="-" data-name="-"><article class="listArticle" id="paragraf-20-ledd-1-punkt-3"><article class="legalP" id="paragraf-20-ledd-1-punkt-3-ledd-1">et sammendrag av avhandlingen på engelsk eller et annet verdensspråk.</article></article></li></ul></article><article class="legalP" id="paragraf-20-ledd-2">Avhandlingen skal være offentlig tilgjengelig senest to uker før disputasen holdes.</article></article><article class="legalArticle" data-lovdata-URL="LTI/forskrift/2005-09-13-1088/§21" data-name="§21" id="paragraf-21"><h2 class="legalArticleHeader"><span class="legalArticleValue">§ 21</span>. <span class="legalArticleTitle">Prøveforelesning</span></h2><article class="legalP" id="paragraf-21-ledd-1">Prøveforelesning skal være over oppgitt emne. Emne for prøveforelesning over oppgitt emne fastsettes av bedømmelseskomiteen og kunngjøres for kandidaten ti (10) virkedager før forelesningen.</article><article class="legalP" id="paragraf-21-ledd-2">Prøveforelesningen skal holdes etter at avhandlingen er innlevert, men før disputasen, og skal godkjennes av bedømmelseskomiteen.</article></article><article class="legalArticle" data-lovdata-URL="LTI/forskrift/2005-09-13-1088/§22" data-name="§22" id="paragraf-22"><h2 class="legalArticleHeader"><span class="legalArticleValue">§ 22</span>. <span class="legalArticleTitle">Forsvar av avhandlingen</span></h2><article class="legalP" id="paragraf-22-ledd-1">Når prøveforelesningen er avholdt og godkjent, skal doktorgradskandidaten forsvare avhandlingen i offentlig disputas. Tid og sted for disputasen skal offentliggjøres i god tid sammen med opplysninger om hvordan avhandlingen er offentliggjort.</article><article class="legalP" id="paragraf-22-ledd-2">Disputasen skjer på avhandlingsspråket eller norsk med mindre Høgskolen i Oslo godkjenner noe annet.</article><article class="legalP" id="paragraf-22-ledd-3">Det skal normalt være to opponenter. De to opponentene skal være medlemmer av bedømmelseskomiteen.</article><article class="legalP" id="paragraf-22-ledd-4">Disputasen ledes av doktorgradsprogrammets faglige leder eller den denne bemyndiger. Den som leder disputasen gjør kort rede for innleveringen og bedømmelsen av avhandlingen og for prøveforelesningen. Deretter gjør doktoranden rede for hensikten med og resultatet av den vitenskapelige undersøkelsen. Førsteopponent innleder diskusjonen og annenopponent avslutter disputasen. Høgskolen i Oslo kan likevel fastsette annen rekkefølge og oppgavefordeling mellom doktoranden og førsteopponenten. Øvrige tilstedeværende som ønsker å opponere ex auditorio, må under disputasen gi melding om dette til disputasens leder innen det tidspunkt som denne fastsetter.</article><article class="legalP" id="paragraf-22-ledd-5">Etter disputasen sender bedømmelseskomiteen en innberetning til Høgskolen i Oslo, der den gjør rede for hvordan den har vurdert forsvaret av avhandlingen. Innberetningen skal konkludere med om disputasen er godkjent/ikke godkjent.</article><article class="legalP" id="paragraf-22-ledd-6">Hvis disputasen ikke godkjennes, kan ny disputas avlegges. Så vidt mulig skal ny disputas vurderes av den opprinnelige bedømmelseskomiteen. Disputasen skal finnes tilfredsstillende før diplom/vitnemål kan tildeles.</article></article><article class="legalArticle" data-lovdata-URL="LTI/forskrift/2005-09-13-1088/§23" data-name="§23" id="paragraf-23"><h2 class="legalArticleHeader"><span class="legalArticleValue">§ 23</span>. <span class="legalArticleTitle">Kreering og diplom/vitnemål</span></h2><article class="legalP" id="paragraf-23-ledd-1">Når Høgskolen i Oslo har godkjent opplæring, prøveforelesning, avhandling og disputas, kreeres doktoranden til philosophiae doctor av høgskolens styre.</article><article class="legalP" id="paragraf-23-ledd-2">Diplom/vitnemål utferdiges av Høgskolen i Oslo. Avhandlingens tittel skal inngå i diplomet/vitnemålet. I diplomet/vitnemålet skal det også gis opplysninger om det faglige opplæringsprogram doktoranden har deltatt i.</article></article><article class="legalArticle" data-lovdata-URL="LTI/forskrift/2005-09-13-1088/§24" data-name="§24" id="paragraf-24"><h2 class="legalArticleHeader"><span class="legalArticleValue">§ 24</span>. <span class="legalArticleTitle">Bruk av arbeidet</span></h2><article class="legalP" id="paragraf-24-ledd-1">De deler av doktorgradsavhandlingen som doktoranden alene har opphavsrett til, samt andre faglitterære verk som er resultat av arbeidet med avhandlingen og som doktoranden alene har opphavsrett til, kan vederlagsfritt benyttes ved framstilling av kopier til bruk i høgskolens undervisnings- og forskningsvirksomhet. For doktorgradskandidater som ikke tilsettes ved Høgskolen i Oslo, inngås egen avtale som sikrer tilsvarende bruk. Ved slik bruk skal doktorgradskandidaten navngis slik lovgivning og god skikk tilsier.</article></article><article class="legalArticle" data-lovdata-URL="LTI/forskrift/2005-09-13-1088/§25" data-name="§25" id="paragraf-25"><h2 class="legalArticleHeader"><span class="legalArticleValue">§ 25</span>. <span class="legalArticleTitle">Klage</span></h2> <article class="defaultP" margin-top="true"><i>Klage på opptak/søknadsbehandling</i></article><article class="legalP" id="paragraf-25-ledd-1">Avslag på søknad om opptak etter § 5 kan påklages etter reglene i forvaltningsloven § 28 flg. Grunngitt klage sendes den enhet ved Høgskolen i Oslo som er ansvarlig for doktorgradsprogrammet. Blir avslaget opprettholdt, sendes klagen uten ugrunnet opphold til høgskolens sentrale klagenemnd til avgjørelse.</article> <article class="defaultP" margin-top="true"><i>Klage på godkjenning av opplæringsprogrammet</i></article><article class="legalP" id="paragraf-25-ledd-2">Ved klage på avslag på søknad om godkjenning av kurs eller andre deler av opplæringsprogrammet, gjelder § 28 flg. i forvaltningsloven tilsvarende. Ved klage over sensur ved særskilt eksamen eller prøve gjelder likevel lov om universiteter og høyskoler § 5-2 og § 5-3.</article> <article class="defaultP" margin-top="true"><i>Klage på avslag på søknad om bedømmelse eller underkjenning av avhandling, prøveforelesning eller forsvar</i></article><article class="legalP" id="paragraf-25-ledd-3">Underkjenning av avhandling, prøveforelesning eller forsvar kan påklages etter reglene i forvaltningsloven § 28 flg. Grunngitt klage sendes den enhet ved Høgskolen i Oslo som er ansvarlig for doktorgradsprogrammet. Høgskolen kan prøve alle sider ved det påklagede vedtak.</article> <article class="defaultP" margin-top="true"><i>Klage på vedtak om tvungen avslutning</i></article><article class="legalP" id="paragraf-25-ledd-4">Ved klage på vedtak om tvungen avslutning av doktorgradsutdanningen, jf. § 13, gjelder § 22 første punkt tilsvarende.</article></article><article class="legalArticle" data-lovdata-URL="LTI/forskrift/2005-09-13-1088/§26" data-name="§26" id="paragraf-26"><h2 class="legalArticleHeader"><span class="legalArticleValue">§ 26</span>. <span class="legalArticleTitle">Utfyllende bestemmelser</span></h2><article class="legalP" id="paragraf-26-ledd-1">Styret for Høgskolen i Oslo kan fastsette utfyllende bestemmelser til denne forskrift.</article></article><article class="legalArticle" data-lovdata-URL="LTI/forskrift/2005-09-13-1088/§27" data-name="§27" id="paragraf-27"><h2 class="legalArticleHeader"><span class="legalArticleValue">§ 27</span>. <span class="legalArticleTitle">Ikrafttredelse</span></h2><article class="legalP" id="paragraf-27-ledd-1">Forskriften trer i kraft straks.</article></article></main></body></html>