<!DOCTYPE html><html lang="no"><head><title>Forskrift om bruk av system for sikkerhetsvurdering og sikkerhetsoppfølgingsplaner innen flysikringstjenesten (BSL A 1-10).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-09-26-1074</dd><dt class="dokid">DokumentID</dt><dd class="dokid">LTI/forskrift/2005-09-26-1074</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 12 s 1808</dd><dt class="dateInForce">I kraft fra</dt><dd class="dateInForce">2005-11-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-12-03-1342</li><li>forskrift/2003-08-21-1068</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-101/§7-1</li><li>lov/1993-06-11-101/§7-4</li><li>lov/1993-06-11-101/§9-1</li><li>forskrift/1999-12-10-1273</li></ul></dd><dt class="dateOfPublication">Kunngjort</dt><dd class="dateOfPublication">2005-09-27</dd><dt class="journalNumber">Journalnummer</dt><dd class="journalNumber">2005-0896</dd><dt class="titleShort">Korttittel</dt><dd class="titleShort">Forskrift om sikkerhetssystemer, BSL A 1-10</dd><dt class="title">Tittel</dt><dd class="title">Forskrift om bruk av system for sikkerhetsvurdering og sikkerhetsoppfølgingsplaner innen flysikringstjenesten (BSL A 1-10).</dd><dt class="miscInformation">Annet om dokumentet</dt><dd class="miscInformation">Fastsatt av Luftfartstilsynet 26. september 2005 med hjemmel i lov 11. juni 1993 nr. 101 om luftfart (luftfartsloven) § 7-1 tredje ledd, § 7-4 annet ledd og § 9-1, jf. delegeringsvedtak 10. desember 1999 nr. 1273.</dd><dt class="refid">RefID</dt><dd class="refid">forskrift/2005-09-26-1074</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om bruk av system for sikkerhetsvurdering og sikkerhetsoppfølgingsplaner innen flysikringstjenesten (BSL A 1-10).<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Krav til system for sikkerhetsvurdering</li><li>§ 5. Krav til systemets innhold og omfang</li><li>§ 6. Sikkerhetsvurdering</li><li>§ 7. Dokumentasjon og rapportering</li><li>§ 8. Aksept</li><li>§ 9. Dispensasjon</li><li>§ 10. Ikrafttredelse</li><li>§ 11. Endringer i andre forskrifter</li><li>Vedlegg 1</li><li>Veiledende materiale til BSL A 1-10</li></ul></li></ul></dd></dl></header><main class="documentBody" data-lovdata-URL="LTI/forskrift/2005-09-26-1074" id="dokument"><h1>Forskrift om bruk av system for sikkerhetsvurdering og sikkerhetsoppfølgingsplaner innen flysikringstjenesten (BSL A 1-10).</h1><article class="legalP" id="ledd-1">Til forskriften er knyttet følgende vedlegg som gjelder som del av forskriften:</article><article class="legalP" id="ledd-2">Vedlegg 1: Tabell A-1 Alvorlighetsgrad og tabell A-2 Sikkerhetsmål.</article><article class="legalArticle" data-lovdata-URL="LTI/forskrift/2005-09-26-1074/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er å gjennomføre Eurocontrol Safety Regulatory Requirement 4 (ESARR 4) i norsk rett. Forskriften fastsetter krav til sikkerhetsvurdering og risikoreduksjon innenfor flysikringstjenesten i den hensikt å oppnå et akseptabelt og høyt flysikkerhetsnivå.</article></article><article class="legalArticle" data-lovdata-URL="LTI/forskrift/2005-09-26-1074/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="numberedLegalP" data-numerator="1" id="paragraf-2-nummer-1">(1) Forskriften omfatter krav til bruk av risikoanalyser og sikkerhetsoppfølgingsplaner ved endringer og anskaffelser innen flysikringstjenesten på land og i tilknytning til norsk petroleumsvirksomhet på kontinentalsokkelen.</article><article class="numberedLegalP" data-numerator="2" id="paragraf-2-nummer-2">(2) Forskriften omfatter mennesker, prosedyrer og utstyr inklusiv maskin og programvare, innen flysikringstjenesten. Bestemmelsene omfatter planlegging, implementering og alle driftsfaser.</article><article class="numberedLegalP" data-numerator="3" id="paragraf-2-nummer-3">(3) Forskriften gjelder tjenesteleverandør for flysikringstjenester der:<ul class="defaultList"><li data-li-identifier="a)" data-name="a)"><article class="listArticle" id="paragraf-2-nummer-3-punkt-1"><article class="legalP" id="paragraf-2-nummer-3-punkt-1-ledd-1">sivil tjenesteleverandør yter tjenester til sivil eller militær lufttrafikk og</article></article></li><li data-li-identifier="b)" data-name="b)"><article class="listArticle" id="paragraf-2-nummer-3-punkt-2"><article class="legalP" id="paragraf-2-nummer-3-punkt-2-ledd-1">militær tjenesteleverandør yter tjenester til sivil lufttrafikk.</article></article></li></ul></article></article><article class="legalArticle" data-lovdata-URL="LTI/forskrift/2005-09-26-1074/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I forskriften menes med:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>Alvorlighet:</i> Omfanget av konsekvenser som farer for flysikkerheten kan lede til.</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>Fare (hazard):</i> En tilstand, hendelse eller omstendighet som kan føre til en ulykke.</article></article></li><li data-li-identifier="c)" data-name="c)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>Flysikringstjeneste:</i> En felles betegnelse for lufttrafikkstyring, flynavigasjonstjeneste og flyværtjeneste.</article></article></li><li data-li-identifier="d)" data-name="d)"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>Kvalitativ:</i> Et forhold som er beskrevet med ord.</article></article></li><li data-li-identifier="e)" data-name="e)"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>Kvantitativ:</i> Et forhold som er beskrevet med tall.</article></article></li><li data-li-identifier="f)" data-name="f)"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1"><i>Lufttrafikkstyring (Air traffic management/ATM):</i> Felles betegnelse for lufttrafikktjeneste (ATS), trafikkflytledelse (ATFM) og luftromsorganisering (ASM).</article></article></li><li data-li-identifier="g)" data-name="g)"><article class="listArticle" id="paragraf-3-ledd-1-punkt-7"><article class="legalP" id="paragraf-3-ledd-1-punkt-7-ledd-1"><i>Risiko:</i> Uttrykk for den påvirkning som uønskede hendelser representerer på mennesker, miljø eller materielle verdier. Risikoen uttrykkes ved sannsynligheten for og konsekvensene av de uønskede hendelsene.</article></article></li><li data-li-identifier="h)" data-name="h)"><article class="listArticle" id="paragraf-3-ledd-1-punkt-8"><article class="legalP" id="paragraf-3-ledd-1-punkt-8-ledd-1"><i>Risikoanalyse (risk assessment):</i> En systematisk framgangsmåte for å beskrive og eventuelt beregne risiko. Risikoanalysen utføres ved kartlegging av mulige uønskede hendelser og årsaken til og konsekvensene av disse.</article></article></li><li data-li-identifier="i)" data-name="i)"><article class="listArticle" id="paragraf-3-ledd-1-punkt-9"><article class="legalP" id="paragraf-3-ledd-1-punkt-9-ledd-1"><i>Risikoreduserende tiltak (mitigation):</i> Tiltak med sikte på å redusere sannsynlighet for og/eller konsekvens av uønskede hendelser.</article></article></li><li data-li-identifier="j)" data-name="j)"><article class="listArticle" id="paragraf-3-ledd-1-punkt-10"><article class="legalP" id="paragraf-3-ledd-1-punkt-10-ledd-1"><i>Sannsynlighet:</i> Uttrykk for hvor ofte en bestemt hendelse kan inntreffe.</article></article></li><li data-li-identifier="k)" data-name="k)"><article class="listArticle" id="paragraf-3-ledd-1-punkt-11"><article class="legalP" id="paragraf-3-ledd-1-punkt-11-ledd-1"><i>Sikkerhet (safety):</i> Fravær av uakseptabel risiko.</article></article></li><li data-li-identifier="l)" data-name="l)"><article class="listArticle" id="paragraf-3-ledd-1-punkt-12"><article class="legalP" id="paragraf-3-ledd-1-punkt-12-ledd-1"><i>Sikkerhetskrav (safety requirement):</i> Et kompenserende tiltak som settes til de enkelte delelementer, for å oppnå fastsatte sikkerhetsmål.</article></article></li><li data-li-identifier="m)" data-name="m)"><article class="listArticle" id="paragraf-3-ledd-1-punkt-13"><article class="legalP" id="paragraf-3-ledd-1-punkt-13-ledd-1"><i>Sikkerhetsmål (safety objective):</i> Et planlagt måltall for høyeste tolererbare hyppighet eller sannsynlighet for at en hendelse av en bestemt alvorlighetsgrad kan inntre.</article></article></li><li data-li-identifier="n)" data-name="n)"><article class="listArticle" id="paragraf-3-ledd-1-punkt-14"><article class="legalP" id="paragraf-3-ledd-1-punkt-14-ledd-1"><i>Sikkerhetsnivå (safety level):</i> Et nivå for sikkerhet vurdert i forhold til fastsatte måltall og/eller akseptkriteria.</article></article></li><li data-li-identifier="o)" data-name="o)"><article class="listArticle" id="paragraf-3-ledd-1-punkt-15"><article class="legalP" id="paragraf-3-ledd-1-punkt-15-ledd-1"><i>Sikkerhetsoppfølgingsplan:</i> Plan som beskriver nødvendige handlinger som skal gjennomføres for å håndtere identifiserte risikoelementer, samt sikre at fastsatte sikkerhetsmål opprettholdes gjennom systemets levetid.</article></article></li><li data-li-identifier="p)" data-name="p)"><article class="listArticle" id="paragraf-3-ledd-1-punkt-16"><article class="legalP" id="paragraf-3-ledd-1-punkt-16-ledd-1"><i>Sikkerhetsvurdering (safety assessment):</i> En felles betegnelse for: <ul class="defaultList"><li data-li-identifier="-" data-name="-"><article class="listArticle" id="paragraf-3-ledd-1-punkt-16-ledd-1-punkt-1"><article class="legalP" id="paragraf-3-ledd-1-punkt-16-ledd-1-punkt-1-ledd-1">Identifisering – en systematisk gjennomgang for å identifisere risikoen ved eventuell fare som kan oppstå og som skyldes menneske, prosedyrer og/eller utstyr.</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-16-ledd-1-punkt-2"><article class="legalP" id="paragraf-3-ledd-1-punkt-16-ledd-1-punkt-2-ledd-1">Klassifisering – å bestemme om identifisert risiko er akseptabel (risikobedømmelse).</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-16-ledd-1-punkt-3"><article class="legalP" id="paragraf-3-ledd-1-punkt-16-ledd-1-punkt-3-ledd-1">Håndtering – å iverksette forebyggende tiltak og verifisere at disse er etterlevd.</article></article></li></ul></article></article></li><li data-li-identifier="q)" data-name="q)"><article class="listArticle" id="paragraf-3-ledd-1-punkt-17"><article class="legalP" id="paragraf-3-ledd-1-punkt-17-ledd-1"><i>System for sikkerhetsstyring:</i> Et systematisk og dokumentert styringssystem som har som formål å oppnå og opprettholde et akseptabelt sikkerhetsnivå i potensielt risikofylte virksomheter.</article></article></li><li data-li-identifier="r)" data-name="r)"><article class="listArticle" id="paragraf-3-ledd-1-punkt-18"><article class="legalP" id="paragraf-3-ledd-1-punkt-18-ledd-1"><i>Tjenesteleverandør:</i> Foretak som er ansvarlig for etablering og drift av de ulike elementer innenfor flysikringstjeneste.</article></article></li></ul></article></article><article class="legalArticle" data-lovdata-URL="LTI/forskrift/2005-09-26-1074/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til system for sikkerhetsvurdering</span></h2><article class="numberedLegalP" data-numerator="1" id="paragraf-4-nummer-1">(1) Tjenesteleverandør skal ha et system som ivaretar identifisering og klassifisering av farer, bruk av risikoanalyser og tiltak for å bringe sikkerheten til det aksepterte nivå som angitt i vedlegg 1, Tabell A-2, Sikkerhetsmål.</article><article class="numberedLegalP" data-numerator="2" id="paragraf-4-nummer-2">(2) Systemet kan integreres som en del av tjenesteleverandørens system for sikkerhetsstyring.</article><article class="numberedLegalP" data-numerator="3" id="paragraf-4-nummer-3">(3) Systemet samt senere endringer skal aksepteres av Luftfartstilsynet.</article></article><article class="legalArticle" data-lovdata-URL="LTI/forskrift/2005-09-26-1074/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til systemets innhold og omfang</span></h2><article class="numberedLegalP" data-numerator="1" id="paragraf-5-nummer-1">(1) Tjenesteleverandør skal sikre at identifisering av farer så vel som risikoanalyse og risikoreduserende tiltak gjennomføres systematisk ved alle endringer og anskaffelser. Systemet skal omfatte alle deler av flysikringstjenesten, inkludert tjenester eller systemer levert av underleverandører, på en måte som:<ul class="defaultList"><li data-li-identifier="a)" data-name="a)"><article class="listArticle" id="paragraf-5-nummer-1-punkt-1"><article class="legalP" id="paragraf-5-nummer-1-punkt-1-ledd-1">ivaretar alle faser fra og med planlegging og implementering, operativ bruk, vedlikehold, frem til og med fasen for driftsnedlegging,</article></article></li><li data-li-identifier="b)" data-name="b)"><article class="listArticle" id="paragraf-5-nummer-1-punkt-2"><article class="legalP" id="paragraf-5-nummer-1-punkt-2-ledd-1">omfatter både luftbårne og bakkebaserte elementer av flysikringstjenesten i samarbeid med de som er ansvarlige for disse,</article></article></li><li data-li-identifier="c)" data-name="c)"><article class="listArticle" id="paragraf-5-nummer-1-punkt-3"><article class="legalP" id="paragraf-5-nummer-1-punkt-3-ledd-1">omfatter elementene mennesker, prosedyrer og utstyr, samt samspillet mellom disse elementene og påvirkningen på det øvrige systemet.</article></article></li></ul></article><article class="numberedLegalP" data-numerator="2" id="paragraf-5-nummer-2">(2) Tjenesteleverandør skal utarbeide sikkerhetsoppfølgingsplaner for å følge opp sikkerhetsvurderingene foretatt i henhold til første ledd.</article></article><article class="legalArticle" data-lovdata-URL="LTI/forskrift/2005-09-26-1074/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Sikkerhetsvurdering</span></h2><article class="numberedLegalP" data-numerator="1" id="paragraf-6-nummer-1">(1) Sikkerhetsvurderinger skal inkludere:<ul class="defaultList"><li data-li-identifier="a)" data-name="a)"><article class="listArticle" id="paragraf-6-nummer-1-punkt-1"><article class="legalP" id="paragraf-6-nummer-1-punkt-1-ledd-1">En fastsettelse av omfang, avgrensning av, samt grensesnitt mellom elementene som blir vurdert, så vel som en identifikasjon av funksjonene som elementene utfører og det operative miljøet de er tiltenkt å fungere i,</article></article></li><li data-li-identifier="b)" data-name="b)"><article class="listArticle" id="paragraf-6-nummer-1-punkt-2"><article class="legalP" id="paragraf-6-nummer-1-punkt-2-ledd-1">En fastsettelse av sikkerhetsmålene knyttet til det enkelte element, herunder: <ul class="defaultList"><li data-li-identifier="1." data-name="1."><article class="listArticle" id="paragraf-6-nummer-1-punkt-2-ledd-1-punkt-1"><article class="legalP" id="paragraf-6-nummer-1-punkt-2-ledd-1-punkt-1-ledd-1">En identifikasjon av mulige farer og feil, samt den effekten disse enkeltvis eller i kombinasjon kan påføre systemet.</article></article></li><li data-li-identifier="2." data-name="2."><article class="listArticle" id="paragraf-6-nummer-1-punkt-2-ledd-1-punkt-2"><article class="legalP" id="paragraf-6-nummer-1-punkt-2-ledd-1-punkt-2-ledd-1">En klassifisering av effekten de identifiserte farer og feil kan ha på sikkerheten til luftfartøy, så vel som en vurdering av alvorligheten av de effektene, uttrykt som en funksjon av sannsynlighet og konsekvens, jf. vedlegg 1.</article></article></li><li data-li-identifier="3." data-name="3."><article class="listArticle" id="paragraf-6-nummer-1-punkt-2-ledd-1-punkt-3"><article class="legalP" id="paragraf-6-nummer-1-punkt-2-ledd-1-punkt-3-ledd-1">En avgjørelse av en risikos tolererbarhet, beskrevet som hvor ofte faren eller feilen kan forekomme, vurdert ut fra tabellene over alvorlighetsgrad og sikkerhetsmål i vedlegg 1.</article></article></li></ul></article></article></li><li data-li-identifier="c)" data-name="c)"><article class="listArticle" id="paragraf-6-nummer-1-punkt-3"><article class="legalP" id="paragraf-6-nummer-1-punkt-3-ledd-1">En fastsettelse av sikkerhetskrav som minst skal omfatte: <ul class="defaultList"><li data-li-identifier="1." data-name="1."><article class="listArticle" id="paragraf-6-nummer-1-punkt-3-ledd-1-punkt-1"><article class="legalP" id="paragraf-6-nummer-1-punkt-3-ledd-1-punkt-1-ledd-1">Spesifisering av de risikoreduserende tiltakene som er nødvendig for å håndtere de identifiserte farene.</article></article></li><li data-li-identifier="2." data-name="2."><article class="listArticle" id="paragraf-6-nummer-1-punkt-3-ledd-1-punkt-2"><article class="legalP" id="paragraf-6-nummer-1-punkt-3-ledd-1-punkt-2-ledd-1">Identifisering av de sikkerhetsmessige krav som vil kunne gjøres gjeldende for den aktuelle del eller andre deler av flysikringstjenesten eller dets operative miljø.</article></article></li><li data-li-identifier="3." data-name="3."><article class="listArticle" id="paragraf-6-nummer-1-punkt-3-ledd-1-punkt-3"><article class="legalP" id="paragraf-6-nummer-1-punkt-3-ledd-1-punkt-3-ledd-1">Dokumentasjon på de risikoreduserende tiltakenes egnethet og effektivitet.</article></article></li></ul></article></article></li></ul></article><article class="numberedLegalP" data-numerator="2" id="paragraf-6-nummer-2">(2) Tjenesteleverandør skal verifisere at alle identifiserte sikkerhetsmål og sikkerhetskrav er oppfylt:<ul class="defaultList"><li data-li-identifier="a)" data-name="a)"><article class="listArticle" id="paragraf-6-nummer-2-punkt-1"><article class="legalP" id="paragraf-6-nummer-2-punkt-1-ledd-1">før implementeringen av endringen eller anskaffelsen,</article></article></li><li data-li-identifier="b)" data-name="b)"><article class="listArticle" id="paragraf-6-nummer-2-punkt-2"><article class="legalP" id="paragraf-6-nummer-2-punkt-2-ledd-1">i overgangsfasen til driftsfasen,</article></article></li><li data-li-identifier="c)" data-name="c)"><article class="listArticle" id="paragraf-6-nummer-2-punkt-3"><article class="legalP" id="paragraf-6-nummer-2-punkt-3-ledd-1">i driftsfasen, og</article></article></li><li data-li-identifier="d)" data-name="d)"><article class="listArticle" id="paragraf-6-nummer-2-punkt-4"><article class="legalP" id="paragraf-6-nummer-2-punkt-4-ledd-1">i enhver overgangsfase til utfasing.</article></article></li></ul><p class="leddfortsettelse">Sikkerhetsvurderinger skal i størst mulig grad være kvantitative. Kvalitative sikkerhetsvurderinger kan unntaksvis benyttes og bruken skal i så fall begrunnes.</p></article></article><article class="legalArticle" data-lovdata-URL="LTI/forskrift/2005-09-26-1074/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Dokumentasjon og rapportering</span></h2><article class="legalP" id="paragraf-7-ledd-1">(1) Resultater, fremgangsmåter, tilhørende begrunnelse i sikkerhetsvurderingen, evalueringen og risikoreduksjonen skal samles og dokumenteres på en måte som sikrer at:<ul class="defaultList"><li data-li-identifier="a)" data-name="a)"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">korrekte og fullstendige argumenter finnes for å bekrefte at elementet som vurderes, så vel som hele flysikringstjenesten, er, og vil forbli, sikkert nok, dvs. møter sitt tildelte sikkerhetsmål, inklusiv spesifikasjoner av alle overvåkings- og kontrollmetoder som brukes for å demonstrere at eksisterende flysikkerhetsnivå som et minimum opprettholdes.</article></article></li><li data-li-identifier="b)" data-name="b)"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">alle sikkerhetskrav relatert til implementeringen av endringen skal kunne spores til den tiltenkte operasjonen/funksjonen.</article></article></li></ul></article><article class="numberedLegalP" data-numerator="2" id="paragraf-7-nummer-1">(2) Alle fastsatte sikkerhetsmål skal rapporteres til Luftfartstilsynet.</article><article class="numberedLegalP" data-numerator="3" id="paragraf-7-nummer-2">(3) Tjenesteleverandører skal rapportere beregnet sikkerhetsnivå til Luftfartstilsynet, første gang innen 1. januar 2006. Deretter skal det rapporteres årlig for å dokumentere opprettholdelse av fastslått sikkerhetsnivå.</article><article class="numberedLegalP" data-numerator="4" id="paragraf-7-nummer-3">(4) Luftfartstilsynet kan til enhver tid kreve å få utlevert all dokumentasjon.</article></article><article class="legalArticle" data-lovdata-URL="LTI/forskrift/2005-09-26-1074/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Aksept</span></h2><article class="legalP" id="paragraf-8-ledd-1">Aksept av system og prosedyrer utviklet i henhold til denne forskrift, skal ivaretas gjennom aksept av endring av system for sikkerhetsstyring, etablert i henhold til forskrift 21. august 2003 nr. 1068 om bruk av system for sikkerhetsstyring innen flysikringstjenesten og bakketjenesten (BSL A 1-9).</article></article><article class="legalArticle" data-lovdata-URL="LTI/forskrift/2005-09-26-1074/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Dispensasjon</span></h2><article class="legalP" id="paragraf-9-ledd-1">Luftfartstilsynet kan, når særlige grunner tilsier det, dispensere fra bestemmelsene i denne forskrift.</article></article><article class="legalArticle" data-lovdata-URL="LTI/forskrift/2005-09-26-1074/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Denne forskrift gjelder fra 1. november 2005.</article></article><article class="legalArticle" data-lovdata-URL="LTI/forskrift/2005-09-26-1074/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Endringer i andre forskrifter</span></h2><article class="legalP" id="paragraf-11-ledd-1">Fra den tid forskriften trer i kraft gjøres følgende endringer i andre forskrifter:<ul class="defaultList"><li data-li-identifier="1." data-name="1."><article class="listArticle" id="paragraf-11-ledd-1-punkt-1"><article class="legalP" id="paragraf-11-ledd-1-punkt-1-ledd-1">I forskrift 21. august 2003 nr. 1068 om bruk av system for sikkerhetsstyring innen flysikringstjenesten og bakketjenesten (BSL A 1-9) skal § 13 tredje ledd lyde:</article></article></li><li><article class="listArticle" id="paragraf-11-ledd-1-punkt-2"><article class="legalP" id="paragraf-11-ledd-1-punkt-2-ledd-1">Luftfartstilsynet kan til enhver tid kreve å få utlevert all dokumentasjon.</article></article></li><li data-li-identifier="2." data-name="2."><article class="listArticle" id="paragraf-11-ledd-1-punkt-3"><article class="legalP" id="paragraf-11-ledd-1-punkt-3-ledd-1">I forskrift 3. desember 2002 nr. 1342 om flynavigasjonstjenesten (BSL G 6-1) skal § 9 første ledd lyde:</article></article></li><li><article class="listArticle" id="paragraf-11-ledd-1-punkt-4"><article class="legalP" id="paragraf-11-ledd-1-punkt-4-ledd-1">Flynavigasjonsutstyr skal være teknisk godkjent av Luftfartstilsynet, før det kan settes i operativ drift. Tjenesteyter eller produsent av utstyr skal søke Luftfartstilsynet om teknisk godkjenning. Det må dokumenteres at anlegget oppfyller sikkerhetskrav som tilsvarer kravene for sikkerhetsvurdering i forskrift 26. september 2005 nr. 1074 om bruk av system for sikkerhetsvurdering og sikkerhetsoppfølgingsplaner innen flysikringstjenesten (BSL A 1-10).</article></article></li></ul></article></article><section class="section" data-name="vedlegg1" id="kapittel-1" data-lovdata-URL="LTI/forskrift/2005-09-26-1074/KAPITTEL_1"><h2>Vedlegg 1</h2><article class="legalP" id="kapittel-1-ledd-1">Vedlegget er en del av forskrift 26. september 2005 nr. 1074 om bruk av system for sikkerhetsvurdering og sikkerhetsoppfølgingsplaner innen flysikringstjenesten (BSL A 1-10).</article> <article class="defaultP" margin-top="true"><i>Identifisering og klassifisering av farer</i></article><article class="numberedLegalP" data-numerator="1" id="kapittel-1-nummer-1">(1) Det skal foretas en systematisk identifisering av farer som kan oppstå som følge av en endring eller anskaffelse, før risikoen kan vurderes.</article><article class="numberedLegalP" data-numerator="2" id="kapittel-1-nummer-2">(2) Alvorligheten av konsekvenser i de analyserte faresituasjonene skal klassifiseres i henhold til tabell A-1 Alvorlighetsgrad. Ved bestemmelse av alvorlighetsgrad for den konsekvens en faresituasjon kan føre til på driften, skal evalueringen inkludere, men ikke begrenses til, en vurdering av følgende faktorer:<ul class="defaultList"><li data-li-identifier="a)" data-name="a)"><article class="listArticle" id="kapittel-1-nummer-2-punkt-1"><article class="legalP" id="kapittel-1-nummer-2-punkt-1-ledd-1">innvirkning på flygebesetningsmedlemmer,</article></article></li><li data-li-identifier="b)" data-name="b)"><article class="listArticle" id="kapittel-1-nummer-2-punkt-2"><article class="legalP" id="kapittel-1-nummer-2-punkt-2-ledd-1">innvirkning på lufttrafikktjenestepersonell,</article></article></li><li data-li-identifier="c)" data-name="c)"><article class="listArticle" id="kapittel-1-nummer-2-punkt-3"><article class="legalP" id="kapittel-1-nummer-2-punkt-3-ledd-1">innvirkning på luftfartøyets luftdyktighet,</article></article></li><li data-li-identifier="d)" data-name="d)"><article class="listArticle" id="kapittel-1-nummer-2-punkt-4"><article class="legalP" id="kapittel-1-nummer-2-punkt-4-ledd-1">innvirkning på funksjonaliteten av bakkedelen av flysikringstjenesten,</article></article></li><li data-li-identifier="e)" data-name="e)"><article class="listArticle" id="kapittel-1-nummer-2-punkt-5"><article class="legalP" id="kapittel-1-nummer-2-punkt-5-ledd-1">innvirkning på evne til å yte sikker flysikringstjeneste.</article></article></li></ul></article><article class="numberedLegalP" data-numerator="3" id="kapittel-1-nummer-3">(3) Fareidentifikasjon og klassifisering av alvorlighet, skal ikke begrense seg til de delene av systemet som skal endres, men også inkludere hele systemet som er nødvendig for å utføre tjenesten.</article><article class="numberedLegalP" data-numerator="4" id="kapittel-1-nummer-4">(4) Analyse av konsekvenser skal inkludere evaluering av:<ul class="defaultList"><li data-li-identifier="a)" data-name="a)"><article class="listArticle" id="kapittel-1-nummer-4-punkt-1"><article class="legalP" id="kapittel-1-nummer-4-punkt-1-ledd-1">forskjellige muligheter for fareeksponering,</article></article></li><li data-li-identifier="b)" data-name="b)"><article class="listArticle" id="kapittel-1-nummer-4-punkt-2"><article class="legalP" id="kapittel-1-nummer-4-punkt-2-ledd-1">operativt miljø. <table><thead><tr><th data-text-align="left" data-vertical-align="top"><i>Alvorlighetsklasser</i></th><th data-text-align="left" data-vertical-align="top"><i>Klasse 1</i><br /><i>Ulykke</i></th><th data-text-align="left" data-vertical-align="top"><i>Klasse 2</i><br /><i>Alvorlige hendelse</i></th><th data-text-align="left" data-vertical-align="top"><i>Klasse 3</i><br /><i>Større hendelse</i></th><th data-text-align="left" data-vertical-align="top"><i>Klasse 4</i><br /><i>Betydelige hendelse</i></th><th data-text-align="left" data-vertical-align="top"><i>Klasse 5</i><br /><i>Ingen umiddelbar innvirkning på sikkerheten</i></th></tr></thead><tbody><tr><td data-text-align="left" data-vertical-align="top">Kriterier for klassifikasjon i angitte klasser</td><td data-text-align="left" data-vertical-align="top">– Katastrofale hendelser<br />– Kollisjon mellom luftfartøy i luften eller på bakken<br />– CFIT<br />– Bortfall av flysikringstjenesten</td><td data-text-align="left" data-vertical-align="top">– Stor reduksjon i atskillelse (&lt;50% av spesifisert minima) uten evne til å kontrollere<br />– En eller flere luftfartøy avviker fra sine godkjente klareringer slik at brå manøvre er nødvendig for å unngå kollisjon mot annet luftfartøy eller terreng (eller dersom en slik manøver ville vært på sin plass)</td><td data-text-align="left" data-vertical-align="top">– Stor reduksjon i atskillelse (for eksempel at atskillelsen er mindre enn halvparten av atskillelsesminimum), men med kontroll over situasjon gjenopprettes uten opphold<br />– Mindre reduksjon i atskillelse (for eksempel at atskillelsen er mer enn halvparten av atskillelsesminimum) uten evne til å kontrollere; uten bruk av unnamanøver på grunn av varsel fra kollisjons- eller terrengvarslingssystem</td><td data-text-align="left" data-vertical-align="top">– Økt arbeidsbelastning på lufttrafikktjenesten eller luftfartøyets flygere<br />– Mindre reduksjon i atskillelse (&gt;50% av spesifisert minima) men flygeleder og flyger evner å reagere og gjenopprette kontroll</td><td data-text-align="left" data-vertical-align="top" /></tr></tbody></table></article></article></li></ul></article> <article class="defaultP" margin-top="true"><i>Tabell A-1 Alvorlighetsgrad</i></article> <article class="defaultP" margin-top="true"><i>Tabell for klassifisering av konsekvenser</i></article><article class="legalP" id="kapittel-1-ledd-2">Tabellen er ikke uttømmende, og de opplistede punkter skal kun oppfattes som eksempler på type hendelse innenfor hver enkelt alvorlighetsgrad.</article><article class="legalP" id="kapittel-1-ledd-3">Tilsvarende vurderinger skal også gjøres i tilknytning til flysikringstjeneste i luftrom der det ikke stilles krav til atskillelse.</article><article class="legalP" id="kapittel-1-ledd-4">Tabellen gir en ramme for hvordan en vurderer alvorligheten av farer i et bestemt teknisk/operativt miljø. Tabellen gir en kvalitativ klassifisering av en fares effekt på teknisk/operativ drift, som en følge av ulike feil i elementer i et flysikringssystem. <table><thead><tr><th data-text-align="left" data-vertical-align="top"><i>Alvorlighetsklasse</i></th><th data-text-align="left" data-vertical-align="top"><i>Klasse 1</i></th><th data-text-align="left" data-vertical-align="top"><i>Klasse 2</i></th><th data-text-align="left" data-vertical-align="top"><i>Klasse 3</i></th><th data-text-align="left" data-vertical-align="top"><i>Klasse 4</i></th><th data-text-align="left" data-vertical-align="top"><i>Klasse 5</i></th></tr></thead><tbody><tr><td data-text-align="left" data-vertical-align="top">Måltall for hyppighet (bidrag fra flysikringstjenesten)</td><td data-text-align="left" data-vertical-align="top">1,55x10<sup>-8</sup> per flytime</td><td data-text-align="left" data-vertical-align="top">1x10<sup>-6</sup> per flytime</td><td data-text-align="left" data-vertical-align="top">1x10<sup>-4</sup> per flytime</td><td data-text-align="left" data-vertical-align="top">1x10<sup>-2</sup> per flytime</td><td data-text-align="left" data-vertical-align="top" /></tr></tbody></table></article> <article class="defaultP" margin-top="true"><i>Tabell A-2 Akseptkriteria</i></article><article class="legalP" id="kapittel-1-ledd-5">Tabell over måltall for tolererbar hyppighet av farens effekt.</article></section><section class="section" id="kapittel-2" data-lovdata-URL="LTI/forskrift/2005-09-26-1074/KAPITTEL_2"><h2>Veiledende materiale til BSL A 1-10</h2><article class="legalP" id="kapittel-2-ledd-1">Systemet som omhandles i forskriften er å anse som en detaljering av de krav som er gitt i forskrift 21. august 2003 nr. 1068 om bruk av system for sikkerhetsstyring innen flysikringstjenesten og bakketjenesten (BSL A 1-9).</article> <article class="defaultP" margin-top="true"><i>Til § 1.</i></article><article class="legalP" id="kapittel-2-ledd-2">Hovedformålet med ESARR 4 er å utarbeide et harmonisert regelverk for bruk av sikkerhetsvurderinger og sikkerhetsoppfølgingsplaner innenfor flysikringstjeneste i Europa, i den hensikt å oppnå et høyt og akseptabelt flysikkerhetsnivå. Kompleksitet, integrering og automatisering av flysikringstjenesten krever en systematisk og strukturert bruk av sikkerhetsvurderinger. Fastsettelse av sikkerhetsmål, samt overvåking av faktisk sikkerhetsnivå og dermed graden av måloppnåelse, er viktige elementer i disse prosessene.</article><article class="legalP" id="kapittel-2-ledd-3">Designfeil, driftsfeil og vedlikeholdsfeil eller sammenbrudd i flysikringstjenesten kan gjennom reduserte sikkerhetsmarginer resultere i eller medvirke til en fare for luftfartøy. Som et resultat av dette legges en stadig større del av ansvaret for sikkerheten på de enkelte elementer av flysikringstjenesten. En stadig økende integrering av tjenester og utstyr på tvers av internasjonale grenser innenfor hele ECAC-området<sup class="footnotereference" data-footnotereferencevalue="1" data-unique-footnote-counter="1">1</sup> gjør det nødvendig med en strukturert og systematisk håndtering av risikoidentifisering og risikohåndtering. Følgelig er en harmonisert tilnærming til sikkerhetsvurderinger nødvendig for å sikre et høyt flysikkerhetsnivå i hele ECAC-området.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> European Civil Aviation Conference.</article></footer> <article class="defaultP" margin-top="true"><i>Til § 2:</i></article><article class="legalP" id="kapittel-2-ledd-4">På sikt planlegges virkeområdet for denne forskrift utvidet til også å omfatte bakketjenesten.</article><article class="legalP" id="kapittel-2-ledd-5">ESARR 4 stiller ikke krav til sikkerhetsvurderinger ved implementering og/eller planlegging av organisasjonsmessige eller ledelsesmessige endringer i tjenesteytelse innen ATM. Krav om slike sikkerhetsvurderinger ivaretas gjennom forskrift 21. august 2003 nr. 1068 om krav til bruk av system for sikkerhetsstyring innen flysikringstjenesten og bakketjenesten (BSL A 1-9) (ESARR 3).</article> <article class="defaultP" margin-top="true"><i>Til § 3:</i></article><article class="legalP" id="kapittel-2-ledd-6"><i>Lufttrafikkstyring (ATM):</i> Begrepet «lufttrafikkstyring» erstatter det tidligere begrepet «lufttrafikkledelse» for å gjennomføre en ensartet oversettelse av begrepet «management». Dette gir tilsvarende oversettelse som ligger i begrepene «kvalitetsstyring» og «sikkerhetsstyring». Begrepet vil konsekvensendres i øvrige, relevante norske forskrifter, men innebærer ingen endring i begrepets betydning.</article> <article class="defaultP" margin-top="true"><i>Til § 5 (3):</i></article><article class="legalP" id="kapittel-2-ledd-7">Luftfartstilsynets aksept av systemet innebærer at innholdet vil vurderes med tanke på om det er tilstrekkelig i forhold til forskriftens krav, og inkluderer at Luftfartstilsynet skal ha tillitt til at systemet vil oppfylle forskriftens intensjon. Dette innebærer ikke en aksept av de enkelte prosedyrer, men at Luftfartstilsynet har tillitt til at prosedyren er korrekt.</article><article class="legalP" id="kapittel-2-ledd-8">Definisjon på aksept finnes i BSL A 1-1.</article> <article class="defaultP" margin-top="true"><i>Til § 6:</i></article><article class="legalP" id="kapittel-2-ledd-9">Alle endringer skal vurderes og konkluderes. Den enkleste form for risikoanalyse kan være at innledende prosess konkluderer med at endringen ikke vil gi noen negativ effekt og at det derfor ikke vil være identifiserte risikoområder som må håndteres. Også denne innledende prosessen skal dokumenteres.</article><article class="legalP" id="kapittel-2-ledd-10">Valg og anvendelse av metodikk må beskrives innledningsvis i enhver sikkerhetsvurdering.</article> <article class="defaultP" margin-top="true"><i>Øvrige veiledningsdokumenter</i></article><article class="legalP" id="kapittel-2-ledd-11">EATMP SAM SAF ET1.ST03.1000-MAN-(Ed 1.0) anses å være nyttig veiledning ved gjennomføring av sikkerhetsvurderinger i henhold til denne forskrift.</article> <article class="defaultP" margin-top="true"><i>Programvare (SW)</i></article><article class="legalP" id="kapittel-2-ledd-12">Sikkerhetsmål knyttet til hvert enkelt risikoelement styrer fastsettelsen av spesifikke tiltak for å oppnå tilfredsstillende effekt av risikoreduserende tiltak og tilhørende sikkerhetskrav. Tiltakene kan inkludere ulike godkjennings-/utviklings-/sertifiseringsnivå for spesifikke programvaremoduler i et ATM-system.</article> <article class="defaultP" margin-top="true"><i>Til § 6 annet ledd:</i></article><article class="legalP" id="kapittel-2-ledd-13">Sikkerhetsovervåking og datainnsamling i henhold til prosedyrer utviklet i samsvar med ESARR 2 (Ny BSL A 1-3) kan også benyttes til å definere sikkerhetsindikatorer for å verifisere oppnåelse av definerte sikkerhetsnivå ved drift av ATM-system.</article> <article class="defaultP" margin-top="true"><i>Til § 7 (1):</i></article><article class="legalP" id="kapittel-2-ledd-14">For eksisterende deler av lufttrafikkstyringssystemet (ATM) kan analyse basert på tilgjengelige historiske data, slik som statistikk fra hendelser og ulykker, menneskelig svikt og utstyrssvikt, bidra til «dokumentasjon» i prosess for sikkerhetsoppnåelse. Data fra rapporteringssystemer og overvåkingssystem for sikkerheten kan benyttes.</article> <article class="defaultP" margin-top="true"><i>Til § 7 (2):</i></article><article class="legalP" id="kapittel-2-ledd-15">Verifisering før implementering innebærer at et system gjennomgås/kontrolleres for å oppnå en bekreftelse på at delelementet sikrer det krav som er satt for å oppnå sikkerhetsmål. En slik gjennomgang/kontroll kan inneholde både kvalitative og kvantitative vurderinger for å sikre tillit til at systemet tilfredsstiller fastsatte krav/mål.</article> <article class="defaultP" margin-top="true"><i>Til § 8 (1):</i></article><article class="legalP" id="kapittel-2-ledd-16">Det forutsettes at sikkerhetsvurderingen er gjennomført med tilstrekkelig personell med relevant kompetanse innenfor de respektive berørte fagområder, og at den ivaretar alle relevante forhold som er eller burde være kjent for bidragsytere i prosessen.</article> <article class="defaultP" margin-top="true"><i>Til § 8 (2):</i></article><article class="legalP" id="kapittel-2-ledd-17">De sikkerhetsmålene som skal rapporteres til Luftfartstilsynet omfatter samtlige mål som fastsettes for virksomheten relatert til eksisterende system. I tillegg skal det fortløpende rapporteres om nye sikkerhetsmål som fastsettes i forbindelse med endringer i systemet.</article> <article class="defaultP" margin-top="true"><i>Til § 8 (3):</i></article><article class="legalP" id="kapittel-2-ledd-18">Se kommentarer til § 6 annet ledd ovenfor.</article> <article class="defaultP" margin-top="true"><i>Til § 9:</i></article><article class="legalP" id="kapittel-2-ledd-19">Se kommentarer til § 5 (3).</article> <article class="defaultP" margin-top="true"><i>Til Vedlegg 1</i></article> <article class="defaultP" margin-top="true"><i>Til (2) samt tabell A-1 Alvorlighetsgrad</i></article><article class="legalP" id="kapittel-2-ledd-20">Muligheten for at en fare leder til en ulykke eller en hendelse (når man tar hensyn til både hvor nær en ulykke man var og evnen til å overvinne faresituasjonen) avhenger av mange faktorer. Derfor lar det seg vanligvis ikke gjøre å identifisere og vurdere alvorligheten uten å vurdere konsekvensene av farene for de ulike elementene av flysikringstjenesten.</article><article class="legalP" id="kapittel-2-ledd-21">Det anbefales at elementer i det operative miljøet som kan bli benyttet som kompenserende faktorer i vurderingen av alvorlighet, blir identifisert og tilkjennegjort overfor luftfartsmyndigheten tidlig i prosessen for sikkerhetsvurdering.</article> <article class="defaultP" margin-top="true"><i>Til tabell A-2 Sikkerhetsmål</i></article><article class="legalP" id="kapittel-2-ledd-22">Forskriften stiller krav til at risikoklassifisering knyttes til akseptkriteria og i tabell A-2 er disse er lagt inn som sikkerhetsmål og ikke som maksimum tolererbar sannsynlighet. Denne løsningen er valgt da historiske data per i dag ikke danner tilstrekkelig grunnlag for å kunne fastsette slike tall med rimelig grad av sikkerhet. På sikt vil mengden av tilgjengelige data øke, og vil kunne danne grunnlag for endring av forskriften i forhold til bruk av krav i stedet for sikkerhetsmål. Begrepet «akseptkriteria» benyttes i forskriften, og vil både omfatte de måltall som virksomheten skal tilstrebe i forhold til forskriften, og de måltall som settes internt i virksomheten knyttet til hvert enkelt element innen flysikringstjenesten.</article><article class="legalP" id="kapittel-2-ledd-23">Tabell A-2 i ESARR 4 fastsetter kun generelt gjennomsnittlig sikkerhetsmål for ATM i ECAC-området. BSL A 1-10 fastsetter krav på nasjonalt nivå og er ikke direkte anvendelig for klassifisering av individuelle farer. Tallene er beregnet etter metodikk beskrevet i EATMP SAM «Guidance Material E – Risk Classification Scheme», og baserer seg på 500.000 flyginger årlig med en gjennomsnittlig varighet på 40 minutter.</article><article class="legalP" id="kapittel-2-ledd-24">Tabellen angir sikkerhetsnivå per flygetime, men det medfører ikke at det ikke kan fastsettes måltall og sikkerhetsnivå med andre benevninger dersom dette skulle finnes mer hensiktsmessig. I slike tilfeller må metodikken/logikken for omregning kunne framvises.</article></section></main></body></html>