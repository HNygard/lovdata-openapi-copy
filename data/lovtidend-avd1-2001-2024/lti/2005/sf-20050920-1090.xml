<!DOCTYPE html><html lang="no"><head><title>Forskrift om eksamensreglement for praktisk-teologisk utdanning ved Det praktisk-teologiske seminar.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-09-20-1090</dd><dt class="dokid">DokumentID</dt><dd class="dokid">LTI/forskrift/2005-09-20-1090</dd><dt class="ministry">Departement</dt><dd class="ministry"><ul><li>Kultur- og kirkedepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 12 s 1894</dd><dt class="dateInForce">I kraft fra</dt><dd class="dateInForce">2005-09-20</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-07-27-871</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1996-06-07-31/§31</li><li>forskrift/1998-06-26-607/§3</li></ul></dd><dt class="dateOfPublication">Kunngjort</dt><dd class="dateOfPublication">2005-09-29</dd><dt class="journalNumber">Journalnummer</dt><dd class="journalNumber">2005-0898</dd><dt class="titleShort">Korttittel</dt><dd class="titleShort">Forskr om eksamen, praktisk-teologisk seminar</dd><dt class="title">Tittel</dt><dd class="title">Forskrift om eksamensreglement for praktisk-teologisk utdanning ved Det praktisk-teologiske seminar.</dd><dt class="miscInformation">Annet om dokumentet</dt><dd class="miscInformation">Fastsatt av Kultur- og kirkedepartementet 20. september 2005 med hjemmel i lov 7. juni 1996 nr. 31 om Den norske kirke (kirkeloven) § 31 og forskrift 26. juni 1998 nr. 607 om Det praktisk-teologiske seminar § 3 andre ledd.</dd><dt class="refid">RefID</dt><dd class="refid">forskrift/2005-09-20-1090</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om eksamensreglement for praktisk-teologisk utdanning ved Det praktisk-teologiske seminar.<ul class="tocSubUl"><li>I<ul class="tocSubUl"><li>§ 1. Virkeområde</li><li>§ 2. Utdanningskrav for opptak</li><li>§ 3. Taushetsplikt</li><li>§ 4. Bortvisning og utestenging</li><li>§ 5. Læringsmiljø og undervisning</li><li>§ 6. Fag og emner. Studieplan</li><li>§ 7. Fritak for eksamen eller prøve</li><li>§ 8. Eksamen, sensur og praksis</li><li>§ 9. Klagebehandling, begrunnelse for karakterfastsetting og annullering av eksamen</li><li>§ 10. Vitnemål</li><li>§ 11. Delegering</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2005-09-20-1090" id="dokument"><h1>Forskrift om eksamensreglement for praktisk-teologisk utdanning ved Det praktisk-teologiske seminar.</h1><section class="section" data-name="kapI" id="kapittel-1" data-lovdata-URL="LTI/forskrift/2005-09-20-1090/KAPITTEL_1"><h2 data-text-align="center">I</h2><article class="legalArticle" data-lovdata-URL="LTI/forskrift/2005-09-20-1090/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-1-punkt-1"><article class="legalP" id="kapittel-1-paragraf-1-punkt-1-ledd-1">Dette reglement omfatter den utdanning ved Det praktisk-teologiske seminar som kreves for prestetjeneste i Den norske kirke (praktikum). Den praktiske-teologiske utdanning inngår i cand. theol.-graden, strekker seg samlet over ett år og gir totalt 60 studiepoeng. Ved Det praktisk-teologiske seminar fordeles disse på følgende måte: 10 studiepoeng er på bachelornivå, de øvrige 50 studiepoeng er knyttet til høyere del av cand. theol.-programmet, fordelt på integrert og avsluttende praktikum.</article></article></li><li data-li-identifier="2." data-name="2."><article class="listArticle" id="kapittel-1-paragraf-1-punkt-2"><article class="legalP" id="kapittel-1-paragraf-1-punkt-2-ledd-1">Med styret forstås styret for Det praktisk-teologiske seminar, jf. forskrift 26. juni 1998 nr. 607 om Det praktisk-teologiske seminar.</article></article></li></ul></article><article class="legalArticle" data-lovdata-URL="LTI/forskrift/2005-09-20-1090/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Utdanningskrav for opptak</span></h3><ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-2-punkt-1"><article class="legalP" id="kapittel-1-paragraf-2-punkt-1-ledd-1">For de 10 studiepoengene på bachelornivå gjelder forskrift 6. mai 2003 nr. 1077 om studier og eksamener ved Universitetet i Oslo.</article></article></li><li data-li-identifier="2." data-name="2."><article class="listArticle" id="kapittel-1-paragraf-2-punkt-2"><article class="legalP" id="kapittel-1-paragraf-2-punkt-2-ledd-1">For opptak på integrert praktikum kreves det bachelorgrad i teologi eller ekvivalent utdanning.</article></article></li><li data-li-identifier="3." data-name="3."><article class="listArticle" id="kapittel-1-paragraf-2-punkt-3"><article class="legalP" id="kapittel-1-paragraf-2-punkt-3-ledd-1">For opptak til avsluttende praktikum kreves det 330 studiepoeng innenfor cand. theol.-programmet eller ekvivalent utdanning.</article></article></li><li data-li-identifier="4." data-name="4."><article class="listArticle" id="kapittel-1-paragraf-2-punkt-4"><article class="legalP" id="kapittel-1-paragraf-2-punkt-4-ledd-1">For utenlandske søkere kreves det at studiet er ekvivalert før opptak kan finne sted.</article></article></li><li data-li-identifier="5." data-name="5."><article class="listArticle" id="kapittel-1-paragraf-2-punkt-5"><article class="legalP" id="kapittel-1-paragraf-2-punkt-5-ledd-1">Personer som ikke innfrir kravene etter pkt. 1-4, men som i medhold av forskrift 17. juni 1988 nr. 3361 om tilsetting av menighetsprest § 2 første ledd er ansett å ha tilsvarende kompetanse, kan også gis opptak på praktikum. Det samme gjelder i tilfeller der kompetansekravene er fraveket, jf. forskrift om tilsetting av menighetsprest § 2 andre ledd.</article></article></li><li data-li-identifier="6." data-name="6."><article class="listArticle" id="kapittel-1-paragraf-2-punkt-6"><article class="legalP" id="kapittel-1-paragraf-2-punkt-6-ledd-1">Søkere som ikke har norsk, dansk eller svensk som morsmål, må dokumentere kunnskaper i norsk på høyere nivå med en av følgende tester: <ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-2-punkt-6-ledd-1-punkt-1"><article class="legalP" id="kapittel-1-paragraf-2-punkt-6-ledd-1-punkt-1-ledd-1">bestått eksamen fra læreplan i norsk som andrespråk,</article></article></li><li data-li-identifier="-" data-name="-"><article class="listArticle" id="kapittel-1-paragraf-2-punkt-6-ledd-1-punkt-2"><article class="legalP" id="kapittel-1-paragraf-2-punkt-6-ledd-1-punkt-2-ledd-1">bestått eksamen fra trinn 3 i norsk for utenlandske studenter ved universitetet,</article></article></li><li data-li-identifier="-" data-name="-"><article class="listArticle" id="kapittel-1-paragraf-2-punkt-6-ledd-1-punkt-3"><article class="legalP" id="kapittel-1-paragraf-2-punkt-6-ledd-1-punkt-3-ledd-1">bestått eksamen fra 1-årig høyskolestudium i norsk språk og samfunnskunnskap for utenlandske studenter,</article></article></li><li data-li-identifier="-" data-name="-"><article class="listArticle" id="kapittel-1-paragraf-2-punkt-6-ledd-1-punkt-4"><article class="legalP" id="kapittel-1-paragraf-2-punkt-6-ledd-1-punkt-4-ledd-1">test i norsk (Norsk språktest), høyere nivå («Bergenstesten») med minimum 550 poeng.</article></article></li></ul></article></article></li><li data-li-identifier="7." data-name="7."><article class="listArticle" id="kapittel-1-paragraf-2-punkt-7"><article class="legalP" id="kapittel-1-paragraf-2-punkt-7-ledd-1">Når kapasitetshensyn eller ressurshensyn krever det, kan styret selv regulere adgangen til det enkelte studium eller deler av det. Styret selv gir da regler om rangering av søkerne.</article></article></li></ul></article><article class="legalArticle" data-lovdata-URL="LTI/forskrift/2005-09-20-1090/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Taushetsplikt</span></h3><article class="legalP" id="kapittel-1-paragraf-3-ledd-1">En student som i studiesammenheng får kjennskap til noens personlige forhold, har taushetsplikt etter reglene i forvaltningsloven. Seminaret skal utarbeide en taushetserklæring som skal underskrives av studentene.</article></article><article class="legalArticle" data-lovdata-URL="LTI/forskrift/2005-09-20-1090/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Bortvisning og utestenging</span></h3><article class="legalP" id="kapittel-1-paragraf-4-ledd-1">Det kan treffes vedtak om bortvisning og utestenging. Reglene i universitetsloven kapittel 4 gjøres gjeldende så langt de passer.</article></article><article class="legalArticle" data-lovdata-URL="LTI/forskrift/2005-09-20-1090/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Læringsmiljø og undervisning</span></h3><ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-5-punkt-1"><article class="legalP" id="kapittel-1-paragraf-5-punkt-1-ledd-1">Seminaret har det overordnede ansvar for studentenes læringsmiljø. Seminarets ledelse skal, i samarbeid med studentsamskipnadene, legge forholdene til rette for et godt studiemiljø og arbeide for å bedre studentvelferden på stedet.</article></article></li><li data-li-identifier="2." data-name="2."><article class="listArticle" id="kapittel-1-paragraf-5-punkt-2"><article class="legalP" id="kapittel-1-paragraf-5-punkt-2-ledd-1">Det kan treffes særskilte bestemmelser om terminene for enkelte fag og faggrupper.</article></article></li></ul></article><article class="legalArticle" data-lovdata-URL="LTI/forskrift/2005-09-20-1090/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Fag og emner. Studieplan</span></h3><ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-6-punkt-1"><article class="legalP" id="kapittel-1-paragraf-6-punkt-1-ledd-1">Den praktisk-teologiske utdanning skal omfatte de fagområder som er nødvendige for prestetjeneste i Den norske kirke, herunder pastorallære, menighets-/kirkekunnskap, homiletikk, liturgikk, kateketikk, sjelesorg, kirkerett og kontorhold.</article></article></li><li data-li-identifier="2." data-name="2."><article class="listArticle" id="kapittel-1-paragraf-6-punkt-2"><article class="legalP" id="kapittel-1-paragraf-6-punkt-2-ledd-1">Styret fastsetter studieplan for de enkelte fag og emner.</article></article></li><li data-li-identifier="3." data-name="3."><article class="listArticle" id="kapittel-1-paragraf-6-punkt-3"><article class="legalP" id="kapittel-1-paragraf-6-punkt-3-ledd-1">Studieplanen må omfatte bestemmelser om hvilke mål studiet har; hvordan studiet er bygget opp; hva slags undervisning og eksamen som gis; hvilke terminer det er undervisning og eksamen; i hvilket tidsrom av en termin de ordinære eksamener holdes og studiets innhold/kunnskapskrav.</article></article></li><li data-li-identifier="4." data-name="4."><article class="listArticle" id="kapittel-1-paragraf-6-punkt-4"><article class="legalP" id="kapittel-1-paragraf-6-punkt-4-ledd-1">Studentene skal i løpet av utdanningen ved seminaret gjennomføre minst to praksisperioder. Studentene er forpliktet til å følge undervisningen og ta del i de øvelser og praksisperioder som er fastsatt i studieplanen.</article></article></li><li data-li-identifier="5." data-name="5."><article class="listArticle" id="kapittel-1-paragraf-6-punkt-5"><article class="legalP" id="kapittel-1-paragraf-6-punkt-5-ledd-1">For studenter som ikke er medlemmer av Den norske kirke, tilrettelegges praksisperiode i vedkommendes eget kirkesamfunn. Dette forutsetter samtykke fra kirkesamfunnet.</article></article></li></ul></article><article class="legalArticle" data-lovdata-URL="LTI/forskrift/2005-09-20-1090/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Fritak for eksamen eller prøve</span></h3><article class="legalP" id="kapittel-1-paragraf-7-ledd-1">Fritak for eksamen eller prøve skal gis når det godtgjøres at tilsvarende eksamen eller prøve er avlagt ved annen institusjon. Det kan også gis fritak på grunnlag av annen velegnet eksamen eller prøve. Rektor skal avgjøre saker om fritak. Avgjørelsen kan påklages til styret.</article></article><article class="legalArticle" data-lovdata-URL="LTI/forskrift/2005-09-20-1090/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Eksamen, sensur og praksis</span></h3><ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-8-punkt-1"><article class="legalP" id="kapittel-1-paragraf-8-punkt-1-ledd-1">Styret skal sørge for at studentenes kunnskaper, ferdigheter og personlige egnethet blir prøvet på en upartisk og faglig betryggende måte, og gir regler om avleggelse av og gjennomføring av eksamener og prøver.</article></article></li><li data-li-identifier="2." data-name="2."><article class="listArticle" id="kapittel-1-paragraf-8-punkt-2"><article class="legalP" id="kapittel-1-paragraf-8-punkt-2-ledd-1">Reglene i universitetsloven § 3-9 legges til grunn så langt de passer.</article></article></li><li data-li-identifier="3." data-name="3."><article class="listArticle" id="kapittel-1-paragraf-8-punkt-3"><article class="legalP" id="kapittel-1-paragraf-8-punkt-3-ledd-1">Praksisperiodene vurderes til bestått eller ikke bestått. Vedtak om dette treffes av rektor etter tilråding av vedkommendes praksisveileder. Vedtaket kan påklages til styret. En student må ha gjennomført og bestått praksisperiodene for å kunne ta del i undervisningen og fullføre utdanningen ved seminaret. Dersom en student ikke består en praksisperiode, har vedkommende rett til en (1) ny praksisperiode. Denne skal foregå ved et annet praksissted og med en annen praksisveileder enn under den første prøven. Styret selv fastsetter øvrige bestemmelser når det gjelder praksis, herunder bestemmelser om kriterier for vurdering av praksis.</article></article></li></ul></article><article class="legalArticle" data-lovdata-URL="LTI/forskrift/2005-09-20-1090/§9" data-name="§9" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Klagebehandling, begrunnelse for karakterfastsetting og annullering av eksamen</span></h3><article class="legalP" id="kapittel-1-paragraf-9-ledd-1">Bestemmelsene i universitetslovens § 5-2 og § 5-3 gjøres gjeldende så langt de passer.</article></article><article class="legalArticle" data-lovdata-URL="LTI/forskrift/2005-09-20-1090/§10" data-name="§10" id="kapittel-1-paragraf-10"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Vitnemål</span></h3><ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-10-punkt-1"><article class="legalP" id="kapittel-1-paragraf-10-punkt-1-ledd-1">Rektor utferdiger vitnemål om fullført praktikum.</article></article></li><li data-li-identifier="2." data-name="2."><article class="listArticle" id="kapittel-1-paragraf-10-punkt-2"><article class="legalP" id="kapittel-1-paragraf-10-punkt-2-ledd-1">Den som ikke har avsluttet praktikum, skal på anmodning gis bevitnelse for praksis, eksamener eller prøver som han eller hun har bestått.</article></article></li></ul></article><article class="legalArticle" data-lovdata-URL="LTI/forskrift/2005-09-20-1090/§11" data-name="§11" id="kapittel-1-paragraf-11"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Delegering</span></h3><article class="legalP" id="kapittel-1-paragraf-11-ledd-1">Styret kan delegere sin beslutningsmyndighet etter dette reglement til rektor ved seminaret i den utstrekning det ikke følger av reglementet at styret selv skal treffe vedtak.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2005-09-20-1090/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft straks.</article><article class="legalP" id="kapittel-2-ledd-2">Samtidig oppheves forskrift 27. juli 1999 nr. 871 om eksamensreglement for praktisk-teologisk utdanning ved Det praktisk-teologiske seminar.</article></section></main></body></html>