<!DOCTYPE html><html lang="no"><head><title>Forskrift om forvaltning av Statens pensjonsfond – Utland.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-12-22-1725</dd><dt class="dokid">DokumentID</dt><dd class="dokid">LTI/forskrift/2005-12-22-1725</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 17 s 2892</dd><dt class="dateInForce">I kraft fra</dt><dd class="dateInForce">2006-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2004-11-19-1488</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-12-21-123/§7</li></ul></dd><dt class="dateOfPublication">Kunngjort</dt><dd class="dateOfPublication">2006-01-05</dd><dt class="journalNumber">Journalnummer</dt><dd class="journalNumber">2005-1451</dd><dt class="titleShort">Korttittel</dt><dd class="titleShort">Forskrift om Statens pensjonsfond – Utland</dd><dt class="title">Tittel</dt><dd class="title">Forskrift om forvaltning av Statens pensjonsfond – Utland.</dd><dt class="miscInformation">Annet om dokumentet</dt><dd class="miscInformation">Fastsatt av Finansdepartementet 22. desember 2005 med hjemmel i lov 21. desember 2005 nr. 123 om Statens pensjonsfond § 7.</dd><dt class="refid">RefID</dt><dd class="refid">forskrift/2005-12-22-1725</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forvaltning av Statens pensjonsfond – Utland.<ul class="tocSubUl"><li>§ 1. Forvaltningen av Statens pensjonsfond – Utland</li><li>§ 2. Plassering av fondet</li><li>§ 3. Regnskapsmessig avkastning</li><li>§ 4. Investeringsunivers</li><li>§ 5. Referanseportefølje og relativ volatilitet</li><li>§ 6. Eie av aksjer</li><li>§ 7. Risikosystemer og risikostyring</li><li>§ 8. Filtrering og uttrekk</li><li>§ 9. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2005-12-22-1725" id="dokument"><h1>Forskrift om forvaltning av Statens pensjonsfond – Utland.</h1><article class="legalArticle" data-lovdata-URL="LTI/forskrift/2005-12-22-1725/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forvaltningen av Statens pensjonsfond – Utland</span></h2><article class="legalP" id="paragraf-1-ledd-1">Norges Bank forvalter Statens pensjonsfond – Utland (heretter kalt «fondet») på vegne av Finansdepartementet. Banken kan benytte andre forvaltere.</article><article class="legalP" id="paragraf-1-ledd-2">Norges Bank utarbeider årsrapport og kvartalsrapporter for fondet. Rapportene skal være offentlige.</article></article><article class="legalArticle" data-lovdata-URL="LTI/forskrift/2005-12-22-1725/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Plassering av fondet</span></h2><article class="legalP" id="paragraf-2-ledd-1">Fondet skal være plassert på særskilt konto i form av kroneinnskudd i Norges Bank. Norges Bank skal i bankens eget navn videreplassere dette innskuddet i finansielle instrumenter og kontantinnskudd denominert i utenlandsk valuta.</article><article class="legalP" id="paragraf-2-ledd-2">Den faktiske porteføljen skal settes sammen gjennom utstrakt bruk av diversifisering.</article><article class="legalP" id="paragraf-2-ledd-3">Norges Bank skal søke å oppnå høyest mulig avkastning på plasseringene i utenlandsk valuta innenfor de plasseringsrammer som følger av forskriften og retningslinjer gitt i medhold av denne.</article></article><article class="legalArticle" data-lovdata-URL="LTI/forskrift/2005-12-22-1725/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Regnskapsmessig avkastning</span></h2><article class="legalP" id="paragraf-3-ledd-1">Verdien på kronekontoen til fondet settes lik verdien av porteføljen av finansielle instrumenter og kontantinnskudd i utenlandsk valuta. Norges Banks bokførte avkastning på porteføljen med fradrag for godtgjøring til Norges Bank tillegges fondets kronekonto pr. 31. desember hvert år.</article></article><article class="legalArticle" data-lovdata-URL="LTI/forskrift/2005-12-22-1725/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Investeringsunivers</span></h2><article class="legalP" id="paragraf-4-ledd-1">Fondet skal plasseres i henhold til følgende fordeling på aktivaklasser: <table><tbody><tr><td data-text-align="left" data-vertical-align="top">Rentebærende instrumenter</td><td data-text-align="left" data-vertical-align="top">50-70 pst.</td></tr><tr><td data-text-align="left" data-vertical-align="top">Egenkapitalinstrumenter</td><td data-text-align="left" data-vertical-align="top">30-50 pst.</td></tr></tbody></table></article><article class="legalP" id="paragraf-4-ledd-2">Det kan benyttes finansielle instrumenter, herunder derivater, som henger naturlig sammen med aktivaklassene som er nevnt i første ledd. Det kan også investeres i råvarebaserte kontrakter og fondsandeler. Ved beregning av aktivafordeling etter første ledd, skal råvarebaserte instrumenter holdes utenfor.</article><article class="legalP" id="paragraf-4-ledd-3">Porteføljen av rentebærende instrumenter skal plasseres i henhold til følgende valuta- og regionfordeling: <table><tbody><tr><td data-text-align="left" data-vertical-align="top">Europa</td><td data-text-align="left" data-vertical-align="top">45-65 pst.</td></tr><tr><td data-text-align="left" data-vertical-align="top">Amerika og Afrika</td><td data-text-align="left" data-vertical-align="top">25-45 pst.</td></tr><tr><td data-text-align="left" data-vertical-align="top">Asia og Oseania</td><td data-text-align="left" data-vertical-align="top">0-20 pst.</td></tr></tbody></table></article><article class="legalP" id="paragraf-4-ledd-4">Porteføljen kan plasseres i rentebærende instrumenter utstedt i en valuta til ett av følgende land:<ul class="defaultList"><li><article class="listArticle" id="paragraf-4-ledd-4-punkt-1"><article class="legalP" id="paragraf-4-ledd-4-punkt-1-ledd-1">Europa: Belgia, Danmark, Finland, Frankrike, Hellas, Irland, Italia, Luxembourg, Nederland, Portugal, Spania, Storbritannia, Sveits, Sverige, Tyskland, Østerrike, Island, Kypros, Polen, Ungarn og Tsjekkia.</article></article></li><li><article class="listArticle" id="paragraf-4-ledd-4-punkt-2"><article class="legalP" id="paragraf-4-ledd-4-punkt-2-ledd-1">Amerika: Canada, USA og Mexico.</article></article></li><li><article class="listArticle" id="paragraf-4-ledd-4-punkt-3"><article class="legalP" id="paragraf-4-ledd-4-punkt-3-ledd-1">Afrika: Sør-Afrika.</article></article></li><li><article class="listArticle" id="paragraf-4-ledd-4-punkt-4"><article class="legalP" id="paragraf-4-ledd-4-punkt-4-ledd-1">Asia og Oseania: Australia, Hongkong, Japan, New Zealand, Singapore og Sør-Korea.</article></article></li></ul></article><article class="legalP" id="paragraf-4-ledd-5">Porteføljen for egenkapitalinstrumenter skal plasseres i henhold til følgende valuta- og regionfordeling: <table><tbody><tr><td data-text-align="left" data-vertical-align="top">Europa</td><td data-text-align="left" data-vertical-align="top">40-60 pst.</td></tr><tr><td data-text-align="left" data-vertical-align="top">Amerika, Afrika, Asia og Oseania</td><td data-text-align="left" data-vertical-align="top">40-60 pst.</td></tr></tbody></table></article><article class="legalP" id="paragraf-4-ledd-6">Porteføljen kan plasseres i egenkapitalinstrumenter notert på regulert og anerkjent markedsplass i følgende land:<ul class="defaultList"><li><article class="listArticle" id="paragraf-4-ledd-6-punkt-1"><article class="legalP" id="paragraf-4-ledd-6-punkt-1-ledd-1">Europa: Belgia, Danmark, Finland, Frankrike, Hellas, Irland, Italia, Luxembourg, Nederland, Portugal, Spania, Storbritannia, Sveits, Sverige, Tyrkia, Tyskland, Østerrike, Island, Kypros, Polen, Tsjekkia og Ungarn.</article></article></li><li><article class="listArticle" id="paragraf-4-ledd-6-punkt-2"><article class="legalP" id="paragraf-4-ledd-6-punkt-2-ledd-1">Amerika: Brasil, Canada, Mexico, USA og Chile.</article></article></li><li><article class="listArticle" id="paragraf-4-ledd-6-punkt-3"><article class="legalP" id="paragraf-4-ledd-6-punkt-3-ledd-1">Asia og Oseania: Australia, Hongkong, Israel, Japan, New Zealand, Singapore, Sør-Korea, Taiwan, Thailand, Filippinene, India, Indonesia, Kina og Malaysia.</article></article></li><li><article class="listArticle" id="paragraf-4-ledd-6-punkt-4"><article class="legalP" id="paragraf-4-ledd-6-punkt-4-ledd-1">Afrika: Sør-Afrika.</article></article></li></ul></article><article class="legalP" id="paragraf-4-ledd-7">Det er ikke tillatt å investere i verdipapirer utstedt av norske foretak. Med norsk foretak menes ethvert foretak med hovedkontor i Norge.</article></article><article class="legalArticle" data-lovdata-URL="LTI/forskrift/2005-12-22-1725/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Referanseportefølje og relativ volatilitet</span></h2><article class="legalP" id="paragraf-5-ledd-1">Finansdepartementet fastsetter en referanseportefølje for fondet. Referanseporteføljen skal være satt sammen i henhold til midtpunktene i tillatte intervaller for aktivafordeling og valuta- og regionsfordeling i § 4.</article><article class="legalP" id="paragraf-5-ledd-2">Den forventede forskjellen i avkastning mellom den faktiske porteføljen og referanseporteføljen målt ved forventet relativ volatilitet på annualisert basis, skal maksimalt være 1,5 prosentpoeng.</article></article><article class="legalArticle" data-lovdata-URL="LTI/forskrift/2005-12-22-1725/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Eie av aksjer</span></h2><article class="legalP" id="paragraf-6-ledd-1">Investeringene kan ikke plasseres slik at fondet oppnår en eierandel på mer enn 5 pst. av aksjekapitalen i ett enkelt selskap eller en eierandel på mer enn 5 pst. av de aksjene i ett enkelt selskap som gir stemmerett.</article><article class="legalP" id="paragraf-6-ledd-2">Norges Bank skal utøve eierrettigheter for fondet. Finansdepartementet kan gi utfyllende retningslinjer for Norges Banks eierskapsutøvelse. Det overordnede målet for eierskapsutøvelsen er å sikre fondets finansielle interesser.</article></article><article class="legalArticle" data-lovdata-URL="LTI/forskrift/2005-12-22-1725/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Risikosystemer og risikostyring</span></h2><article class="legalP" id="paragraf-7-ledd-1">Norges Bank skal påse at det eksisterer betryggende risikosystemer og kontrollrutiner for de instrumenter som brukes i forvaltningen av fondet. Det samme gjelder for håndtering av motpartsrisiko og operasjonell risiko.</article></article><article class="legalArticle" data-lovdata-URL="LTI/forskrift/2005-12-22-1725/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Filtrering og uttrekk</span></h2><article class="legalP" id="paragraf-8-ledd-1">Finansdepartementet fastsetter etiske retningslinjer for fondet og beslutter om konkrete utstedere skal utelukkes fra fondets investeringsmuligheter. Det oppnevnes et etisk råd som skal gi en vurdering av om plasseringsmuligheter i finansielle instrumenter utstedt av nærmere angitte utstedere er i strid med de etiske retningslinjene.</article><article class="legalP" id="paragraf-8-ledd-2">Finansdepartementet kan gi nærmere regler for rådet, dets virksomhet og organisasjon.</article></article><article class="legalArticle" data-lovdata-URL="LTI/forskrift/2005-12-22-1725/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Forskriften trer i kraft 1. januar 2006. Forskrift 19. november 2004 nr. 1488 for forvaltning av Statens petroleumsfond oppheves samme dato.</article></article></main></body></html>