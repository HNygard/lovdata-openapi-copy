<!DOCTYPE html><html lang="no"><head><title>Forskrift om endring i børsforskrift.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-07-01-786</dd><dt class="dokid">DokumentID</dt><dd class="dokid">LTI/forskrift/2005-07-01-786</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 10 s 1565</dd><dt class="dateInForce">I kraft fra</dt><dd class="dateInForce">2005-09-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1994-01-17-30</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2000-11-17-80/§5-7</li></ul></dd><dt class="dateOfPublication">Kunngjort</dt><dd class="dateOfPublication">2005-07-07</dd><dt class="journalNumber">Journalnummer</dt><dd class="journalNumber">2005-0706</dd><dt class="titleShort">Korttittel</dt><dd class="titleShort">Endr. i børsforskriften</dd><dt class="title">Tittel</dt><dd class="title">Forskrift om endring i børsforskrift.</dd><dt class="miscInformation">Annet om dokumentet</dt><dd class="miscInformation">Fastsatt av Finansdepartementet 1. juli 2005 med hjemmel i lov 17. november 2000 nr. 80 om børsvirksomhet m.m. (børsloven) § 5-7. Jf. EØS-avtalen vedlegg IX nr. 29a (direktiv 2003/6/EF) og nr. 29ab (direktiv 2003/124/EF).</dd><dt class="refid">RefID</dt><dd class="refid">forskrift/2005-07-01-786</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i børsforskrift.<ul class="tocSubUl"><li>I<ul class="tocSubUl"><li>§ 5-1. Anvendelsesområde</li><li>§ 5-2. Informasjonspliktens innhold</li><li>§ 5-3. Utsatt offentliggjøring mv.</li><li>§ 6-1. Behandling av informasjon før offentliggjøring</li><li>§ 6-7. Dispensasjonsadgang</li><li>§ 10-1. Anvendelsesområde</li><li>§ 10-2. Informasjonspliktens innhold</li><li>§ 10-3. Utsatt offentliggjøring mv.</li><li>§ 10-4. Behandling av informasjon før offentliggjøring</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2005-07-01-786" id="dokument"><h1>Forskrift om endring i børsforskrift.</h1><section class="section" data-name="kapI" id="kapittel-1" data-lovdata-URL="LTI/forskrift/2005-07-01-786/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I børsforskrift 17. januar 1994 nr. 30 gjøres følgende endringer:</article> <article class="defaultP" margin-top="true">§ 5-1, § 5-2 og § 5-3 skal lyde:</article><article class="futureLegalArticle" data-name="§5-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 5-1</span>. <span class="legalArticleTitle">Anvendelsesområde</span></span><article class="legalP" id="kapittel-1-foreslåttparagraf-1-ledd-1">Kapittel 5 gjelder for selskaper hvis aksjer er eller er søkt notert på børs.</article></article><article class="futureLegalArticle" data-name="§5-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 5-2</span>. <span class="legalArticleTitle">Informasjonspliktens innhold</span></span><article class="legalP" id="kapittel-1-foreslåttparagraf-2-ledd-1">Selskapet skal uoppfordret og umiddelbart offentliggjøre innsideinformasjon som direkte angår selskapet, jf. verdipapirhandelloven § 2-2 første til tredje ledd.</article><article class="legalP" id="kapittel-1-foreslåttparagraf-2-ledd-2">Opplysninger som skal offentliggjøres etter første ledd skal sendes børsen skriftlig etter nærmere regler fastsatt av børsen, jf. § 23-2. Opplysningene skal i tillegg gjøres tilgjengelige på selskapets internettside etter at offentliggjøring i henhold til § 23-2 har funnet sted.</article><article class="legalP" id="kapittel-1-foreslåttparagraf-2-ledd-3">Selskapet må ikke kombinere offentliggjøring av opplysninger som nevnt i første ledd med sin markedsføring på en måte som er egnet til å villede.</article><article class="legalP" id="kapittel-1-foreslåttparagraf-2-ledd-4">Opplysninger som skal meddeles til eller offentliggjøres ved andre børser eller autoriserte markedsplasser hvor selskapets aksjer er notert, skal sendes børsen skriftlig for offentliggjøring i henhold til § 23-2 senest samtidig med at melding sendes til annen børs eller opplysningene offentliggjøres på annen måte.</article></article><article class="futureLegalArticle" data-name="§5-3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 5-3</span>. <span class="legalArticleTitle">Utsatt offentliggjøring mv.</span></span><article class="legalP" id="kapittel-1-foreslåttparagraf-3-ledd-1">Selskapet kan utsette offentliggjøring av opplysninger som nevnt i § 5-2 første ledd for ikke å skade sine legitime interesser, forutsatt at allmennheten ikke villedes av utsettelsen og opplysningene behandles konfidensielt, jf. verdipapirhandelloven § 2-4.</article><article class="legalP" id="kapittel-1-foreslåttparagraf-3-ledd-2">Legitime interesser som nevnt i første ledd kan typisk relatere seg til:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-ledd-2-punkt-1"><article class="legalP" id="kapittel-1-foreslåttparagraf-3-ledd-2-punkt-1-ledd-1">Pågående forhandlinger og tilhørende omstendigheter hvor resultat eller normal gjennomføring må forventes å bli påvirket av offentliggjøring.</article><article class="legalP" id="kapittel-1-foreslåttparagraf-3-ledd-2-punkt-1-ledd-2">I særdeleshet der selskapets finansielle situasjon er alvorlig og umiddelbart truet uten at det er besluttet å begjære gjeldsforhandling eller at selskapet er insolvent, kan offentliggjøring utsettes for en begrenset periode, dersom offentliggjøring vil skade eksisterende og potensielle aksjonærers interesser ved å undergrave utfallet av spesifikke forhandlinger som skal sikre selskapets langsiktige finansielle situasjon.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-ledd-2-punkt-2"><article class="legalP" id="kapittel-1-foreslåttparagraf-3-ledd-2-punkt-2-ledd-1">Beslutninger eller kontrakter som krever godkjenning av et annet selskapsorgan for å tre i kraft som følge av selskapets organisering, forutsatt at offentliggjøring av den ikke endelige beslutningen eller kontrakten sammen med opplysning om at endelig godkjenning ennå mangler, vil kunne villede allmennhetens korrekte vurdering av forholdet.</article></article></li></ul></article><article class="legalP" id="kapittel-1-foreslåttparagraf-3-ledd-3">Dersom børsen anmoder om det, skal selskapet umiddelbart sende kopi av liste som nevnt i verdipapirhandelloven § 2-5 til børsen.</article><article class="legalP" id="kapittel-1-foreslåttparagraf-3-ledd-4">Dersom selskapet har grunn til å tro at opplysninger som nevnt i første ledd er kjent for eller er i ferd med å bli kjent for uvedkommende, skal selskapet uoppfordret og umiddelbart offentliggjøre opplysningene i henhold til § 23-2.</article></article> <article class="defaultP" margin-top="true">§ 5-4 til § 5-6 oppheves.</article> <article class="defaultP" margin-top="true">Ny § 6-1 skal lyde:</article><article class="futureLegalArticle" data-name="§6-1" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 6-1</span>. <span class="legalArticleTitle">Behandling av informasjon før offentliggjøring</span></span><article class="legalP" id="kapittel-1-foreslåttparagraf-4-ledd-1">Selskapet skal sørge for at ingen uvedkommende får tilgang til regnskapsopplysninger som omfattes av kapittel 6 før offentliggjøring.</article></article> <article class="defaultP" margin-top="true">Nåværende § 6-1 til § 6-6 blir § 6-2 til § 6-7.</article> <article class="defaultP" margin-top="true">§ 6-7 skal lyde:</article><article class="futureLegalArticle" data-name="§6-7" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 6-7</span>. <span class="legalArticleTitle">Dispensasjonsadgang</span></span><article class="legalP" id="kapittel-1-foreslåttparagraf-5-ledd-1">Børsen kan gjøre unntak fra § 6-2 til § 6-6 dersom særlige forhold tilsier det.</article></article> <article class="defaultP" margin-top="true">§ 10-1, § 10-2, § 10-3 og ny § 10-4 skal lyde:</article><article class="futureLegalArticle" data-name="§10-1" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 10-1</span>. <span class="legalArticleTitle">Anvendelsesområde</span></span><article class="legalP" id="kapittel-1-foreslåttparagraf-6-ledd-1">Kapittel 10 gjelder for låntagere hvis obligasjoner er eller er søkt notert på børs.</article></article><article class="futureLegalArticle" data-name="§10-2" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 10-2</span>. <span class="legalArticleTitle">Informasjonspliktens innhold</span></span><article class="legalP" id="kapittel-1-foreslåttparagraf-7-ledd-1">Låntager skal uoppfordret og umiddelbart offentliggjøre innsideinformasjon som direkte angår låntager, jf. verdipapirhandelloven § 2-2 første til tredje ledd.</article><article class="legalP" id="kapittel-1-foreslåttparagraf-7-ledd-2">Opplysninger som skal offentliggjøres etter første ledd skal sendes børsen skriftlig etter nærmere regler fastsatt av børsen, jf. § 23-2. Opplysningene skal i tillegg gjøres tilgjengelige på låntagers internettside etter at offentliggjøring i henhold til § 23-2 har funnet sted.</article><article class="legalP" id="kapittel-1-foreslåttparagraf-7-ledd-3">Låntager må ikke kombinere offentliggjøring av opplysninger som nevnt i første ledd med sin markedsføring på en måte som er egnet til å villede.</article><article class="legalP" id="kapittel-1-foreslåttparagraf-7-ledd-4">Opplysninger som skal meddeles til eller offentliggjøres ved andre børser eller autoriserte markedsplasser hvor låntagers obligasjoner er notert, skal sendes børsen skriftlig for offentliggjøring i henhold til § 23-2 senest samtidig med at melding sendes til annen børs eller opplysningene offentliggjøres på annen måte.</article></article><article class="futureLegalArticle" data-name="§10-3" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 10-3</span>. <span class="legalArticleTitle">Utsatt offentliggjøring mv.</span></span><article class="legalP" id="kapittel-1-foreslåttparagraf-8-ledd-1">Låntager kan utsette offentliggjøring av opplysninger som nevnt i § 10-2 første ledd for ikke å skade sine legitime interesser, forutsatt at allmennheten ikke villedes av utsettelsen og opplysningene behandles konfidensielt, jf. verdipapirhandelloven § 2-4. Ved utsatt offentliggjøring skal børsen uoppfordret og umiddelbart gis skriftlig melding om forholdet, herunder om bakgrunnen for utsettelsen.</article><article class="legalP" id="kapittel-1-foreslåttparagraf-8-ledd-2">Legitime interesser som nevnt i første ledd kan typisk relatere seg til:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-8-ledd-2-punkt-1"><article class="legalP" id="kapittel-1-foreslåttparagraf-8-ledd-2-punkt-1-ledd-1">Pågående forhandlinger og tilhørende omstendigheter hvor resultat eller normal gjennomføring må forventes å bli påvirket av offentliggjøring.</article><article class="legalP" id="kapittel-1-foreslåttparagraf-8-ledd-2-punkt-1-ledd-2">I særdeleshet der låntagers finansielle situasjon er alvorlig og umiddelbart truet uten at det er besluttet å begjære gjeldsforhandling eller at låntager er insolvent, kan offentliggjøring utsettes for en begrenset periode, hvis offentliggjøring vil skade eksisterende og potensielle långiveres interesser ved å undergrave utfallet av spesifikke forhandlinger som skal sikre låntagers langsiktige finansielle situasjon.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-8-ledd-2-punkt-2"><article class="legalP" id="kapittel-1-foreslåttparagraf-8-ledd-2-punkt-2-ledd-1">Beslutninger eller kontrakter som krever godkjenning av et annet selskapsorgan for å tre i kraft som følge av låntagers organisering, forutsatt at offentliggjøring av den ikke endelige beslutningen eller kontrakten sammen med opplysning om at endelig godkjenning ennå mangler, vil kunne villede allmennhetens korrekte vurdering av forholdet.</article></article></li></ul></article><article class="legalP" id="kapittel-1-foreslåttparagraf-8-ledd-3">Dersom børsen anmoder om det, skal låntager umiddelbart sende kopi av liste som nevnt i verdipapirhandelloven § 2-5 til børsen.</article><article class="legalP" id="kapittel-1-foreslåttparagraf-8-ledd-4">Dersom låntager har grunn til å tro at opplysninger som nevnt i første ledd er kjent for eller er i ferd med å bli kjent for uvedkommende, skal låntager uoppfordret og umiddelbart offentliggjøre opplysningene i henhold til § 23-2.</article></article><article class="futureLegalArticle" data-name="§10-4" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 10-4</span>. <span class="legalArticleTitle">Behandling av informasjon før offentliggjøring</span></span><article class="legalP" id="kapittel-1-foreslåttparagraf-9-ledd-1">Låntager skal sørge for at ingen uvedkommende får tilgang til regnskapsopplysninger som omfattes av kapittel 10 før offentliggjøring.</article></article> <article class="defaultP" margin-top="true">§ 10-4 til § 10-12 blir § 10-5 til § 10-13.</article> <article class="defaultP" margin-top="true">§ 23-2 første ledd skal lyde:</article><article class="legalP" id="kapittel-1-ledd-2">Offentliggjøring anses skjedd når opplysningene er mottatt av børsen og børsmelding har blitt distribuert i børsens informasjonssystem. Børsen kan la et representativt sammendrag av opplysningene distribueres i informasjonssystemet. Børsen kan bestemme at opplysningene i tillegg skal gjøres kjent på annen måte.</article> <article class="defaultP" margin-top="true">§ 23-2 fjerde ledd oppheves.</article> <article class="defaultP" margin-top="true">§ 23-2 femte ledd blir fjerde ledd.</article></section><section class="section" data-name="kapII" id="kapittel-2" data-lovdata-URL="LTI/forskrift/2005-07-01-786/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. september 2005.</article></section></main></body></html>