<!DOCTYPE html><html lang="no"><head><title>Forskrift om endring i forskrift om innkreving av gebyrer til statskassen for offentlige oppgaver i forbindelse med oppdretts- og havbeitevirksomhet.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-12-28-1708</dd><dt class="dokid">DokumentID</dt><dd class="dokid">LTI/forskrift/2005-12-28-1708</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 17 s 2905</dd><dt class="dateInForce">I kraft fra</dt><dd class="dateInForce">2006-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2001-12-21-1597</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-06-17-79/§26</li></ul></dd><dt class="dateOfPublication">Kunngjort</dt><dd class="dateOfPublication">2006-01-03</dd><dt class="journalNumber">Journalnummer</dt><dd class="journalNumber">2005-1436</dd><dt class="titleShort">Korttittel</dt><dd class="titleShort">Endr. i forskrift om gebyrer – oppdrett mv</dd><dt class="title">Tittel</dt><dd class="title">Forskrift om endring i forskrift om innkreving av gebyrer til statskassen for offentlige oppgaver i forbindelse med oppdretts- og havbeitevirksomhet.</dd><dt class="miscInformation">Annet om dokumentet</dt><dd class="miscInformation">Fastsatt av Fiskeri- og kystdepartementet 28. desember 2005 med hjemmel i lov 17. juni 2005 nr. 79 om akvakultur § 26.</dd><dt class="refid">RefID</dt><dd class="refid">forskrift/2005-12-28-1708</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om innkreving av gebyrer til statskassen for offentlige oppgaver i forbindelse med oppdretts- og havbeitevirksomhet.<ul class="tocSubUl"><li>I<ul class="tocSubUl"><li>§ 1. Virkeområde</li><li>§ 2. Gebyr til statskassen for søknader</li><li>§ 3. Årsgebyr for tilsyn og kontroll</li><li>§ 3a. Gebyr for rapportering</li><li>§ 4. Frafall</li><li>§ 5. Innbetaling av gebyr</li><li>§ 6. Ikrafttredelse</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2005-12-28-1708" id="dokument"><h1>Forskrift om endring i forskrift om innkreving av gebyrer til statskassen for offentlige oppgaver i forbindelse med oppdretts- og havbeitevirksomhet.</h1><section class="section" data-name="kapI" id="kapittel-1" data-lovdata-URL="LTI/forskrift/2005-12-28-1708/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 21. desember 2001 nr. 1597 om innkreving av gebyrer til statskassen for offentlige oppgaver i forbindelse med akvakultur- og havbeitevirksomhet er det foretatt endringer. Forskriften skal i sin helhet lyde:</article> <article class="defaultP" margin-top="true"><i>Forskrift om gebyrer i forbindelse med akvakulturvirksomhet</i></article> <article class="defaultP" margin-top="true">Fastsatt av Fiskeridepartementet 21. desember 2001 med hjemmel i lov 17. juni 2005 nr. 79 om akvakultur § 26.</article><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></span><article class="legalP" id="kapittel-1-foreslåttparagraf-1-ledd-1">Forskriften gjelder for oppgaver som gjøres av offentlige myndigheter i henhold til lov 17. juni 2005 nr. 79 om akvakultur.</article></article><article class="futureLegalArticle" data-name="§2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Gebyr til statskassen for søknader</span></span><article class="legalP" id="kapittel-1-foreslåttparagraf-2-ledd-1">For behandling av søknad etter lov nevnt i § 1, skal søker betale gebyr til statskassen på kr 12.000,-.</article><article class="legalP" id="kapittel-1-foreslåttparagraf-2-ledd-2">Ved behandling av søknader fra søkere som nevnt som i forskrift 22. desember 2004 nr. 1799 om tillatelse til akvakultur av andre arter enn laks, ørret og regnbueørret § 10 tredje ledd og § 12 fjerde ledd, skal søker betale gebyr til statskassen på kr 3.000,-. Det skal ikke betales gebyr for søknad etter forskrift 22. desember 2004 nr. 1785 om drift av akvakulturanlegg (akvakulturdriftsforskriften) § 42a.</article></article><article class="futureLegalArticle" data-name="§3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Årsgebyr for tilsyn og kontroll</span></span><article class="legalP" id="kapittel-1-foreslåttparagraf-3-ledd-1">For hver lokalitet til produksjon av matfisk, stamfisk eller matfisk til forsøks-, forsknings- og undervisningsformål skal innehaver av akvakulturtillatelse betale ett årlig gebyr på kr 3.500,- for tilsyn og kontroll.</article><article class="legalP" id="kapittel-1-foreslåttparagraf-3-ledd-2">Unntatt fra plikten til årlig gebyr er lokaliteter til matfisk, stamfisk eller matfisk til forsøks-, forsknings- og undervisningsformål i ferskvann og lokaliteter til manntallstillatelse.</article></article><article class="futureLegalArticle" data-name="§3a" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 3a</span>. <span class="legalArticleTitle">Gebyr for rapportering</span></span><article class="legalP" id="kapittel-1-foreslåttparagraf-4-ledd-1">Innehaver av akvakulturtillatelse som på annen måte enn elektronisk sender rapportering i henhold til forskrift 22. desember 2004 nr. 1785 om drift av akvakulturanlegg § 40, skal betale et gebyr på kr 250,- per månedlig rapporteringsskjema. Med elektronisk menes her slik rapporteringsmåte som ikke krever manuell behandling av opplysningene etter innsending.</article></article><article class="futureLegalArticle" data-name="§4" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Frafall</span></span><article class="legalP" id="kapittel-1-foreslåttparagraf-5-ledd-1">Fiskeridirektoratet kan frafalle gebyr etter § 2 og § 3 når særlige grunner foreligger. Vedtak om å opprettholde kravet på gebyr kan ikke påklages.</article></article><article class="futureLegalArticle" data-name="§5" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Innbetaling av gebyr</span></span><article class="legalP" id="kapittel-1-foreslåttparagraf-6-ledd-1">Gebyr for søknader må være innbetalt til statskassen før søknad tas under behandling. Dokumentasjon for at gebyret er betalt, skal vedlegges søknaden. Søknader som det ikke er betalt gebyr for, ansees som ikke fullstendig og vil bli returnert.</article><article class="legalP" id="kapittel-1-foreslåttparagraf-6-ledd-2">Årsgebyr for kontroll og tilsyn skal være innbetalt innen 1. november hvert år, og gjelde for hele angjeldende år.</article></article><article class="futureLegalArticle" data-name="§6" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse</span></span><article class="legalP" id="kapittel-1-foreslåttparagraf-7-ledd-1">Denne forskrift trer i kraft 1. januar 2002.</article><article class="legalP" id="kapittel-1-foreslåttparagraf-7-ledd-2">Fra forskriftens ikrafttredelse gjøres følgende endringer i andre forskrifter:</article><article class="legalP" id="kapittel-1-foreslåttparagraf-7-ledd-3">Forskrift om innkreving av gebyr for behandling av søknader i forbindelse med oppdrettsvirksomhet fastsatt ved kgl.res. 5. august 1988 nr. 625 oppheves.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2005-12-28-1708/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. januar 2006.</article></section></main></body></html>