<!DOCTYPE html><html lang="no"><head><title>Forskrift om lokalt opptak og rangering av søkere til masterutdanninger og videreutdanninger ved Diakonhjemmet Høgskole.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-12-07-1472</dd><dt class="dokid">DokumentID</dt><dd class="dokid">LTI/forskrift/2005-12-07-1472</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 15 s 2337</dd><dt class="dateInForce">I kraft fra</dt><dd class="dateInForce">2006-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-6</li><li>lov/2005-04-01-15/§3-7</li><li>forskrift/2005-12-01-1392/§2</li></ul></dd><dt class="dateOfPublication">Kunngjort</dt><dd class="dateOfPublication">2005-12-16</dd><dt class="journalNumber">Journalnummer</dt><dd class="journalNumber">2005-1185</dd><dt class="titleShort">Korttittel</dt><dd class="titleShort">Forskrift om lokalt opptak mv. ved Diakonhjemmet Høgskole</dd><dt class="title">Tittel</dt><dd class="title">Forskrift om lokalt opptak og rangering av søkere til masterutdanninger og videreutdanninger ved Diakonhjemmet Høgskole.</dd><dt class="miscInformation">Annet om dokumentet</dt><dd class="miscInformation">Fastsatt av styret ved Diakonhjemmet Høgskole 7. desember 2005 med hjemmel i lov 1. april 2005 nr. 15 om universiteter og høyskoler § 3-6 og § 3-7 og forskrift 1. desember 2005 nr. 1392 om krav til mastergrad § 2.</dd><dt class="refid">RefID</dt><dd class="refid">forskrift/2005-12-07-1472</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om lokalt opptak og rangering av søkere til masterutdanninger og videreutdanninger ved Diakonhjemmet Høgskole.<ul class="tocSubUl"><li>§ 1. Virkeområde</li><li>§ 2. Minstekrav for opptak</li><li>§ 3. Betinget opptak</li><li>§ 4. Generelt om rangering av søkere ved opptak</li><li>§ 5. Rangering av søkere ved opptak til videreutdanninger</li><li>§ 6. Rangering av søkere ved opptak til masterutdanning</li><li>§ 7. Opptak utenom rangeringsreglene</li><li>§ 8. Rangering av søkere med godkjent realkompetanse</li><li>§ 9. Opptakskomiteer</li><li>§ 10. Søknadsfrister</li><li>§ 11. Søknadsdokumenter</li><li>§ 12. Klage</li><li>§ 13. Ikrafttredelse av forskrift</li><li>Vedlegg til forskriften</li></ul></li></ul></dd></dl></header><main class="documentBody" data-lovdata-URL="LTI/forskrift/2005-12-07-1472" id="dokument"><h1>Forskrift om lokalt opptak og rangering av søkere til masterutdanninger og videreutdanninger ved Diakonhjemmet Høgskole.</h1><article class="legalArticle" data-lovdata-URL="LTI/forskrift/2005-12-07-1472/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder for lokalt opptak og rangering av søkere til videreutdanninger av minst 30 studiepoengs omfang og masterutdanninger med 120 studiepoengs omfang. Som videreutdanning regnes i denne sammenheng også en grunnutdanning som utlyses som en videreutdanning for nærmere bestemte grupper av søkere med avlagt høyere utdanning.</article><article class="legalP" id="paragraf-1-ledd-2">Forskriften gjelder for lokalt opptak og rangering til de ovennevnte grupper av studier som inngår i studentmåltallet og er finansiert gjennom høgskolens budsjett.</article><article class="legalP" id="paragraf-1-ledd-3">Forskriften kan gjøres gjeldende for lokalt opptak og rangering til betalingsstudier med deltakerfinansiering, oppdragsstudier og kurs, når det er behov for å rangere søkere og styret ikke har vedtatt andre særskilte regler for disse opptakene.</article><article class="legalP" id="paragraf-1-ledd-4">Forskriften gjelder ikke for lokalt opptak og rangering til studier som er gitt som et samarbeid mellom Diakonhjemmet Høgskole og andre utdanningsinstitusjoner eller organisasjoner, når det er vedtatt et annet felles regelverk for opptaket i samarbeid mellom disse institusjonene.</article></article><article class="legalArticle" data-lovdata-URL="LTI/forskrift/2005-12-07-1472/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Minstekrav for opptak</span></h2><article class="legalP" id="paragraf-2-ledd-1">For utdanning som er regulert av nasjonal rammeplan, gjelder minstekrav for opptak i henhold til denne rammeplanen eller forskrift til rammeplanen.</article><article class="legalP" id="paragraf-2-ledd-2">For utdanning som har studieplan som ikke er regulert av nasjonal rammeplan, gjelder minstekrav for opptak i henhold til godkjent studieplan av styret eller annet organ med myndighet til å fatte vedtak om godkjent studieplan.</article><article class="legalP" id="paragraf-2-ledd-3">Godkjent opptaksgrunnlag til masterutdanninger framgår av forskrift om krav til mastergrad, fastsatt av Utdannings- og forskningsdepartementet. Styret fastsetter gjennom studieplaner nærmere krav om opptaksgrunnlag til den enkelte masterutdanning, herunder faglige minstekrav.</article></article><article class="legalArticle" data-lovdata-URL="LTI/forskrift/2005-12-07-1472/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Betinget opptak</span></h2><article class="legalP" id="paragraf-3-ledd-1">Opptakskomiteen, jf. § 9, kan etter nærmere vurdering fatte vedtak om betinget opptak der søker mangler en del av opptaksgrunnlaget etter § 2.<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">Der forhold utenfor søkers kontroll har medvirket til at eksamen som inngår i kravet for opptak ikke er avlagt eller blitt sensurert.</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">Der søker ikke har bestått eksamen som inngår i kravet for opptak, men der det allikevel kan antas at søker har tilstrekkelige faglige kvalifikasjoner for å kunne påbegynne studiet det søkes opptak til.</article><article class="legalP" id="paragraf-3-ledd-1-punkt-2-ledd-2">Det er en forutsetning for betinget opptak at manglende eksamen i opptaksgrunnlaget avlegges og bestås av studenten ved første mulige anledning.</article></article></li></ul></article></article><article class="legalArticle" data-lovdata-URL="LTI/forskrift/2005-12-07-1472/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Generelt om rangering av søkere ved opptak</span></h2><article class="legalP" id="paragraf-4-ledd-1">Dersom det er flere kvalifiserte søkere enn antall studieplasser, rangeres søkere innbyrdes etter de reglene som fremgår av § 5 til § 8.</article><article class="legalP" id="paragraf-4-ledd-2">Kun søkere som er funnet kvalifisert eller betinget kvalifisert for opptak, jf. § 2 og § 3, kan rangeres ved opptak.</article><article class="legalP" id="paragraf-4-ledd-3">Søkere som har overholdt den utlyste søknadsfristen for opptak, jf. § 10, skal rangeres foran søkere som søker etter denne fristen. Høgskolen kan allikevel behandle en søknad etter fristen på linje med søknader innen fristen der:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-3-punkt-1"><article class="legalP" id="paragraf-4-ledd-3-punkt-1-ledd-1">det må antas at søker på grunn av tungtveiende årsaker ikke har kunnet overholde søknadsfristen<br />eller</article></article></li><li data-li-identifier="b)" data-name="b)"><article class="listArticle" id="paragraf-4-ledd-3-punkt-2"><article class="legalP" id="paragraf-4-ledd-3-punkt-2-ledd-1">det søkes til utdanninger som har ledige plasser uten ventelister med kvalifiserte søkere etter hovedopptak.</article></article></li></ul></article><article class="legalP" id="paragraf-4-ledd-4">Der søker har flere mulige kvalifiserende grunnlag for opptak, skal det ved rangering velges det grunnlaget som gir gunstigst resultat for søkeren.</article><article class="legalP" id="paragraf-4-ledd-5">Ved rangering av søkere på grunnlag av poengberegning, kan det gis poeng for ett eller flere av følgende grunnlag:<ul class="defaultList"><li data-li-identifier="-" data-name="-"><article class="listArticle" id="paragraf-4-ledd-5-punkt-1"><span class="miscHeadline"><i>Karakterpoeng:</i></span><article class="legalP" id="paragraf-4-ledd-5-punkt-1-ledd-1">Det kan gis karakterpoeng for den for opptak kvalifiserende utdanningen eller for deler av denne. Karakterpoeng gis på grunnlag av vektet karaktergjennomsnitt. Med vektet gjennomsnitt menes gjennomsnittet av alle tellende karakterer på vitnemålet vektet i forhold til antall studiepoeng/vekttall på hver karakterenhet/tellende emne. Karakterpoeng ved opptak gis etter følgende skala: <table><tbody><tr><td data-text-align="left" data-vertical-align="top"><i>Karakterpoeng</i></td><td data-text-align="center" data-vertical-align="top">5</td><td data-text-align="center" data-vertical-align="top">4</td><td data-text-align="center" data-vertical-align="top">3</td><td data-text-align="center" data-vertical-align="top">2</td><td data-text-align="center" data-vertical-align="top">1</td></tr><tr><td data-text-align="left" data-vertical-align="top"><i>Karakter</i></td><td data-text-align="center" data-vertical-align="top">A</td><td data-text-align="center" data-vertical-align="top">B</td><td data-text-align="center" data-vertical-align="top">C</td><td data-text-align="center" data-vertical-align="top">D</td><td data-text-align="center" data-vertical-align="top">E</td></tr></tbody></table></article><article class="legalP" id="paragraf-4-ledd-5-punkt-1-ledd-2">Det er som vedlegg til denne forskriften utarbeidet omregningstabeller for tallkarakterer og bokstavkarakterer etter eldre skala, samt oversikt over hvilke prinsipper som skal legges til grunn for bruk av det nasjonale karaktersystemet på alle studienivå.</article></article></li><li data-li-identifier="-" data-name="-"><article class="listArticle" id="paragraf-4-ledd-5-punkt-2"><article class="legalP" id="paragraf-4-ledd-5-punkt-2-ledd-1"><i>Utdanningspoeng:</i> Det kan gis utdanningspoeng for bestått høyere utdanning utover minstekravet for opptak.</article></article></li><li data-li-identifier="-" data-name="-"><article class="listArticle" id="paragraf-4-ledd-5-punkt-3"><article class="legalP" id="paragraf-4-ledd-5-punkt-3-ledd-1"><i>Praksispoeng:</i> Det kan gis poeng for praksis som bygger på den for opptak kvalifiserende utdanningen og/eller for praksis som anses relevant for det studiet det søkes opptak til.</article></article></li><li data-li-identifier="-" data-name="-"><article class="listArticle" id="paragraf-4-ledd-5-punkt-4"><article class="legalP" id="paragraf-4-ledd-5-punkt-4-ledd-1"><i>Tilleggspoeng:</i> Det kan gis tilleggspoeng for organisasjonsarbeid, tillitsverv, mv., der dette er relevant for utdanningen.</article></article></li></ul></article><article class="legalP" id="paragraf-4-ledd-6">Konkurransepoeng fremgår som summen av poeng oppnådd for karakterpoeng, utdanningspoeng, praksispoeng og tilleggspoeng.</article><article class="legalP" id="paragraf-4-ledd-7">Der rangering av søkere skal foretas uten poengberegning, er det utarbeidet andre kriterier for rangeringen av søkere i § 7 og § 8.</article></article><article class="legalArticle" data-lovdata-URL="LTI/forskrift/2005-12-07-1472/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Rangering av søkere ved opptak til videreutdanninger</span></h2> <article class="defaultP" margin-top="true">a) <i>Videreutdanninger innen diakoni og helse- og sosialfag</i><ul class="defaultList"><li data-li-identifier="1." data-name="1."><article class="listArticle" id="paragraf-5-punkt-1"><article class="legalP" id="paragraf-5-punkt-1-ledd-1"><i>Karakterpoeng:</i> Det gis karakterpoeng på grunnlag av den kvalifiserende utdanningen.</article></article></li><li data-li-identifier="2." data-name="2."><article class="listArticle" id="paragraf-5-punkt-2"><article class="legalP" id="paragraf-5-punkt-2-ledd-1"><i>Utdanningspoeng:</i> Det gis 1 poeng pr. beståtte videreutdanning på 30 studiepoeng, maksimalt 3 poeng.</article></article></li><li data-li-identifier="3." data-name="3."><article class="listArticle" id="paragraf-5-punkt-3"><article class="legalP" id="paragraf-5-punkt-3-ledd-1"><i>Praksispoeng:</i> Det gis 1 poeng pr. år praksis på/tilsvarende heltid, maksimalt 3 poeng.</article></article></li><li data-li-identifier="4." data-name="4."><article class="listArticle" id="paragraf-5-punkt-4"><article class="legalP" id="paragraf-5-punkt-4-ledd-1"><i>Tilleggspoeng:</i> Det gis etter vurdering inntil 3 poeng for relevant organisasjonsarbeid.</article></article></li><li data-li-identifier="5." data-name="5."><article class="listArticle" id="paragraf-5-punkt-5"><article class="legalP" id="paragraf-5-punkt-5-ledd-1"><i>Konkurransepoeng:</i> Sum poeng for karakterpoeng, utdanningspoeng og praksispoeng. Ved poenglikhet mellom flere søkere, rangeres søker innenfor: underrepresentert kjønn, geografisk tilknytning og tverrfaglighet først.</article></article></li></ul></article> <article class="defaultP" margin-top="true">b) <i>Videreutdanninger innen organisasjon og ledelse</i></article><article class="legalP" id="paragraf-5-ledd-1">Det gis karakterpoeng på grunnlag av den kvalifiserende utdanningen. Ved poenglikhet mellom flere søkere, rangeres eldste søker innenfor underrepresentert kjønn først.</article></article><article class="legalArticle" data-lovdata-URL="LTI/forskrift/2005-12-07-1472/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Rangering av søkere ved opptak til masterutdanning</span></h2> <article class="defaultP" margin-top="true">a) <i>Masterutdanninger innen diakoni og verdibasert ledelse</i><ul class="defaultList"><li data-li-identifier="1." data-name="1."><article class="listArticle" id="paragraf-6-punkt-1"><article class="legalP" id="paragraf-6-punkt-1-ledd-1"><i>Karakterpoeng:</i> Det gis karakterpoeng på grunnlag av den kvalifiserende utdanningen.</article></article></li><li data-li-identifier="2." data-name="2."><article class="listArticle" id="paragraf-6-punkt-2"><article class="legalP" id="paragraf-6-punkt-2-ledd-1"><i>Utdanningspoeng:</i> Det gis 2 poeng pr. beståtte videreutdanning på 30 studiepoeng, maksimalt 6 poeng.</article></article></li><li data-li-identifier="3." data-name="3."><article class="listArticle" id="paragraf-6-punkt-3"><article class="legalP" id="paragraf-6-punkt-3-ledd-1"><i>Praksispoeng:</i> Det gis praksispoeng for relevant praksis etter følgende regler: 1 poeng pr. år med relevant praksis på/tilsvarende heltid utover minstekravet for opptak, maksimalt 5 poeng. Der praksis har vært i en formell lederstilling, gis det i tillegg 1 praksispoeng pr. år med ledererfaring, maksimalt 5 poeng. Maksimalt antall praksispoeng er 10 poeng.</article></article></li><li data-li-identifier="4." data-name="4."><article class="listArticle" id="paragraf-6-punkt-4"><article class="legalP" id="paragraf-6-punkt-4-ledd-1"><i>Tilleggspoeng:</i> Det gis etter vurdering inntil 3 poeng for relevant organisasjonsarbeid.</article></article></li><li data-li-identifier="5." data-name="5."><article class="listArticle" id="paragraf-6-punkt-5"><article class="legalP" id="paragraf-6-punkt-5-ledd-1"><i>Konkurransepoeng:</i> Sum av utdanningspoeng, praksispoeng og tilleggspoeng. Ved poenglikhet mellom flere søkere, rangeres søker innenfor: underrepresentert kjønn, geografisk tilknytning og tverrfaglighet først. Dette kan i henhold til lokale retningslinjer fravikes i særlige tilfeller.</article></article></li></ul></article> <article class="defaultP" margin-top="true"><i>b) Masterutdanninger i familieterapi</i><ul class="defaultList"><li data-li-identifier="1." data-name="1."><article class="listArticle" id="paragraf-6-punkt-6"><article class="legalP" id="paragraf-6-punkt-6-ledd-1"><i>Karakterpoeng:</i> Jf. § 6 a 1.</article></article></li><li data-li-identifier="2." data-name="2."><article class="listArticle" id="paragraf-6-punkt-7"><article class="legalP" id="paragraf-6-punkt-7-ledd-1"><i>Utdanningspoeng:</i> Jf. § 6 a 2.</article></article></li><li data-li-identifier="3." data-name="3."><article class="listArticle" id="paragraf-6-punkt-8"><article class="legalP" id="paragraf-6-punkt-8-ledd-1"><i>Praksispoeng:</i> Det gis praksispoeng for relevant praksis etter følgende regler: 1 poeng pr. år med relevant praksis på/tilsvarende heltid utover minstekravet for opptak, maksimalt 10 poeng.</article></article></li><li data-li-identifier="4." data-name="4."><article class="listArticle" id="paragraf-6-punkt-9"><article class="legalP" id="paragraf-6-punkt-9-ledd-1"><i>Tilleggspoeng:</i> Jf. § 6 a 4.</article></article></li><li data-li-identifier="5." data-name="5."><article class="listArticle" id="paragraf-6-punkt-10"><article class="legalP" id="paragraf-6-punkt-10-ledd-1"><i>Konkurransepoeng:</i> Jf. § 6 a 5.</article></article></li></ul></article></article><article class="legalArticle" data-lovdata-URL="LTI/forskrift/2005-12-07-1472/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Opptak utenom rangeringsreglene</span></h2><article class="legalP" id="paragraf-7-ledd-1">Inntil 20% av søkere kan tildeles opptak utenom rangeringsreglene i § 5 til § 6. Dette kan gjelde søkere med minst ett av følgende grunnlag:<ul class="defaultList"><li data-li-identifier="a)" data-name="a)"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">der søker ikke kan rangeres etter disse rangeringsreglene</article></article></li><li data-li-identifier="b)" data-name="b)"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">der søker dokumenterer at sykdom, funksjonshemming eller andre tungtveiende grunner gir grunn til å anta at eksamensresultatene ikke gir et riktig bilde av søkerens reelle kvalifikasjoner.<br />Ved vurdering av opptak etter a) eller b), må det etter en helhetlig vurdering kunne antas at søker har likeverdige kvalifikasjoner med søkere som tas opp etter vanlig rangering etter § 5 til § 6.</article></article></li><li data-li-identifier="c)" data-name="c)"><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">der andre særskilte forhold taler for at søker med en bestemt kultur-, etnisk-, utdannings- eller yrkesbakgrunn eller et underrepresentert kjønn må gis spesiell prioritet ved opptak.</article><article class="legalP" id="paragraf-7-ledd-1-punkt-3-ledd-2">Det er en forutsetning at søkere som tas opp etter denne regelen er kvalifisert for opptak etter gjeldende regler, jf. § 2 og § 3.</article></article></li><li data-li-identifier="d)" data-name="d)"><article class="listArticle" id="paragraf-7-ledd-1-punkt-4"><article class="legalP" id="paragraf-7-ledd-1-punkt-4-ledd-1">det kan opprettes særskilte studieplasser for utvekslingsstudenter.</article></article></li></ul></article></article><article class="legalArticle" data-lovdata-URL="LTI/forskrift/2005-12-07-1472/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Rangering av søkere med godkjent realkompetanse</span></h2><article class="legalP" id="paragraf-8-ledd-1">Der søkere får godkjent realkompetanse som hele eller en del av opptaksgrunnlaget etter bestemmelsene i § 2, jf. de gjeldende utfyllende bestemmelser om opptak på realkompetanse ved Diakonhjemmet Høgskole, skal rangering foretas gjennom skjønnsmessig vurdering av om søker har likeverdige kvalifikasjoner med søkere som tas opp etter rangeringsreglene i § 5 til § 6.</article></article><article class="legalArticle" data-lovdata-URL="LTI/forskrift/2005-12-07-1472/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Opptakskomiteer</span></h2><article class="legalP" id="paragraf-9-ledd-1">Dekanene oppnevner opptakskomiteer med myndighet til å fatte vedtak om rangering og opptak av søkere etter § 3, § 7 og § 8 på de enkelte studier.</article></article><article class="legalArticle" data-lovdata-URL="LTI/forskrift/2005-12-07-1472/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Søknadsfrister</span></h2><article class="legalP" id="paragraf-10-ledd-1">Søknadsfrister for opptak fastsettes av høgskolen, og kunngjøres minst 1 måned før fristens utløp.</article></article><article class="legalArticle" data-lovdata-URL="LTI/forskrift/2005-12-07-1472/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Søknadsdokumenter</span></h2><article class="legalP" id="paragraf-11-ledd-1">Søknad om opptak skal stiles på fastsatt søknadsskjema. Alle opplysninger som er nødvendige og relevante for behandling av søknaden, skal dokumenteres. Søkeren plikter å orientere seg om hvilken dokumentasjon som er nødvendig å legge ved for at søknaden skal kunne behandles. Godkjent dokumentasjon er attesterte kopier av originale dokumenter. Dokumenter det ikke er mulig å legge ved innen søknadsfristen, skal ettersendes snarest mulig etter at de er søkerne i hende.</article></article><article class="legalArticle" data-lovdata-URL="LTI/forskrift/2005-12-07-1472/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Klage</span></h2><article class="legalP" id="paragraf-12-ledd-1">Klage på opptak behandles av høgskolens klagenemnd.</article></article><article class="legalArticle" data-lovdata-URL="LTI/forskrift/2005-12-07-1472/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse av forskrift</span></h2><article class="legalP" id="paragraf-13-ledd-1">Forskriften trer i kraft fra 1. januar 2006.</article></article><section class="section" id="kapittel-1" data-lovdata-URL="LTI/forskrift/2005-12-07-1472/KAPITTEL_1"><h2>Vedlegg til forskriften</h2><article class="defaultP"><i>Omregningstabell</i></article><article class="legalP" id="kapittel-1-ledd-1">For omregning av karakterer for søkere som grunnlag for utregning av vektet gjennomsnitt gjelder følgende omregningstabell: <table><thead><tr><th data-text-align="left" data-vertical-align="top"><i>Karakterpoeng</i></th><th data-text-align="center" data-vertical-align="top"><i>5</i></th><th data-text-align="center" data-vertical-align="top"><i>4</i></th><th data-text-align="center" data-vertical-align="top"><i>3</i></th><th data-text-align="center" data-vertical-align="top"><i>2</i></th><th data-text-align="center" data-vertical-align="top"><i>1</i></th></tr></thead><tbody><tr><td data-text-align="left" data-vertical-align="top">Kar. realfaglig utd.</td><td data-text-align="center" data-vertical-align="top">1.0-1.6</td><td data-text-align="center" data-vertical-align="top">1.7-2.3</td><td data-text-align="center" data-vertical-align="top">2.4-2.8</td><td data-text-align="center" data-vertical-align="top">2.9-3.4</td><td data-text-align="center" data-vertical-align="top">3.5-4.0</td></tr><tr><td data-text-align="left" data-vertical-align="top">Kar. helse- og sosialfag, humanistiske fag, samfunnsfag, økonomi, jus, mv.</td><td data-text-align="center" data-vertical-align="top">1.0-2.2</td><td data-text-align="center" data-vertical-align="top">2.3-2.5</td><td data-text-align="center" data-vertical-align="top">2.6-2.7</td><td data-text-align="center" data-vertical-align="top">2.8-3.0</td><td data-text-align="center" data-vertical-align="top">3.1-4.0</td></tr><tr><td data-text-align="left" data-vertical-align="top">Kar. eldre skala</td><td data-text-align="center" data-vertical-align="top">S</td><td data-text-align="center" data-vertical-align="top">Mtf</td><td data-text-align="center" data-vertical-align="top">Tf</td><td data-text-align="center" data-vertical-align="top">Tf</td><td data-text-align="center" data-vertical-align="top">Ng</td></tr><tr><td data-text-align="left" data-vertical-align="top">Kar.</td><td data-text-align="center" data-vertical-align="top" /><td data-text-align="center" data-vertical-align="top" /><td data-text-align="center" data-vertical-align="top">Bestått</td><td data-text-align="center" data-vertical-align="top" /><td data-text-align="center" data-vertical-align="top" /></tr></tbody></table></article> <article class="defaultP" margin-top="true"><i>Karaktersystemet – generelle, kvalitative beskrivelser</i></article><article class="legalP" id="kapittel-1-ledd-2">Utarbeidet Universitets- og høgskolerådet (UHR) og godkjent av Utdannings- og forskningsdepartementet (UFD). <table><thead><tr><th data-text-align="center" data-vertical-align="top"><i>Symbol</i></th><th data-text-align="left" data-vertical-align="top"><i>Betegnelse</i></th><th data-text-align="left" data-vertical-align="top"><i>Generell, ikke fagspesifikk beskrivelse av vurderingskriterier</i></th></tr></thead><tbody><tr><td data-text-align="center" data-vertical-align="top">A</td><td data-text-align="left" data-vertical-align="top">fremragende</td><td data-text-align="left" data-vertical-align="top">Fremragende prestasjon som klart utmerker seg. Kandidaten viser svært god vurderingsevne og stor grad av selvstendighet.</td></tr><tr><td data-text-align="center" data-vertical-align="top">B</td><td data-text-align="left" data-vertical-align="top">meget god</td><td data-text-align="left" data-vertical-align="top">Meget god prestasjon. Kandidaten viser meget god vurderingsevne og selvstendighet.</td></tr><tr><td data-text-align="center" data-vertical-align="top">C</td><td data-text-align="left" data-vertical-align="top">god</td><td data-text-align="left" data-vertical-align="top">Jevnt god prestasjon som er tilfredsstillende på de fleste områder. Kandidaten viser god vurderingsevne og selvstendighet på de viktigste områdene.</td></tr><tr><td data-text-align="center" data-vertical-align="top">D</td><td data-text-align="left" data-vertical-align="top">nokså god</td><td data-text-align="left" data-vertical-align="top">En akseptabel prestasjon med noen vesentlige mangler. Kandidaten viser en viss grad av vurderingsevne og selvstendighet.</td></tr><tr><td data-text-align="center" data-vertical-align="top">E</td><td data-text-align="left" data-vertical-align="top">tilstrekkelig</td><td data-text-align="left" data-vertical-align="top">Prestasjonen tilfredsstiller minimumskravene, men heller ikke mer. Kandidaten viser liten vurderingsevne og selvstendighet.</td></tr><tr><td data-text-align="center" data-vertical-align="top">F</td><td data-text-align="left" data-vertical-align="top">ikke bestått</td><td data-text-align="left" data-vertical-align="top">Prestasjon som ikke tilfredsstiller de faglige minimumskravene. Kandidaten viser både manglende vurderingsevne og selvstendighet.</td></tr></tbody></table></article></section></main></body></html>