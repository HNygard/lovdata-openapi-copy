<!DOCTYPE html><html lang="no"><head><title>Lov om innkreving av underholdsbidrag mv. (bidragsinnkrevingsloven).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2005-04-29-20</dd><dt class="dokid">DokumentID</dt><dd class="dokid">LTI/lov/2005-04-29-20</dd><dt class="ministry">Departement</dt><dd class="ministry"><ul><li>Arbeids- og sosialdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 6 s 737</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1955-12-09-5</li><li>lov/1980-02-08-2</li><li>lov/1981-04-08-7</li><li>lov/1989-02-17-2</li><li>lov/1991-07-04-47</li><li>lov/1992-07-17-100</li></ul></dd><dt class="dateOfPublication">Kunngjort</dt><dd class="dateOfPublication">2005-04-29</dd><dt class="journalNumber">Journalnummer</dt><dd class="journalNumber">2005-0290</dd><dt class="titleShort">Korttittel</dt><dd class="titleShort">Bidragsinnkrevingsloven</dd><dt class="title">Tittel</dt><dd class="title">Lov om innkreving av underholdsbidrag mv. (bidragsinnkrevingsloven).</dd><dt class="miscInformation">Annet om dokumentet</dt><dd class="miscInformation">Ot.prp.nr.18 (2004–2005), Innst.O.nr.63 (2004–2005) og Besl.O.nr.51 (2004–2005). Odels- og lagtingsvedtak hhv. 17. mars og 12. april 2005. Fremmet av Arbeids- og sosialdepartementet.</dd><dt class="refid">RefID</dt><dd class="refid">lov/2005-04-29-20</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om innkreving av underholdsbidrag mv. (bidragsinnkrevingsloven).<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1. Anvendelsesområde</li><li>§ 2. Gjensidighetsavtaler</li><li>§ 3. Definisjoner</li><li>§ 4. Innkrevingssentralen</li><li>§ 5. Når Innkrevingssentralen skal foreta innkreving</li><li>§ 6. Forholdet til farskap</li><li>§ 7. Tvangsgrunnlag</li></ul></li><li>Kapittel 2. Innkrevingen<ul class="tocSubUl"><li>§ 8. Igangsetting av innkreving</li><li>§ 9. Betalingsfrister</li><li>§ 10. Betalingsordning ved mislighold</li><li>§ 11. Trekk i lønn e.l. ytelser</li><li>§ 12. Trekkpliktiges oppgaver mv.</li><li>§ 13. Forretning for utleggspant som kan foretas av Innkrevingssentralen</li><li>§ 14. Særskilt dekningsadgang</li><li>§ 15. Midlertidig sikring</li><li>§ 16. Utleggsforretning for alminnelig namsmann</li><li>§ 17. Beløpsmessige begrensninger</li><li>§ 18. Bidragskravenes beskyttelse ved konkurs mv.</li></ul></li><li>Kapittel 3. Opplysningsplikt<ul class="tocSubUl"><li>§ 19. Bidragspliktiges opplysningsplikt</li><li>§ 20. Trekkpliktiges opplysningsplikt</li><li>§ 21. Opplysningsplikt for andre</li></ul></li><li>Kapittel 4. Saksbehandling og klage<ul class="tocSubUl"><li>§ 22. Saksbehandling</li><li>§ 23. Klage over tvangsfullbyrdelse og motregning</li><li>§ 24. Klage over andre vedtak mv.</li></ul></li><li>Kapittel 5. Tilbakekreving av bidrag og bidragsforskott mv.<ul class="tocSubUl"><li>§ 25. Tilbakekreving ved dobbeltheving av betalingsanvisning</li><li>§ 26. Tilbakekreving ved feilutbetalinger</li><li>§ 27. Oppgjør ved betaling av bidrag til andre enn Innkrevingssentralen</li><li>§ 28. Innkrevingsmåten</li><li>§ 29. Saksbehandling og gjennomføring av vedtaket</li></ul></li><li>Kapittel 6. Forskjellige bestemmelser<ul class="tocSubUl"><li>§ 30. Uerholdelige bidragskrav</li><li>§ 31. Innkrevingssentralens partsstilling</li><li>§ 32. Ettersøking</li><li>§ 33. Straffebestemmelser</li><li>§ 34. Utbetalingsmåten</li><li>§ 35. Revisjon mv.</li><li>§ 36. Forskrifter</li><li>§ 37. Ikraftsettings- og overgangsbestemmelser</li><li>§ 38. Endringer i andre lover<ul class="tocSubUl"><li>§ 78. Gjennomføring av avgjerder om tilskot og gebyr. Tvangsgrunnlag.</li><li>§ 8. Tilbakekreving m.v.</li></ul></li></ul></li></ul></li></ul></dd></dl></header><main class="documentBody" data-lovdata-URL="LTI/lov/2005-04-29-20" id="dokument"><h1>Lov om innkreving av underholdsbidrag mv. (bidragsinnkrevingsloven).</h1><article class="defaultP" data-text-size="small">Følgende lov oppheves:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 9. desember 1955 nr. 5 om innkreving av underholdsbidrag m.v. (bidragsinnkrevingsloven).</article></article></li></ul></article><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 8. februar 1980 nr. 2 om pant.</article></article></li><li data-li-identifier="2" data-name="2"><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov 8. april 1981 nr. 7 om barn og foreldre (barnelova).</article></article></li><li data-li-identifier="3" data-name="3"><article class="listArticle" data-text-size="small" id="punkt-4"><article class="legalP" id="punkt-4-ledd-1">Lov 17. februar 1989 nr. 2 om bidragsforskott (forskotteringsloven).</article></article></li><li data-li-identifier="4" data-name="4"><article class="listArticle" data-text-size="small" id="punkt-5"><article class="legalP" id="punkt-5-ledd-1">Lov 4. juli 1991 nr. 47 om ekteskap.</article></article></li><li data-li-identifier="5" data-name="5"><article class="listArticle" data-text-size="small" id="punkt-6"><article class="legalP" id="punkt-6-ledd-1">Lov 17. juli 1992 nr. 100 om barneverntjenester.</article></article></li></ul></article><section class="section" data-name="kap1" id="kapittel-1" data-lovdata-URL="LTI/lov/2005-04-29-20/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/lov/2005-04-29-20/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Anvendelsesområde</span></h3><article class="legalP" id="kapittel-1-paragraf-1-ledd-1">Etter reglene i loven her innkreves underholdsbidrag som påhviler noen etter barneloven, ekteskapsloven eller barnevernloven. Det samme gjelder andre krav som etter loven her eller andre lover skal innkreves av Trygdeetatens innkrevingssentral. Også krav på saksomkostninger som det offentlige er tilkjent i rettssaker om krav som nevnt i første og andre punktum, innkreves etter reglene i loven her.</article></article><article class="legalArticle" data-lovdata-URL="LTI/lov/2005-04-29-20/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Gjensidighetsavtaler</span></h3><article class="legalP" id="kapittel-1-paragraf-2-ledd-1">Ved overenskomst med fremmed stat kan det bestemmes at en rettskraftig dom om underholdsbidrag som kan fullbyrdes der, også kan fullbyrdes i Norge. Det samme gjelder for annen rettsavgjørelse, forvaltningsvedtak eller skriftlig vedtakelse som kan tvangsfullbyrdes i vedkommende fremmede stat. Første punktum gjelder også for bidrag til utgifter ved fødselen og for kostnader som er pålagt den bidragspliktige i forbindelse med bidragssaken.</article><article class="legalP" id="kapittel-1-paragraf-2-ledd-2">Avtale som nevnt i første ledd kan også inngås med områder innenfor en stats territorium, som ifølge statens lovgivning er gitt myndighet til å inngå slike avtaler.</article><article class="legalP" id="kapittel-1-paragraf-2-ledd-3">Fullbyrdingen av utenlandske bidragskrav mv. som nevnt i første og andre ledd skjer etter reglene i loven her. Bestemmelsene i tvangsfullbyrdelsesloven § 7-3 tredje ledd gjelder ikke.</article><article class="legalP" id="kapittel-1-paragraf-2-ledd-4">Kongen kan gjøre unntak fra bestemmelsene i tredje ledd.</article></article><article class="legalArticle" data-lovdata-URL="LTI/lov/2005-04-29-20/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">Med underholdsbidrag menes bidrag til barn eller ektefelle som er pålagt i tvangskraftig dom eller forvaltningsvedtak, eller som er fastsatt i skriftlig avtale.</article><article class="legalP" id="kapittel-1-paragraf-3-ledd-2">Med bidragsmottaker menes den som har rett til å motta underholdsbidrag som bidragsberettiget eller på vegne av bidragsberettigede barn.</article><article class="legalP" id="kapittel-1-paragraf-3-ledd-3">Med bidragspliktig menes den som er pålagt å betale underholdsbidrag.</article><article class="legalP" id="kapittel-1-paragraf-3-ledd-4">Med trekkpliktig menes arbeidsgiver eller andre som er pålagt å foreta trekk i bidragspliktiges lønn mv. i medhold av § 11.</article><article class="legalP" id="kapittel-1-paragraf-3-ledd-5">Med nære slektninger menes barn, barnebarn, foreldre, besteforeldre, søsken, søskenbarn, onkel, tante, nevø og niese.</article></article><article class="legalArticle" data-lovdata-URL="LTI/lov/2005-04-29-20/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Innkrevingssentralen</span></h3><article class="legalP" id="kapittel-1-paragraf-4-ledd-1">Innkreving etter loven her foretas av Trygdeetatens innkrevingssentral (Innkrevingssentralen). Innkrevingssentralen er underlagt Rikstrygdeverket.</article><article class="legalP" id="kapittel-1-paragraf-4-ledd-2">Departementet kan bestemme at innkreving skal skje gjennom en særskilt bidragsfogd dersom en av partene bor i utlandet. Reglene i loven her gjelder tilsvarende for slik særskilt bidragsfogd så langt de passer.</article></article><article class="legalArticle" data-lovdata-URL="LTI/lov/2005-04-29-20/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Når Innkrevingssentralen skal foreta innkreving</span></h3><article class="legalP" id="kapittel-1-paragraf-5-ledd-1">Bidragsmottakeren eller bidragspliktige kan når som helst kreve at framtidige bidrag skal betales til Innkrevingssentralen. Det samme gjelder bidrag som er forfalt inntil ett år forut for den måned da kravet om innkreving blir framsatt. Innkrevingssentralen kan også overta innkrevingen av bidrag som er forfalt lenger tilbake i tid dersom det foreligger særlige grunner til at bidragsmottaker ikke har framsatt kravet tidligere.</article><article class="legalP" id="kapittel-1-paragraf-5-ledd-2">Innkrevingssentralen skal alltid kreve inn det samlede underholdsbidrag når folketrygden har krav på refusjon i bidrag for utbetalt bidragsforskott etter forskotteringsloven. Innkrevingssentralen skal også kreve inn bidrag fastsatt etter barnevernloven § 9-2 på grunnlag av omsorgsovertakelse.</article></article><article class="legalArticle" data-lovdata-URL="LTI/lov/2005-04-29-20/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Forholdet til farskap</span></h3><article class="legalP" id="kapittel-1-paragraf-6-ledd-1">Innkreving av underholdsbidrag til barn kan ikke iverksettes før farskapet er fastsatt etter reglene i barneloven. Bidrag som blir krevd inn før en dom er rettskraftig, eller etter at en farskapssak er gjenopptatt eller det er reist sak om endring av farskapet, skal avsettes og gjøres opp først når saken er endelig avgjort.</article></article><article class="legalArticle" data-lovdata-URL="LTI/lov/2005-04-29-20/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Tvangsgrunnlag</span></h3><article class="legalP" id="kapittel-1-paragraf-7-ledd-1">Avgjørelse eller skriftlig avtale om underholdsbidrag og andre krav som etter loven her eller andre lover skal innkreves av Innkrevingssentralen, er tvangsgrunnlag for utlegg. Dette gjelder også når Innkrevingssentralen sender begjæring om utlegg til namsmannen etter § 16. Bidragskrav som overføres for privat innkreving etter §§ 17 og 30, beholder tvangsgrunnlaget.</article></article></section><section class="section" data-name="kap2" id="kapittel-2" data-lovdata-URL="LTI/lov/2005-04-29-20/KAPITTEL_2"><h2>Kapittel 2. Innkrevingen</h2><article class="legalArticle" data-lovdata-URL="LTI/lov/2005-04-29-20/§8" data-name="§8" id="kapittel-2-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Igangsetting av innkreving</span></h3><article class="legalP" id="kapittel-2-paragraf-1-ledd-1">Bidragsfogden skal straks overføre saken til innkreving når henvendelse om dette er mottatt og det er klart at det foreligger grunnlag for innkreving, jf. § 5 og barneloven § 78.</article><article class="legalP" id="kapittel-2-paragraf-1-ledd-2">Når det er nødvendig for å hindre at innkrevingen forsinkes vesentlig, skal innkreving av framtidige terminer iverksettes uten å vente på avklaring av om det er grunnlag for å kreve inn bidrag for tilbakelagte tidsrom.</article></article><article class="legalArticle" data-lovdata-URL="LTI/lov/2005-04-29-20/§9" data-name="§9" id="kapittel-2-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Betalingsfrister</span></h3><article class="legalP" id="kapittel-2-paragraf-2-ledd-1">Den bidragspliktige skal ukrevd og uten opphold betale forfalte bidragsterminer til Innkrevingssentralen.</article><article class="legalP" id="kapittel-2-paragraf-2-ledd-2">Løpende bidrag skal betales forskottsvis for hver måned og på et så tidlig tidspunkt at bidraget kan være bidragsmottakeren i hende i begynnelsen av hver måned. Betalingsfristen fastsettes av Innkrevingssentralen.</article></article><article class="legalArticle" data-lovdata-URL="LTI/lov/2005-04-29-20/§10" data-name="§10" id="kapittel-2-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Betalingsordning ved mislighold</span></h3><article class="legalP" id="kapittel-2-paragraf-3-ledd-1">Dersom betalingsfristene etter § 9 ikke holdes, skal den bidragspliktige innen åtte dager etter fristen underrette Innkrevingssentralen om grunnen til dette og samtidig redegjøre for sine arbeids-, inntekts- og formuesforhold.</article><article class="legalP" id="kapittel-2-paragraf-3-ledd-2">Dersom Innkrevingssentralen finner det hensiktsmessig, kan bidragspliktige tilbys en betalingsordning.</article></article><article class="legalArticle" data-lovdata-URL="LTI/lov/2005-04-29-20/§11" data-name="§11" id="kapittel-2-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Trekk i lønn e.l. ytelser</span></h3><article class="legalP" id="kapittel-2-paragraf-4-ledd-1">Blir et bidrag ikke betalt ved forfall, kan Innkrevingssentralen uten opphold innkreve den forfalte termin ved trekk i skyldnerens krav på lønn eller andre liknende ytelser etter reglene i dekningsloven § 2-7.</article><article class="legalP" id="kapittel-2-paragraf-4-ledd-2">Når skyldneren har misligholdt sin bidragsplikt og ikke stiller sikkerhet, kan det gis pålegg om trekk også for uforfalte bidragskrav.</article><article class="legalP" id="kapittel-2-paragraf-4-ledd-3">Bidrag pålagt en som arbeider i ektefellens, samboerens, foreldrenes eller andre nære slektningers bedrift, kan innkreves hos de nevnte personene. Dette gjelder bare dersom det er grunn til mistanke om at den eller de nærstående medvirker til forsømmelse av bidragsplikten.</article></article><article class="legalArticle" data-lovdata-URL="LTI/lov/2005-04-29-20/§12" data-name="§12" id="kapittel-2-paragraf-5"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Trekkpliktiges oppgaver mv.</span></h3><article class="legalP" id="kapittel-2-paragraf-5-ledd-1">Dersom trekkpliktige ikke overholder trekkplikten etter tvangsfullbyrdelsesloven § 7-22, skal vedkommende snarest underrette Innkrevingssentralen om årsaken til unnlatelsen.</article><article class="legalP" id="kapittel-2-paragraf-5-ledd-2">Krav mot trekkpliktige etter tvangsfullbyrdelsesloven § 7-22 tredje ledd kreves inn av Innkrevingssentralen etter reglene i loven her.</article></article><article class="legalArticle" data-lovdata-URL="LTI/lov/2005-04-29-20/§13" data-name="§13" id="kapittel-2-paragraf-6"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Forretning for utleggspant som kan foretas av Innkrevingssentralen</span></h3><article class="legalP" id="kapittel-2-paragraf-6-ledd-1">Innkrevingssentralen kan innkreve forfalt bidrag ved å stifte utleggspant for kravet dersom panteretten kan gis rettsvern ved registrering i et register eller ved underretning til en tredjeperson, jf. panteloven kapittel 5, og utleggsforretningen kan holdes på Innkrevingssentralens kontor etter tvangsfullbyrdelsesloven § 7-9 første ledd.</article></article><article class="legalArticle" data-lovdata-URL="LTI/lov/2005-04-29-20/§14" data-name="§14" id="kapittel-2-paragraf-7"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Særskilt dekningsadgang</span></h3><article class="legalP" id="kapittel-2-paragraf-7-ledd-1">Innkrevingssentralen kan motregne forfalt bidrag i overskytende skatteforskuddsbeløp etter skatteavregningen og i krav på tilbakebetaling av for meget innbetalt merverdiavgift eller andre offentlige avgifter.</article><article class="legalP" id="kapittel-2-paragraf-7-ledd-2">Innkrevingssentralen kan også motregne forfalt bidrag i andre fordringer som den bidragspliktige har på det offentlige, inkludert etterbetaling av ytelser etter folketrygdloven og andre stønadslover, forutsatt at det etter dekningsloven er adgang til å ta utlegg i de aktuelle fordringene.</article></article><article class="legalArticle" data-lovdata-URL="LTI/lov/2005-04-29-20/§15" data-name="§15" id="kapittel-2-paragraf-8"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Midlertidig sikring</span></h3><article class="legalP" id="kapittel-2-paragraf-8-ledd-1">Innkrevingssentralen kan begjære arrest for krav som den innkrever etter loven her.</article><article class="legalP" id="kapittel-2-paragraf-8-ledd-2">Før farskapsspørsmålet er endelig avgjort, kan arrest begjæres overfor den som etter det moren opplyser kan være far til barnet.</article></article><article class="legalArticle" data-lovdata-URL="LTI/lov/2005-04-29-20/§16" data-name="§16" id="kapittel-2-paragraf-9"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Utleggsforretning for alminnelig namsmann</span></h3><article class="legalP" id="kapittel-2-paragraf-9-ledd-1">Finner Innkrevingssentralen at forfalt bidrag bør søkes inndrevet ved forretning for utleggspant i tilfeller der den ikke selv kan holde forretningen, sender den begjæring om utlegg til namsmannen. Tvangsdekning i det formuesgodet som det er tatt utlegg i, skjer etter reglene i tvangsfullbyrdelsesloven.</article></article><article class="legalArticle" data-lovdata-URL="LTI/lov/2005-04-29-20/§17" data-name="§17" id="kapittel-2-paragraf-10"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Beløpsmessige begrensninger</span></h3><article class="legalP" id="kapittel-2-paragraf-10-ledd-1">I saker der bidraget har opphørt å løpe, kan Innkrevingssentralen avslutte innkreving av bidragsgjeld dersom samlet gjeld i saken er lavere enn et halvt rettsgebyr. Gjeld til det offentlige skal i så fall slettes, mens privat gjeld overføres bidragsmottakeren for privat innkreving.</article></article><article class="legalArticle" data-lovdata-URL="LTI/lov/2005-04-29-20/§18" data-name="§18" id="kapittel-2-paragraf-11"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Bidragskravenes beskyttelse ved konkurs mv.</span></h3><article class="legalP" id="kapittel-2-paragraf-11-ledd-1">Den del av lønn o.l. som den trekkpliktige skal holde tilbake, kan ikke trekkes inn i bidragspliktiges konkursbo og heller ikke gjøres til gjenstand for utlegg eller andre tvangsforføyninger fra fordringshaveres side.</article><article class="legalP" id="kapittel-2-paragraf-11-ledd-2">Trukne beløp kan ikke trekkes inn i trekkpliktiges konkursbo eller på annen måte være gjenstand for fordringshaveres forføyninger. De trukne beløp tilhører bidragskreditorene og skal ved konkurs uten opphold overføres til Innkrevingssentralen.</article></article></section><section class="section" data-name="kap3" id="kapittel-3" data-lovdata-URL="LTI/lov/2005-04-29-20/KAPITTEL_3"><h2>Kapittel 3. Opplysningsplikt</h2><article class="legalArticle" data-lovdata-URL="LTI/lov/2005-04-29-20/§19" data-name="§19" id="kapittel-3-paragraf-1"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Bidragspliktiges opplysningsplikt</span></h3><article class="legalP" id="kapittel-3-paragraf-1-ledd-1">Bidragspliktige skal ukrevd, og innen åtte dager, opplyse Innkrevingssentralen om skifte av bo- eller oppholdssted.</article><article class="legalP" id="kapittel-3-paragraf-1-ledd-2">Innkrevingssentralen kan kreve at bidragspliktige gir opplysninger om sine arbeids-, inntekts- og formuesforhold. Det samme gjelder andre opplysninger som kan ha betydning for vurderingen av vedkommendes betalingsevne, jf. dekningsloven § 2-7.</article></article><article class="legalArticle" data-lovdata-URL="LTI/lov/2005-04-29-20/§20" data-name="§20" id="kapittel-3-paragraf-2"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Trekkpliktiges opplysningsplikt</span></h3><article class="legalP" id="kapittel-3-paragraf-2-ledd-1">Innkrevingssentralen kan kreve at arbeidsgiveren eller annen trekkpliktig gir opplysninger om bidragspliktiges inntekts- og formuesforhold.</article></article><article class="legalArticle" data-lovdata-URL="LTI/lov/2005-04-29-20/§21" data-name="§21" id="kapittel-3-paragraf-3"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Opplysningsplikt for andre</span></h3><article class="legalP" id="kapittel-3-paragraf-3-ledd-1">Innkrevingssentralen kan kreve at likningsmyndighetene gir opplysninger om inntekts- og formuesforholdene til bidragspliktige så vel etter tidligere likninger som etter siste selvangivelse, og også om hvordan ansettelsene er framkommet. Innkrevingssentralen kan videre kreve at skattefogdene gir opplysninger om arv og gaver som det skal gis melding om etter lov 19. juni 1964 nr. 14 om avgift på arv og visse gaver.</article><article class="legalP" id="kapittel-3-paragraf-3-ledd-2">Innkrevingssentralen kan kreve at forsikringsselskaper, banker og andre som har formuesverdier til forvaring eller forvaltning, skal gi Innkrevingssentralen opplysninger om midler som tilhører en bidragspliktig.</article><article class="legalP" id="kapittel-3-paragraf-3-ledd-3">Bidragspliktiges nærstående som det iverksettes innkreving mot etter § 11 tredje ledd, kan pålegges å gi Innkrevingssentralen opplysninger om sine arbeids-, inntekts- og formuesforhold. Innkrevingssentralen kan i slike tilfelle også kreve opplysninger om nærstående etter reglene i første og andre ledd.</article><article class="legalP" id="kapittel-3-paragraf-3-ledd-4">Rikstrygdeverket kan også kreve opplysninger som nevnt i paragrafen her.</article></article></section><section class="section" data-name="kap4" id="kapittel-4" data-lovdata-URL="LTI/lov/2005-04-29-20/KAPITTEL_4"><h2>Kapittel 4. Saksbehandling og klage</h2><article class="legalArticle" data-lovdata-URL="LTI/lov/2005-04-29-20/§22" data-name="§22" id="kapittel-4-paragraf-1"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Saksbehandling</span></h3><article class="legalP" id="kapittel-4-paragraf-1-ledd-1">Ved Innkrevingssentralens tvangsfullbyrdelse etter loven her gjelder tvangsfullbyrdelsesloven §§ 5-6 til 5-15, §§ 5-17 til 5-19, § 7-9 og §§ 7-11 til 7-28 om gjennomføring av utleggsforretningen så langt de passer.</article><article class="legalP" id="kapittel-4-paragraf-1-ledd-2">Motregning etter § 14 gjennomføres ved at Innkrevingssentralen gir pålegg til den som skal foreta utbetalingen på det offentliges vegne om å overføre det aktuelle beløpet til sentralen. Samtidig skal skyldneren gis underretning om motregningen og om klagefristen etter § 23 andre ledd.</article></article><article class="legalArticle" data-lovdata-URL="LTI/lov/2005-04-29-20/§23" data-name="§23" id="kapittel-4-paragraf-2"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Klage over tvangsfullbyrdelse og motregning</span></h3><article class="legalP" id="kapittel-4-paragraf-2-ledd-1">Tvangsfullbyrdelsesloven § 5-16 om klage gjelder tilsvarende for beslutninger om tvangsfullbyrdelse etter loven her.</article><article class="legalP" id="kapittel-4-paragraf-2-ledd-2">Klageadgangen etter første ledd gjelder også beslutning om motregning etter § 14. Klagefristen er en måned etter at motregning er foretatt.</article><article class="legalP" id="kapittel-4-paragraf-2-ledd-3">Dersom det er grunn til å anta at en nærmere begrunnelse for beslutningen kan føre til at klagen blir trukket tilbake, kan Innkrevingssentralen, uten hinder av reglene i tvangsfullbyrdelsesloven § 5-16 andre ledd andre punktum, gi klageren begrunnelsen med spørsmål om klagen opprettholdes.</article></article><article class="legalArticle" data-lovdata-URL="LTI/lov/2005-04-29-20/§24" data-name="§24" id="kapittel-4-paragraf-3"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Klage over andre vedtak mv.</span></h3><article class="legalP" id="kapittel-4-paragraf-3-ledd-1">Avgjørelser som treffes av Innkrevingssentralen og som ikke går ut på tvangsfullbyrdelse, kan påklages til Rikstrygdeverket for så vidt de etter sin art er enkeltvedtak, jf. forvaltningsloven § 3 første ledd.</article><article class="legalP" id="kapittel-4-paragraf-3-ledd-2">Tilbud om eller endring av betalingsordning etter § 10 kan ikke påklages.</article></article></section><section class="section" data-name="kap5" id="kapittel-5" data-lovdata-URL="LTI/lov/2005-04-29-20/KAPITTEL_5"><h2>Kapittel 5. Tilbakekreving av bidrag og bidragsforskott mv.</h2><article class="legalArticle" data-lovdata-URL="LTI/lov/2005-04-29-20/§25" data-name="§25" id="kapittel-5-paragraf-1"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Tilbakekreving ved dobbeltheving av betalingsanvisning</span></h3><article class="legalP" id="kapittel-5-paragraf-1-ledd-1">Dersom en anvisning for utbetaling av bidragsforskott eller bidrag for en termin er kommet bort, og det er utstedt en ny anvisning mot erklæring fra mottakeren om å returnere den tidligere anvisningen dersom den skulle komme til rette, skal det som er for meget utbetalt på grunn av at mottakeren hever begge anvisninger, motregnes i senere utbetalingstermin.</article><article class="legalP" id="kapittel-5-paragraf-1-ledd-2">Dersom det for meget utbetalte ikke kan gjøres opp som nevnt i første ledd, kan beløpet innkreves etter reglene i loven her.</article></article><article class="legalArticle" data-lovdata-URL="LTI/lov/2005-04-29-20/§26" data-name="§26" id="kapittel-5-paragraf-2"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Tilbakekreving ved feilutbetalinger</span></h3><article class="legalP" id="kapittel-5-paragraf-2-ledd-1">Beløp som Innkrevingssentralen har utbetalt til personer som ikke hadde krav på utbetalingen, skal kreves tilbake dersom den som har fått utbetalingen forsto eller burde ha forstått at den skyldtes en feil.</article><article class="legalP" id="kapittel-5-paragraf-2-ledd-2">Bestemmelsen i første ledd gjelder tilsvarende for underholdsbidrag til ektefelle eller barn som bidragspliktige har betalt direkte til bidragsmottaker etter at bidragspliktige er gjort kjent med at betaling skal skje til Innkrevingssentralen. Som betaling direkte til bidragsmottaker regnes også betaling til tredjeperson etter oppfordring fra bidragsmottaker.</article></article><article class="legalArticle" data-lovdata-URL="LTI/lov/2005-04-29-20/§27" data-name="§27" id="kapittel-5-paragraf-3"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Oppgjør ved betaling av bidrag til andre enn Innkrevingssentralen</span></h3><article class="legalP" id="kapittel-5-paragraf-3-ledd-1">Bidragspliktig som er gjort kjent med at bidraget skal betales til Innkrevingssentralen, kan pålegges å betale beløpet på nytt dersom bidragspliktige likevel betaler bidraget til andre. Dette gjelder likevel bare i den utstrekning bidraget ikke blir krevd inn fra mottakeren etter § 26 andre ledd.</article></article><article class="legalArticle" data-lovdata-URL="LTI/lov/2005-04-29-20/§28" data-name="§28" id="kapittel-5-paragraf-4"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Innkrevingsmåten</span></h3><article class="legalP" id="kapittel-5-paragraf-4-ledd-1">Beløp som kreves tilbake etter § 26 eller etter pålegg om å betale på nytt etter § 27, kan innkreves av Innkrevingssentralen etter reglene i loven her. Ved tilbakebetalingskrav som retter seg mot bidragsmottaker, kan det likevel foretas trekk i løpende terminer eller i etterbetaling av bidragsforskott eller bidrag.</article></article><article class="legalArticle" data-lovdata-URL="LTI/lov/2005-04-29-20/§29" data-name="§29" id="kapittel-5-paragraf-5"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Saksbehandling og gjennomføring av vedtaket</span></h3><article class="legalP" id="kapittel-5-paragraf-5-ledd-1">Vedtak om tilbakekreving etter §§ 25 og 26 og pålegg etter § 27 treffes av bidragsfogden. Vedtaket kan påklages til fylkestrygdekontoret.</article><article class="legalP" id="kapittel-5-paragraf-5-ledd-2">Innkreving etter §§ 26 og 27 kan ikke iverksettes før eventuell klage er avgjort.</article></article></section><section class="section" data-name="kap6" id="kapittel-6" data-lovdata-URL="LTI/lov/2005-04-29-20/KAPITTEL_6"><h2>Kapittel 6. Forskjellige bestemmelser</h2><article class="legalArticle" data-lovdata-URL="LTI/lov/2005-04-29-20/§30" data-name="§30" id="kapittel-6-paragraf-1"><h3 class="legalArticleHeader"><span class="legalArticleValue">§ 30</span>. <span class="legalArticleTitle">Uerholdelige bidragskrav</span></h3><article class="legalP" id="kapittel-6-paragraf-1-ledd-1">Et bidragskrav anses som uerholdelig når Innkrevingssentralen har forsøkt innkreving etter reglene i loven her uten at det er registrert innbetalinger de siste to årene.</article><article class="legalP" id="kapittel-6-paragraf-1-ledd-2">I saker med uerholdelige bidragskrav kan innkrevingstiltak begrenses til regelmessig maskinell kontroll mot tilgjengelige registre, og slike krav skal tas ut av det ordinære bidragsregnskapet.</article><article class="legalP" id="kapittel-6-paragraf-1-ledd-3">Bidragskrav som har vært ansett som uerholdelige i minst åtte år, skal ikke lenger innkreves etter loven her. Offentlige bidragskrav skal da slettes. Den delen av kravet som tilfaller en privat part skal overføres vedkommende for privat innkreving. Bestemmelsene i leddet her gjelder ikke dersom det fortsatt er løpende bidrag i saken.</article></article><article class="legalArticle" data-lovdata-URL="LTI/lov/2005-04-29-20/§31" data-name="§31" id="kapittel-6-paragraf-2"><h3 class="legalArticleHeader"><span class="legalArticleValue">§ 31</span>. <span class="legalArticleTitle">Innkrevingssentralens partsstilling</span></h3><article class="legalP" id="kapittel-6-paragraf-2-ledd-1">Innkrevingssentralen utøver statens partsstilling ved tvangsforretning for namsmannen og annen rettslig behandling i forbindelse med innkreving og sikring av krav som inndrives etter loven her.</article><article class="legalP" id="kapittel-6-paragraf-2-ledd-2">Innkrevingssentralen kan herunder begjære konkurs og generelt opptre som fordringshaver i saker om gjeldsforhandling, gjeldsordning, behandling av dødsbo, tvangsakkord og konkurs for å ivareta folketrygdens krav på refusjon i bidrag for dekning av utlagt bidragsforskott. I den utstrekning det er private krav i slike saker, opptrer Innkrevingssentralen også på vegne av bidragsmottaker.</article><article class="legalP" id="kapittel-6-paragraf-2-ledd-3">Rikstrygdeverket kan overta utøvelsen av partsstillingen i enkeltsaker eller i grupper av saker.</article></article><article class="legalArticle" data-lovdata-URL="LTI/lov/2005-04-29-20/§32" data-name="§32" id="kapittel-6-paragraf-3"><h3 class="legalArticleHeader"><span class="legalArticleValue">§ 32</span>. <span class="legalArticleTitle">Ettersøking</span></h3><article class="legalP" id="kapittel-6-paragraf-3-ledd-1">Når bidragspliktiges oppholdssted ikke er kjent, kan Innkrevingssentralen kreve vedkommende ettersøkt gjennom politiet.</article></article><article class="legalArticle" data-lovdata-URL="LTI/lov/2005-04-29-20/§33" data-name="§33" id="kapittel-6-paragraf-4"><h3 class="legalArticleHeader"><span class="legalArticleValue">§ 33</span>. <span class="legalArticleTitle">Straffebestemmelser</span></h3><article class="legalP" id="kapittel-6-paragraf-4-ledd-1">Den som forsettlig eller uaktsomt unnlater å betale løpende bidrag eller bidragsgjeld som innkreves etter denne lov, selv om vedkommende har eller har hatt midler til å betale eller evne til å skaffe seg midler, straffes med bøter eller med fengsel i inntil seks måneder. Dette gjelder likevel ikke tilfeller der farskapet er omtvistet og bidrag innkreves før det foreligger rettskraftig dom i farskapssak.</article><article class="legalP" id="kapittel-6-paragraf-4-ledd-2">Trekkpliktig som forsettlig eller uaktsomt unnlater å foreta trekk eller betale videre trukne beløp, jf. tvangsfullbyrdelsesloven § 7-22, straffes med bøter.</article><article class="legalP" id="kapittel-6-paragraf-4-ledd-3">Den som forsettlig eller uaktsomt overtrer opplysningsplikten etter § 10, § 12 første ledd eller §§ 19 til 21 ved å unnlate å gi opplysninger eller gi uriktige opplysninger, straffes med bøter eller med fengsel i inntil tre måneder.</article><article class="legalP" id="kapittel-6-paragraf-4-ledd-4">Overtredelser som nevnt i første til tredje ledd regnes som forseelser.</article><article class="legalP" id="kapittel-6-paragraf-4-ledd-5">Foreldelsesfristen for adgangen til å reise straffesak etter loven her er fem år.</article></article><article class="legalArticle" data-lovdata-URL="LTI/lov/2005-04-29-20/§34" data-name="§34" id="kapittel-6-paragraf-5"><h3 class="legalArticleHeader"><span class="legalArticleValue">§ 34</span>. <span class="legalArticleTitle">Utbetalingsmåten</span></h3><article class="legalP" id="kapittel-6-paragraf-5-ledd-1">Utbetalinger som foretas av Innkrevingssentralen skjer ved overføring til en bankkonto her i landet dersom mottakeren har eller oppretter en slik konto. Innkrevingssentralen kan kreve opplysninger om mottakerens kontonummer fra annet offentlig organ.</article><article class="legalP" id="kapittel-6-paragraf-5-ledd-2">Dersom mottakeren ikke har bankkonto her i landet, velges utbetalingsmåten under hensyn til mottakerens ønske. Ved utbetaling til utlandet må mottakeren dekke merkostnadene i forhold til overføring til en bankkonto i Norge. Merkostnadene avregnes i utbetalingene.</article></article><article class="legalArticle" data-lovdata-URL="LTI/lov/2005-04-29-20/§35" data-name="§35" id="kapittel-6-paragraf-6"><h3 class="legalArticleHeader"><span class="legalArticleValue">§ 35</span>. <span class="legalArticleTitle">Revisjon mv.</span></h3><article class="legalP" id="kapittel-6-paragraf-6-ledd-1">Reglene om revisjon i folketrygdloven § 20-8 og reglene om plikt til å holde folketrygdens midler skilt fra øvrige midler mv. etter folketrygdloven § 23-11 første og andre ledd gjelder tilsvarende.</article></article><article class="legalArticle" data-lovdata-URL="LTI/lov/2005-04-29-20/§36" data-name="§36" id="kapittel-6-paragraf-7"><h3 class="legalArticleHeader"><span class="legalArticleValue">§ 36</span>. <span class="legalArticleTitle">Forskrifter</span></h3><article class="legalP" id="kapittel-6-paragraf-7-ledd-1">Departementet gir forskrifter om gjennomføringen av bestemmelsene i loven her, herunder om<ul class="defaultList"><li data-li-identifier="a)" data-name="a)"><article class="listArticle" id="kapittel-6-paragraf-7-ledd-1-punkt-1"><article class="legalP" id="kapittel-6-paragraf-7-ledd-1-punkt-1-ledd-1">innkreving og regnskapsmessig behandling av uerholdelige bidragskrav mv. etter § 30, herunder regler om når et krav skal anses uerholdelig og om opphør av innkreving og sletting av krav,</article></article></li><li data-li-identifier="b)" data-name="b)"><article class="listArticle" id="kapittel-6-paragraf-7-ledd-1-punkt-2"><article class="legalP" id="kapittel-6-paragraf-7-ledd-1-punkt-2-ledd-1">rekkefølgen mellom offentlige krav og bidragsberettigedes krav ved fordelingen av innkrevd underholdsbidrag,</article></article></li><li data-li-identifier="c)" data-name="c)"><article class="listArticle" id="kapittel-6-paragraf-7-ledd-1-punkt-3"><article class="legalP" id="kapittel-6-paragraf-7-ledd-1-punkt-3-ledd-1">renter eller gebyr ved forsinket innbetaling av bidrag,</article></article></li><li data-li-identifier="d)" data-name="d)"><article class="listArticle" id="kapittel-6-paragraf-7-ledd-1-punkt-4"><article class="legalP" id="kapittel-6-paragraf-7-ledd-1-punkt-4-ledd-1">gjennomføringen av bestemmelsene i § 34 om utbetalingsmåten for bidrag mv. Det kan herunder bestemmes at visse saker eller typer av saker skal unntas fra paragrafen,</article></article></li><li data-li-identifier="e)" data-name="e)"><article class="listArticle" id="kapittel-6-paragraf-7-ledd-1-punkt-5"><article class="legalP" id="kapittel-6-paragraf-7-ledd-1-punkt-5-ledd-1">hvordan trekkpliktige skal innbetale trukne beløp til Innkrevingssentralen og om trekkpliktiges myndighet til å råde over trukne beløp.</article></article></li></ul></article></article><article class="legalArticle" data-lovdata-URL="LTI/lov/2005-04-29-20/§37" data-name="§37" id="kapittel-6-paragraf-8"><h3 class="legalArticleHeader"><span class="legalArticleValue">§ 37</span>. <span class="legalArticleTitle">Ikraftsettings- og overgangsbestemmelser</span></h3><article class="legalP" id="kapittel-6-paragraf-8-ledd-1">Loven gjelder fra den tid Kongen bestemmer. Fra samme tid oppheves lov 9. desember 1955 nr. 5 om innkreving av underholdsbidrag mv. (bidragsinnkrevingsloven).</article><article class="legalP" id="kapittel-6-paragraf-8-ledd-2">Loven får virkning også for saker der innkreving er igangsatt eller begjært igangsatt før lovens ikraftsetting, likevel slik at straffebestemmelsene i § 33 bare gjelder for overtredelser som finner sted etter lovens ikraftsetting.</article><article class="legalP" id="kapittel-6-paragraf-8-ledd-3">Forskrift om avgjørelsesmyndighet mv. for Statens innkrevingssentral i saker om innkreving av underholdsbidrag, fastsatt av Sosialdepartementet 18. juni 1993 med hjemmel i bidragsinnkrevingsloven § 1 tredje ledd og § 16 første ledd og barneloven § 10 siste ledd, skal fortsatt gjelde.</article></article><article class="legalArticle" data-lovdata-URL="LTI/lov/2005-04-29-20/§38" data-name="§38" id="kapittel-6-paragraf-9"><h3 class="legalArticleHeader"><span class="legalArticleValue">§ 38</span>. <span class="legalArticleTitle">Endringer i andre lover</span></h3><article class="legalP" id="kapittel-6-paragraf-9-ledd-1">Fra den tid loven trer i kraft, gjøres følgende endringer i andre lover:</article> <article class="defaultP" margin-top="true">1. I lov 8. februar 1980 nr. 2 om pant skal § 5-13 andre ledd lyde:</article><article class="numberedLegalP" data-numerator="2" id="kapittel-6-paragraf-9-nummer-1">(2) Regelen i første ledd gjelder ikke namsutlegg for krav på skatt og offentlig avgift. Det samme gjelder namsutlegg for underholdsbidrag etter bidragsinnkrevingsloven § 13.</article> <article class="defaultP" margin-top="true">2. I lov 8. april 1981 nr. 7 om barn og foreldre skal § 78 lyde:</article><article class="futureLegalArticle" data-name="§78" id="kapittel-6-paragraf-9-foreslåttparagraf-1"><span class="futureLegalArticleHeader">§ 78. <span class="legalArticleTitle">Gjennomføring av avgjerder om tilskot og gebyr. Tvangsgrunnlag.</span></span><article class="legalP" id="kapittel-6-paragraf-9-foreslåttparagraf-1-ledd-1">Fostringstilskot krevjast inn av Innkrevjingssentralen for fostringstilskot etter reglane i bidragsinnkrevjingslova.</article><article class="legalP" id="kapittel-6-paragraf-9-foreslåttparagraf-1-ledd-2">Avgjerd i tilskotssak er tvangsgrunnlag for utlegg. Avgjerda har rettsverknader og kan fullførast før ho er endeleg, om ikkje anna er fastsett. Oppfyllingsfristen er tre dagar, om ikkje annan frist er fastsett.</article><article class="legalP" id="kapittel-6-paragraf-9-foreslåttparagraf-1-ledd-3">Ei skriftleg avtale om tilskot er tvangsgrunnlag for utlegg når tilskot etter avtala vert kravd inn etter reglane i bidragsinnkrevjingslova. Det same gjeld ei avgjerd om gebyr som nemnd i § 70 andre stykket.</article><article class="legalP" id="kapittel-6-paragraf-9-foreslåttparagraf-1-ledd-4">Vert tilskot som er gjort opp, sett ned etter § 74 andre ledd eller § 76, kan den tilskotspliktige krevje at Innkrevjingssentralen for fostringstilskot gjer frådrag i pålagt lønnstrekk m.m. på den måten og for dei terminane som sentralen finn rimeleg.</article></article> <article class="defaultP" margin-top="true">3. I lov 17. februar 1989 nr. 2 om bidragsforskott skal § 8 lyde:</article><article class="futureLegalArticle" data-name="§8" id="kapittel-6-paragraf-9-foreslåttparagraf-2"><span class="futureLegalArticleHeader">§ 8. <span class="legalArticleTitle">Tilbakekreving m.v.</span></span><article class="legalP" id="kapittel-6-paragraf-9-foreslåttparagraf-2-ledd-1">For meget utbetalt forskott tilbakekreves etter bestemmelsene i bidragsinnkrevingsloven §§ 25 til 29.</article></article> <article class="defaultP" margin-top="true">4. I lov 4. juli 1991 nr. 47 om ekteskap skal § 85 nytt tredje ledd lyde:</article><article class="legalP" id="kapittel-6-paragraf-9-ledd-2">Bidraget skal betales på forskudd for hver måned, fra og med den måned kravet oppstår og ut den kalendermåned retten til bidraget faller bort, dersom ikke annet er avtalt eller fastsatt.</article> <article class="defaultP" margin-top="true">5. I lov 17. juli 1992 nr. 100 om barneverntjenester gjøres følgende endringer:</article> <article class="defaultP" margin-top="true">I § 9-2 første og andre ledd erstattes ordet «oppfostringsbidrag» med ordet «underholdsbidrag».</article> <article class="defaultP" margin-top="true">§ 9-2 femte ledd skal lyde:</article><article class="legalP" id="kapittel-6-paragraf-9-ledd-3">Underholdsbidrag innkreves av Trygdeetatens innkrevingssentral etter bidragsinnkrevingsloven.</article></article></section></main></body></html>