<!DOCTYPE html><html lang="no"><head><title>Instruks fra det sentrale Mattilsynet til Debio og det lokale og regionale Mattilsynet for utøving av delegert myndighet etter økologiforskriften § 17 mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-11-22-1369</dd><dt class="dokid">DokumentID</dt><dd class="dokid">LTI/forskrift/2005-11-22-1369</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 14 s 2187</dd><dt class="dateInForce">I kraft fra</dt><dd class="dateInForce">2005-11-22</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/2005-10-04-1103/§17</li><li>forskrift/2005-11-22-1368</li><li>lov/2003-12-19-124/§7</li><li>lov/2003-12-19-124/§9</li><li>lov/2003-12-19-124/§10</li><li>lov/2003-12-19-124/§11</li><li>lov/2003-12-19-124/§12</li><li>lov/2003-12-19-124/§13</li><li>lov/2003-12-19-124/§14</li><li>lov/2003-12-19-124/§15</li><li>lov/2003-12-19-124/§21</li><li>lov/2003-12-19-124/§33</li><li>forskrift/2003-12-19-1790</li></ul></dd><dt class="dateOfPublication">Kunngjort</dt><dd class="dateOfPublication">2005-12-08</dd><dt class="journalNumber">Journalnummer</dt><dd class="journalNumber">2005-1063</dd><dt class="titleShort">Korttittel</dt><dd class="titleShort">Instruks til Debio etter økologiforskriften</dd><dt class="title">Tittel</dt><dd class="title">Instruks fra det sentrale Mattilsynet til Debio og det lokale og regionale Mattilsynet for utøving av delegert myndighet etter økologiforskriften § 17 mv.</dd><dt class="miscInformation">Annet om dokumentet</dt><dd class="miscInformation">Fastsatt av Det sentrale Mattilsynet ved hovedkontoret 22. november 2005 med hjemmel i forskrift 4. oktober 2005 nr. 1103 om økologisk produksjon og merking av økologiske landbruksprodukter og næringsmidler § 17 og delegeringsvedtak 22. november 2005 nr. 1368 fra Det sentrale Mattilsynet til Debio og det lokale og regionale Mattilsynet etter økologiforskriften § 17 mv. punkt 6.</dd><dt class="refid">RefID</dt><dd class="refid">forskrift/2005-11-22-1369</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Instruks fra det sentrale Mattilsynet til Debio og det lokale og regionale Mattilsynet for utøving av delegert myndighet etter økologiforskriften § 17 mv.<ul class="tocSubUl"><li>I</li><li>II Ikrafttredelse og oppheving av andre instrukser</li></ul></li></ul></dd></dl></header><main class="documentBody" data-lovdata-URL="LTI/forskrift/2005-11-22-1369" id="dokument"><h1>Instruks fra det sentrale Mattilsynet til Debio og det lokale og regionale Mattilsynet for utøving av delegert myndighet etter økologiforskriften § 17 mv.</h1><section class="section" data-name="kapI" id="kapittel-1" data-lovdata-URL="LTI/forskrift/2005-11-22-1369/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">Nedenfor gis nærmere instrukser for utøvelsen av den delegerte myndigheten, herunder for samhandling og gjensidig informasjonsutveksling mellom Debio og Mattilsynets ulike nivåer.</article><article class="marginIdArticle" id="kapittel-1-punkt-1"><span class="data-marginOriginalId">1.</span><span class="miscHeadline"><i>Debio</i></span></article><article class="marginIdArticle" id="kapittel-1-punkt-2"><span class="data-marginOriginalId">1.1</span><span class="miscHeadline"><i>Bruk av sanksjoner og virkemidler</i></span><article class="legalP" id="kapittel-1-punkt-2-ledd-1">Dersom det konstateres overtredelser av bestemmelsene i økologiforskriften kan Debio i enkeltvedtak påby at henvisninger til den økologiske produksjonsmetode må fjernes fra det aktuelle produktet, partiet eller hele produksjonen.</article><article class="legalP" id="kapittel-1-punkt-2-ledd-2">Dersom det konstateres klare eller gjentatte overtredelser av bestemmelsene i økologiforskriften eller overtredelser av bestemmelsene i forskriften som kan ha langvarig virkning, kan Debio i enkeltvedtak forby virksomheten å markedsføre produkter med henvisning til den økologiske produksjonsmetode for en periode på opp til to år. Produktene kan likevel markedsføres uten henvisning til økologisk produksjonsmetode.</article><article class="legalP" id="kapittel-1-punkt-2-ledd-3">Overtredelse av bestemmelsene i økologiforskriften eller bestemmelser og vedtak gitt i medhold av den er straffbart, jf. § 21 som igjen henviser til straffebestemmelsen i lov 19. desember 2003 nr. 124 om matproduksjon og mattrygghet mv. (matloven) § 28. Ved spesielt alvorlige overtredelser av bestemmelsene i forskriften bør det derfor også vurderes om den aktuelle virksomheten skal anmeldes til politiet. I slike tilfeller skal Debio oversende en begrunnet innstilling til Mattilsynets distriktskontor i det aktuelle området som skal ta stilling til om virksomheten skal anmeldes til politiet eller ikke.</article><article class="legalP" id="kapittel-1-punkt-2-ledd-4">Debio kan også som ledd i sin saksbehandling i enkeltvedtak avslå en søknad om tilknytning til kontrollordningen, nekte fornyelse eller utvidelse av godkjenningen til en allerede tilknyttet virksomhet og kreve ny omleggings- eller karenstid dersom vilkårene for å være tilknyttet kontrollordningen ikke er tilstede. I slike tilfeller kan det eventuelt også settes frister for retting av feilene slik at godkjenning kan gis på et senere tidspunkt.</article><article class="legalP" id="kapittel-1-punkt-2-ledd-5">Kravene i økologiforskriften gjelder som et frivillig tillegg til andre krav som stilles til virksomhetene i øvrig generelt og spesielt obligatorisk regelverk som håndheves av Mattilsynet, for eksempel om hygiene, helse, dyrevelferd og merking. Et grunnvilkår som må være oppfylt for at en virksomhet skal kunne drive økologisk produksjon eller markedsføre produkter som økologiske mv. er derfor at virksomheten overholder alle de krav som stilles i øvrig obligatorisk regelverk. Dersom Debio ved inspeksjon i en virksomhet oppdager forhold som kan tenkes å være overtredelser av øvrig regelverk som håndheves av Mattilsynet, skal Debio varsle Mattilsynets distriktskontor i det aktuelle området om dette skriftlig. I et slikt tilfelle kan ikke virksomheten godkjennes for økologisk produksjon mv. før det er avklart om virksomheten overholder kravene i det øvrige obligatoriske regelverket, for eksempel at virksomheten er innmeldt og eventuelt godkjent som næringsmiddelvirksomhet, jf. generell forskrift 8. juli 1983 nr. 1252 for produksjon og omsetning mv. av næringsmidler (generell forskrift) § 13 og § 14 osv. Jf. punkt 2.3 nedenfor.</article><article class="legalP" id="kapittel-1-punkt-2-ledd-6">Dersom Debios påbud og forbud mv. jf. ovenfor ikke etterfølges, og det skulle bli nødvendig med en opptrapping av virkemiddelbruken overfor virksomheten, skal saken oversendes til Mattilsynets distriktskontor i det aktuelle området for oppfølging etter forskrift 21. desember 1993 nr. 1385 om merking av næringsmidler (merkeforskriften) § 5 og forbudet mot villedende merking.</article></article><article class="marginIdArticle" id="kapittel-1-punkt-3"><span class="data-marginOriginalId">1.2</span><span class="miscHeadline"><i>Debio som kontrollorgan og saksforbereder for Mattilsynet</i></span><article class="legalP" id="kapittel-1-punkt-3-ledd-1">Når Debio fører tilsyn og fatter vedtak etter økologiforskriften er Debio å anse som et forvaltningsorgan, og pålegges derfor å følge bestemmelsene i lov 10. februar 1967 om behandlingsmåten i forvaltningssaker (forvaltningsloven) og lov 19. juni 1970 nr. 69 om offentlighet i forvaltningen (offentlighetsloven), og alminnelige forvaltningsmessige prinsipper. Dette omfatter også plikt til å veilede om kontrollordningen.</article><article class="legalP" id="kapittel-1-punkt-3-ledd-2">Debio skal også motta og saksforberede henvendelser der Mattilsynet skal avgjøre saken og oversende en begrunnet innstilling til Mattilsynet sammen med kopier av de relevante dokumenter i saken. Debio skal for øvrig være rådgiver for og bistå Mattilsynet i det løpende arbeidet på økologiområdet nasjonalt og internasjonalt.</article><article class="legalP" id="kapittel-1-punkt-3-ledd-3">Ved usikkerhet om tolkningen av økologiregelverket, delegeringsvedtaket med eventuelle tilhørende instrukser og avtaler skal Debio ta kontakt med Mattilsynet.</article></article><article class="marginIdArticle" id="kapittel-1-punkt-4"><span class="data-marginOriginalId">2.</span><span class="miscHeadline"><i>Det lokale Mattilsynet ved distriktskontorene</i></span></article><article class="marginIdArticle" id="kapittel-1-punkt-5"><span class="data-marginOriginalId">2.1</span><span class="miscHeadline"><i>Oppfølging av saker der Debios påbud eller forbud mv. ikke etterkommes av virksomhetene</i></span><article class="legalP" id="kapittel-1-punkt-5-ledd-1">Som nevnt ovenfor i punkt 1.1 skal Mattilsynets distriktskontorer i de aktuelle områder etter anmodning fra Debio overta oppfølgingen av saker der Debios bruk av sanksjoner og virkemidler ikke etterkommes av virksomheten. Mattilsynets distriktskontorer skal i så fall følge opp slike saker etter merkeforskriften § 5 og forbudet mot villedende merking. Mattilsynets distriktskontorer skal også etter anmodning fra Debio ta stilling til om en virksomhet skal anmeldes til politiet for spesielt grove overtredelser av bestemmelsene i økologiforskriften.</article></article><article class="marginIdArticle" id="kapittel-1-punkt-6"><span class="data-marginOriginalId">2.2</span><span class="miscHeadline"><i>Oppfølging av saker overfor virksomheter som ikke er og kanskje heller ikke skal være tilknyttet kontrollordningen</i></span><article class="legalP" id="kapittel-1-punkt-6-ledd-1">Mattilsynets distriktskontorer skal også følge opp saker om uriktig henvisning til økologisk produksjonsmetode etter merkeforskriften § 5 dersom de ved tilsyn oppdager villedende økologisk merking i virksomheter som ikke er og kanskje heller ikke skal være tilknyttet kontrollordningen og dermed ikke blir besøkt av Debio.</article><article class="legalP" id="kapittel-1-punkt-6-ledd-2">I slike tilfeller skal Mattilsynets distriktskontorer varsle Debio om forholdet skriftlig slik at Debio kan ta kontakt med virksomheten med sikte på eventuell tilknytning til kontrollordningen.</article></article><article class="marginIdArticle" id="kapittel-1-punkt-7"><span class="data-marginOriginalId">2.3</span><span class="miscHeadline"><i>Gi nødvendige opplysninger og bistand dersom Debio trenger dette for å kunne ta stilling til om en virksomhet kan godkjennes for økologisk produksjon mv.</i></span><article class="legalP" id="kapittel-1-punkt-7-ledd-1">Mattilsynets distriktskontorer skal etter anmodning fra Debio gi nødvendige opplysninger og yte nødvendig bistand dersom Debio trenger dette for å kunne ta stilling til om en virksomhet kan godkjennes for økologisk produksjon eller markedsføring mv. av økologiske produkter, jf. ovenfor i punkt 1.1.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2005-11-22-1369/KAPITTEL_2"><h2 data-text-align="center">II<br />Ikrafttredelse og oppheving av andre instrukser</h2><article class="legalP" id="kapittel-2-ledd-1">Instruksen trer i kraft straks. Samtidig oppheves instruks 3. juni 2004<sup class="footnotereference" data-footnotereferencevalue="1" data-unique-footnote-counter="1">1</sup> fra Mattilsynet til Debio for kontroll av primærproduksjon og med pakking, foredling og import av økologiske landbruksvarer.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Ikke kunngjort i Norsk Lovtidend.</article></footer></section></main></body></html>