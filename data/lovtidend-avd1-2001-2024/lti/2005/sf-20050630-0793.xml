<!DOCTYPE html><html lang="no"><head><title>Forskrift om offentlige undersøkelser og om varsling av trafikkulykker mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-06-30-793</dd><dt class="dokid">DokumentID</dt><dd class="dokid">LTI/forskrift/2005-06-30-793</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 10 s 1604</dd><dt class="dateInForce">I kraft fra</dt><dd class="dateInForce">2005-09-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1965-06-18-4/§44</li><li>lov/1965-06-18-4/§51</li></ul></dd><dt class="dateOfPublication">Kunngjort</dt><dd class="dateOfPublication">2005-07-14</dd><dt class="journalNumber">Journalnummer</dt><dd class="journalNumber">2005-0697</dd><dt class="titleShort">Korttittel</dt><dd class="titleShort">Forskrift om varsling av trafikkulykker mv.</dd><dt class="title">Tittel</dt><dd class="title">Forskrift om offentlige undersøkelser og om varsling av trafikkulykker mv.</dd><dt class="miscInformation">Annet om dokumentet</dt><dd class="miscInformation">Fastsatt av Samferdselsdepartementet 30. juni 2005 med hjemmel i vegtrafikklov 18. juni 1965 nr. 4 kap. VII.</dd><dt class="refid">RefID</dt><dd class="refid">forskrift/2005-06-30-793</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om offentlige undersøkelser og om varsling av trafikkulykker mv.<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Undersøkelsesmyndighetens oppgaver og uavhengighet</li><li>§ 4. Umiddelbar varsling om alvorlige trafikkulykker og trafikkuhell</li><li>§ 5. Rapportering av alvorlige trafikkulykker og trafikkuhell</li><li>§ 6. Iverksetting av undersøkelse og undersøkelsens omfang</li><li>§ 7. Sikring av skadested, kjøretøy mv.</li><li>§ 8. Rettigheter for dem saken angår</li><li>§ 9. Bistand ved forklaring for undersøkelsesmyndigheten</li><li>§ 10. Forholdet til andre offentlige myndigheter og sakkyndige</li><li>§ 11. Informasjon til relevant offentlig organ</li><li>§ 12. Undersøkelsesrapport</li><li>§ 13. Behandlingen av utkast til undersøkelsesrapport</li><li>§ 14. Oversendelse og oppfølging av undersøkelsesrapport</li><li>§ 15. Gjenopptagelse</li><li>§ 16. Andre oppgaver</li><li>§ 17. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2005-06-30-793" id="dokument"><h1>Forskrift om offentlige undersøkelser og om varsling av trafikkulykker mv.</h1><article class="legalArticle" data-lovdata-URL="LTI/forskrift/2005-06-30-793/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder trafikkulykker og trafikkuhell på område som angitt i § 1 i lov 18. juni 1965 nr. 4 (vegtrafikkloven).</article></article><article class="legalArticle" data-lovdata-URL="LTI/forskrift/2005-06-30-793/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I denne forskrift menes med:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>Undersøkelsesmyndigheten:</i> Statens havarikommisjon for transport.</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1"><i>Alvorlig trafikkulykke:</i> Ulykke i forbindelse med vegtrafikk som medfører at noen blir drept eller hardt skadd.</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1"><i>Alvorlig trafikkuhell:</i> Uhell i forbindelse med vegtrafikk der det har vært fare for alvorlig trafikkulykke eller er gjort betydelig skade på materiell, eiendom eller miljø.</article></article></li></ul></article></article><article class="legalArticle" data-lovdata-URL="LTI/forskrift/2005-06-30-793/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Undersøkelsesmyndighetens oppgaver og uavhengighet</span></h2><article class="legalP" id="paragraf-3-ledd-1">Undersøkelsesmyndigheten skal klarlegge hendelsesforløp og årsaksfaktorer knyttet til visse kategorier trafikkulykker og trafikkuhell med formål å forbedre trafikksikkerheten.</article><article class="legalP" id="paragraf-3-ledd-2">Undersøkelsesmyndigheten skal ikke ta stilling til sivilrettslig eller strafferettslig skyld og ansvar. Undersøkelser skal foretas uavhengig av annen etterforskning eller undersøkelse.</article></article><article class="legalArticle" data-lovdata-URL="LTI/forskrift/2005-06-30-793/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Umiddelbar varsling om alvorlige trafikkulykker og trafikkuhell</span></h2><article class="legalP" id="paragraf-4-ledd-1">Politiet og Statens vegvesen skal straks varsle undersøkelsesmyndigheten om alvorlige trafikkulykker som enten:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">har funnet sted i en tunnel</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">involverer buss eller kjøretøy med totalvekt over 7,5 tonn,</article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">involverer kjøretøy som transporterer farlig gods (ADR).</article></article></li></ul></article><article class="legalP" id="paragraf-4-ledd-2">Politiet og Statens vegvesen skal også straks varsle om alvorlige trafikkulykker og/eller alvorlige trafikkuhell:<ul class="defaultList"><li data-li-identifier="d)" data-name="d)"><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">som omfattes av nærmere spesifiserte kriterier fastsatt av undersøkelsesmyndigheten, og hvor denne skriftlig har bedt om slik varsling, eller</article></article></li><li data-li-identifier="e)" data-name="e)"><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">som de etter en samlet vurdering mener undersøkelsesmyndigheten kan ha interesse av å undersøke, jf. § 3 første ledd.</article></article></li></ul></article><article class="legalP" id="paragraf-4-ledd-3">Varsling skal skje til angitt vakttelefon hos undersøkelsesmyndigheten.</article><article class="legalP" id="paragraf-4-ledd-4">Dersom varsling foretas av Statens vegvesen skal politiet umiddelbart underrettes om varslingen.</article></article><article class="legalArticle" data-lovdata-URL="LTI/forskrift/2005-06-30-793/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Rapportering av alvorlige trafikkulykker og trafikkuhell</span></h2><article class="legalP" id="paragraf-5-ledd-1">Politiet skal så snart som mulig gi skriftlig rapport til undersøkelsesmyndigheten om alle trafikkulykker og trafikkuhell som er varslingspliktige i henhold til § 4. Politiets «Rapport om vegtrafikkuhell» kan brukes som rapport etter denne bestemmelsen.</article></article><article class="legalArticle" data-lovdata-URL="LTI/forskrift/2005-06-30-793/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Iverksetting av undersøkelse og undersøkelsens omfang</span></h2><article class="legalP" id="paragraf-6-ledd-1">Når undersøkelsesmyndigheten har mottatt varsel om alvorlig trafikkulykke eller alvorlig trafikkuhell etter § 4, skal den straks avgjøre om det er behov for å iverksette umiddelbar undersøkelse.</article><article class="legalP" id="paragraf-6-ledd-2">Når undersøkelsesmyndigheten mottar rapport om trafikkulykke mv. etter § 5 skal den uten ugrunnet opphold avgjøre om og eventuelt når det skal iverksettes undersøkelse.</article><article class="legalP" id="paragraf-6-ledd-3">Undersøkelsesmyndigheten avgjør selv omfanget av undersøkelsen og hvordan den skal gjennomføres. Ved avgjørelsen skal undersøkelsesmyndigheten blant annet ta hensyn til hvilken lærdom undersøkelsen forventes å gi med tanke på å forbedre trafikksikkerheten. Det skal tas hensyn til ulykkens eller uhellets alvorlighetsgrad, dens innvirkning på trafikksikkerheten generelt og om den inngår i en serie ulykker eller uhell.</article><article class="legalP" id="paragraf-6-ledd-4">Undersøkelsesmyndigheten kan uten hensyn til tidligere avgjørelser beslutte å undersøke forhold ved en eller flere trafikkulykker eller trafikkuhell.</article><article class="legalP" id="paragraf-6-ledd-5">Undersøkelsesmyndighetens avgjørelser etter denne paragrafen kan ikke påklages.</article></article><article class="legalArticle" data-lovdata-URL="LTI/forskrift/2005-06-30-793/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Sikring av skadested, kjøretøy mv.</span></h2><article class="legalP" id="paragraf-7-ledd-1">Bestemmelsene i vegtrafikkloven § 12 gjelder for håndteringen av skadested, kjøretøy mv.</article><article class="legalP" id="paragraf-7-ledd-2">I de tilfeller det foreligger varslingsplikt etter § 4 må politiet sørge for at det ikke foretas unødige disposisjoner på skadestedet som vanskeliggjør undersøkelsesmyndighetens arbeid.</article><article class="legalP" id="paragraf-7-ledd-3">Undersøkelsesmyndigheten kan etter avtale med politiet overta ansvar for kjøretøy eller materiell.</article></article><article class="legalArticle" data-lovdata-URL="LTI/forskrift/2005-06-30-793/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Rettigheter for dem saken angår</span></h2><article class="legalP" id="paragraf-8-ledd-1">Når undersøkelsesmyndigheten iverksetter undersøkelse, skal den så vidt mulig underrette kjøretøyets eier, bruker, forsikrer og andre som saken angår. Slik underretning skal gis så snart som mulig, og skal opplyse om rettighetene etter annet ledd i paragrafen her og etter § 13.</article><article class="legalP" id="paragraf-8-ledd-2">Innen undersøkelsen avsluttes, skal de som er nevnt i første ledd gis adgang til å fremkomme med opplysninger og synspunkter om trafikkulykken eller trafikkuhellet og dens årsaksfaktorer. De bør også gis adgang til å være til stede under undersøkelsen og ha rett til å gjøre seg kjent med dokumentene, i den utstrekning undersøkelsesmyndigheten finner at dette kan skje uten hinder for undersøkelsen. Annet punktum gjelder med de begrensinger som følger av taushetsplikten etter vegtrafikkloven § 48.</article></article><article class="legalArticle" data-lovdata-URL="LTI/forskrift/2005-06-30-793/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Bistand ved forklaring for undersøkelsesmyndigheten</span></h2><article class="legalP" id="paragraf-9-ledd-1">Enhver som forklarer seg for undersøkelsesmyndigheten har rett til å la seg bistå av advokat eller annen person under forklaringen.</article></article><article class="legalArticle" data-lovdata-URL="LTI/forskrift/2005-06-30-793/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Forholdet til andre offentlige myndigheter og sakkyndige</span></h2><article class="legalP" id="paragraf-10-ledd-1">Undersøkelsesmyndigheten kan i forbindelse med undersøkelser anmode om opplysninger og bistand fra andre offentlige myndigheter, samt benytte nødvendig sakkyndig bistand.</article></article><article class="legalArticle" data-lovdata-URL="LTI/forskrift/2005-06-30-793/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Informasjon til relevant offentlig organ</span></h2><article class="legalP" id="paragraf-11-ledd-1">Undersøkelsesmyndigheten skal fortløpende holde relevant offentlig organ underrettet om alvorlige forhold som avdekkes i løpet av undersøkelsen, og sine egne foreløpige vurderinger av disse, i den grad dette ansees kritisk for trafikksikkerheten.</article></article><article class="legalArticle" data-lovdata-URL="LTI/forskrift/2005-06-30-793/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Undersøkelsesrapport</span></h2><article class="legalP" id="paragraf-12-ledd-1">Undersøkelsesmyndigheten skal utarbeide rapport når den har undersøkt en alvorlig trafikkulykke. Undersøkelsesmyndigheten tar selv stilling til om det er nødvendig å utarbeide rapport i andre tilfeller. Ved undersøkelsesmyndighetens vurdering av om det skal utarbeides en rapport, og hvilket omfang rapporten bør ha, skal den legge vekt på de hensynene som er nevnt i § 6 tredje ledd. Avsluttes undersøkelser uten rapport, skal disse dokumenteres på annen hensiktsmessig måte.</article><article class="legalP" id="paragraf-12-ledd-2">Rapporten skal redegjøre for hendelsesforløpet og inneholde undersøkelsesmyndighetens uttalelse om årsaksforholdene. Rapporten skal også, så langt det er formålstjenlig, inneholde undersøkelsesmyndighetens eventuelle tilrådninger om tiltak som bør treffes eller vurderes med henblikk på å hindre lignende ulykker eller uhell i fremtiden.</article><article class="legalP" id="paragraf-12-ledd-3">Rapporten skal ikke inneholde referanser til enkeltpersoners navn eller adresse.</article><article class="legalP" id="paragraf-12-ledd-4">Når rapport er utarbeidet, skal undersøkelsesmyndigheten straks offentliggjøre denne, om mulig innen 12 måneder etter at ulykken/uhellet fant sted. Hvis rapporten ikke er ferdig innen 12 måneder, skal undersøkelsesmyndigheten gi en foreløpig status for utviklingen i undersøkelsen og de sikkerhetsspørsmål som er aktuelle i forbindelse med saken.</article><article class="legalP" id="paragraf-12-ledd-5">Undersøkelsesmyndighetens avgjørelser etter denne paragrafen kan ikke påklages.</article></article><article class="legalArticle" data-lovdata-URL="LTI/forskrift/2005-06-30-793/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Behandlingen av utkast til undersøkelsesrapport</span></h2><article class="legalP" id="paragraf-13-ledd-1">Før undersøkelsesmyndigheten sluttbehandler rapporten, skal et utkast til rapport etter anmodning forelegges for personer som nevnt i § 8, med en rimelig frist for vedkommende til å gi uttalelse, med mindre særlige forhold tilsier at dette ikke gjøres. Retten etter første punktum gjelder bare de delene av utkastet til rapport som vedkommende på grunn av sin tilknytning til saken eller undersøkelsen har særlige forutsetninger for å uttale seg om.</article><article class="legalP" id="paragraf-13-ledd-2">Undersøkelsesmyndighetens avgjørelser etter denne paragrafen kan ikke påklages.</article></article><article class="legalArticle" data-lovdata-URL="LTI/forskrift/2005-06-30-793/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Oversendelse og oppfølging av undersøkelsesrapport</span></h2><article class="legalP" id="paragraf-14-ledd-1">Undersøkelsesrapport oversendes departementet som treffer nødvendige tiltak for å sikre at det tas behørig hensyn til sikkerhetstilrådningene.</article></article><article class="legalArticle" data-lovdata-URL="LTI/forskrift/2005-06-30-793/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Gjenopptagelse</span></h2><article class="legalP" id="paragraf-15-ledd-1">Undersøkelsesmyndigheten kan gjenoppta en avsluttet undersøkelse dersom det fremkommer nytt og vesentlig materiale i saken.</article></article><article class="legalArticle" data-lovdata-URL="LTI/forskrift/2005-06-30-793/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Andre oppgaver</span></h2><article class="legalP" id="paragraf-16-ledd-1">Samferdselsdepartementet kan, etter samråd med undersøkelsesmyndigheten, gi undersøkelsesmyndigheten spesielle oppgaver som har trafikksikkerhetsmessig målsetting.</article></article><article class="legalArticle" data-lovdata-URL="LTI/forskrift/2005-06-30-793/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse</span></h2><article class="legalP" id="paragraf-17-ledd-1">Denne forskrift trer i kraft 1. september 2005.</article></article></main></body></html>