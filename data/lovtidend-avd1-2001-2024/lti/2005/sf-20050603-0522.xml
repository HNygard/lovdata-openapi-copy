<!DOCTYPE html><html lang="no"><head><title>Forskrift om regulering av adgangen til å delta i fangst av kongekrabbe øst for 26° Ø i 2005–2006.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-06-03-522</dd><dt class="dokid">DokumentID</dt><dd class="dokid">LTI/forskrift/2005-06-03-522</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 7 s 1098</dd><dt class="dateInForce">I kraft fra</dt><dd class="dateInForce">2005-06-03 – 2006-07-31</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1983-06-03-40/§4</li><li>lov/1983-06-03-40/§5</li><li>lov/1983-06-03-40/§9</li><li>lov/1999-03-26-15/§21</li><li>forskrift/2000-02-11-99</li></ul></dd><dt class="dateOfPublication">Kunngjort</dt><dd class="dateOfPublication">2005-06-10</dd><dt class="journalNumber">Journalnummer</dt><dd class="journalNumber">2005-0447</dd><dt class="titleShort">Korttittel</dt><dd class="titleShort">Forskrift om regulering av kongekrabbefangst</dd><dt class="title">Tittel</dt><dd class="title">Forskrift om regulering av adgangen til å delta i fangst av kongekrabbe øst for 26° Ø i 2005–2006.</dd><dt class="miscInformation">Annet om dokumentet</dt><dd class="miscInformation">Fastsatt av Fiskeri- og kystdepartementet 3. juni 2005 med hjemmel i lov 3. juni 1983 nr. 40 om saltvannsfiske m.v. § 4, § 5 og § 9 og lov 26. mars 1999 nr. 15 om retten til å delta i fiske og fangst (deltakerloven) § 21, jf. delegeringsvedtak 11. februar 2000 nr. 99.</dd><dt class="refid">RefID</dt><dd class="refid">forskrift/2005-06-03-522</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om regulering av adgangen til å delta i fangst av kongekrabbe øst for 26° Ø i 2005–2006.<ul class="tocSubUl"><li>§ 1. Virkeområde</li><li>§ 2. Generelt forbud</li><li>§ 3. Kvote mv.</li><li>§ 4. Vilkår for å delta i gruppe I</li><li>§ 5. Vilkår for å delta i gruppe II</li><li>§ 6. Dispensasjon</li><li>§ 7. Utskifting av fartøy</li><li>§ 8. Salg av fartøy</li><li>§ 9. Dødsfall</li><li>§ 10. Midlertidig tillatelse til å benytte annet fartøy (leiefartøy)</li><li>§ 11. Begrensning i deltakelsen</li><li>§ 12. Kvoteutnyttelse</li><li>§ 13. Overføring av fangst</li><li>§ 14. Rapporteringsplikt</li><li>§ 15. Siste startdato</li><li>§ 16. Fritids- og turistfiske</li><li>§ 17. Bemyndigelse</li><li>§ 18. Fangstdyp</li><li>§ 19. Minstemål</li><li>§ 20. Redskapsbegrensning</li><li>§ 21. Straff</li><li>§ 22. Ikrafttredelse</li><li>Vedlegg.</li></ul></li></ul></dd></dl></header><main class="documentBody" data-lovdata-URL="LTI/forskrift/2005-06-03-522" id="dokument"><h1>Forskrift om regulering av adgangen til å delta i fangst av kongekrabbe øst for 26° Ø i 2005–2006.</h1><article class="legalArticle" data-lovdata-URL="LTI/forskrift/2005-06-03-522/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder fangst av kongekrabbe øst for 26° Ø.</article><article class="legalP" id="paragraf-1-ledd-2">Grensen ved 26° Ø trekkes slik at den samsvarer med statistikkområde 03.</article></article><article class="legalArticle" data-lovdata-URL="LTI/forskrift/2005-06-03-522/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Generelt forbud</span></h2><article class="legalP" id="paragraf-2-ledd-1">Det er forbudt å fange, oppbevare om bord og lande kongekrabbe med norske fartøy øst for 26° Ø.</article></article><article class="legalArticle" data-lovdata-URL="LTI/forskrift/2005-06-03-522/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Kvote mv.</span></h2><article class="legalP" id="paragraf-3-ledd-1">Uten hinder av forbudet i § 2 kan norske fartøy drive fangst av 270.000 hannkongekrabber i området fra 26° Ø og østover til den russiske grense i perioden fra og med 19. september til og med 31. desember 2005.</article><article class="legalP" id="paragraf-3-ledd-2">Uten hinder av forbudet i § 2 kan det i 2005 tas 2000 hannkongekrabber i turistfisket i området fra 26° Ø og østover til den russiske grense.</article><article class="legalP" id="paragraf-3-ledd-3">Det er likevel ikke tillatt å drive fangst etter kongekrabbe i følgende område («Gråsonen»):<ul class="defaultList"><li data-li-identifier="1." data-name="1."><article class="listArticle" id="paragraf-3-ledd-3-punkt-1"><article class="legalP" id="paragraf-3-ledd-3-punkt-1-ledd-1">70° 40′ N – 32° 04,6′ Ø</article></article></li><li data-li-identifier="2." data-name="2."><article class="listArticle" id="paragraf-3-ledd-3-punkt-2"><article class="legalP" id="paragraf-3-ledd-3-punkt-2-ledd-1">71° 30′ N – 30° 00′ Ø</article></article></li><li data-li-identifier="3." data-name="3."><article class="listArticle" id="paragraf-3-ledd-3-punkt-3"><article class="legalP" id="paragraf-3-ledd-3-punkt-3-ledd-1">74° 00′ N – 30° 00′ Ø</article></article></li><li data-li-identifier="4." data-name="4."><article class="listArticle" id="paragraf-3-ledd-3-punkt-4"><article class="legalP" id="paragraf-3-ledd-3-punkt-4-ledd-1">74° 00′ N – 33° 30′ Ø</article></article></li><li data-li-identifier="5." data-name="5."><article class="listArticle" id="paragraf-3-ledd-3-punkt-5"><article class="legalP" id="paragraf-3-ledd-3-punkt-5-ledd-1">73° 18′ N – 33° 30′ Ø</article></article></li><li data-li-identifier="6." data-name="6."><article class="listArticle" id="paragraf-3-ledd-3-punkt-6"><article class="legalP" id="paragraf-3-ledd-3-punkt-6-ledd-1">72° 50′ N – 36° 30′ Ø</article></article></li><li data-li-identifier="7." data-name="7."><article class="listArticle" id="paragraf-3-ledd-3-punkt-7"><article class="legalP" id="paragraf-3-ledd-3-punkt-7-ledd-1">75° 50′ N – 36° 30′ Ø</article></article></li></ul></article></article><article class="legalArticle" data-lovdata-URL="LTI/forskrift/2005-06-03-522/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Vilkår for å delta i gruppe I</span></h2><article class="legalP" id="paragraf-4-ledd-1">For å kunne delta i gruppe I må følgende vilkår være oppfylt:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">Fartøyet må være registrert i merkeregisteret, være egnet, bemannet og utstyrt for fangst av kongekrabbe, og være mellom 7 og 21 meter,</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">eier av fartøyet og høvedsmannen må være ført på blad B i fiskermanntallet, og</article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">fartøyet må ha hatt adgang til å delta i gruppe I i 2004.</article></article></li></ul></article><article class="legalP" id="paragraf-4-ledd-2">Selv om vilkåret i første ledd bokstav c ikke er oppfylt, kan det for fartøy under 7 meter gis deltakeradgang dersom:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">eier har deltatt med fartøyet og fisket og landet minst 50% av totalfangsten av torsk med garn eller line i området fra og med 26° Ø og østover til den russiske grense, men minimum 5 tonn torsk i minst to av årene 2002, 2003 eller 2004, eller</article></article></li><li data-li-identifier="b)" data-name="b)"><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">eier har deltatt med fartøyet og fisket og landet minst 1.600 liter rognkjeksrogn i området fra og med 26° Ø og østover til den russiske grense i minst to av årene 2002, 2003 eller 2004.</article></article></li></ul></article><article class="legalP" id="paragraf-4-ledd-3">Søker må selv fremlegge dokumentasjon på at kravet i annet ledd er oppfylt.</article><article class="legalP" id="paragraf-4-ledd-4">Søknad om deltakelse må være Fiskeridirektoratets regionkontor i Finnmark i hende innen 1. juli 2005.</article><article class="legalP" id="paragraf-4-ledd-5">Dersom ikke alle vilkårene er oppfylt til enhver tid, vil adgangen til å delta falle bort.</article><article class="legalP" id="paragraf-4-ledd-6">Adgangen til å delta kan ikke overføres til annet fartøy med mindre slik tillatelse gis i medhold av denne forskrift.</article></article><article class="legalArticle" data-lovdata-URL="LTI/forskrift/2005-06-03-522/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Vilkår for å delta i gruppe II</span></h2><article class="legalP" id="paragraf-5-ledd-1">For å kunne delta i gruppe II må følgende vilkår være oppfylt:<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">Fartøyet må være registrert i merkeregisteret, være egnet, bemannet og utstyrt for fangst av kongekrabbe, og være mellom 6 og 15 meter,</article></article></li><li data-li-identifier="b)" data-name="b)"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">eier av fartøyet og høvedsmannen må være ført i fiskermanntallet, og</article></article></li><li data-li-identifier="c)" data-name="c)"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">fartøyet må ha hatt adgang til å delta i gruppe II i 2004.</article></article></li></ul></article><article class="legalP" id="paragraf-5-ledd-2">Selv om vilkåret i første ledd bokstav c ikke er oppfylt, kan det for fartøy under 6 meter gis deltakeradgang dersom:<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">eier har deltatt med fartøyet og fisket og landet minst 3 tonn torsk med garn eller line i området fra og med 26° Ø og østover til den russiske grense i minst to av årene 2002, 2003 eller 2004, eller der eier har deltatt med fartøyet i torsk og/eller rognkjeksfiske og kan legitimere driftstid i nevnte fiskeri i 10 uker, to av årene 2002, 2003 eller 2004 eller</article></article></li><li data-li-identifier="b)" data-name="b)"><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">eier har deltatt med fartøyet og fisket og landet minst 800 liter rognkjeksrogn i området fra og med 26° Ø og østover til den russiske grense i minst to av årene 2002, 2003 eller 2004.</article></article></li></ul></article><article class="legalP" id="paragraf-5-ledd-3">Søker må selv fremlegge dokumentasjon på at kravet i annet ledd er oppfylt.</article><article class="legalP" id="paragraf-5-ledd-4">Søknad om deltakelse må være Fiskeridirektoratets regionkontor i Finnmark i hende innen 1. juli 2005.</article><article class="legalP" id="paragraf-5-ledd-5">Dersom ikke alle vilkårene er oppfylt til enhver tid, vil adgangen til å delta falle bort.</article><article class="legalP" id="paragraf-5-ledd-6">Adgangen til å delta kan ikke overføres til annet fartøy med mindre slik tillatelse gis i medhold av denne forskrift.</article></article><article class="legalArticle" data-lovdata-URL="LTI/forskrift/2005-06-03-522/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Dispensasjon</span></h2><article class="legalP" id="paragraf-6-ledd-1">Fiskeridirektoratet region Finnmark kan etter søknad dispensere fra aktivitetskravet i § 4 annet ledd og § 5 annet ledd dersom eier av fartøyet har hatt tillitsverv i fiskeriorganisasjoner eller politiske verv, og vervet har medført at eier ikke har adgang til å delta.</article><article class="legalP" id="paragraf-6-ledd-2">Dispensasjon kan bare gis til eier av fartøy som kan vise til tidligere deltakelse med eget fartøy i fiske etter torsk med garn eller line eller rognkjeks i området nevnt i § 3.</article><article class="legalP" id="paragraf-6-ledd-3">Søknad om dispensasjon må være Fiskeridirektoratets regionkontor i hende innen 1. september 2005.</article><article class="legalP" id="paragraf-6-ledd-4">Fiskeridirektoratet er klageinstans.</article></article><article class="legalArticle" data-lovdata-URL="LTI/forskrift/2005-06-03-522/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utskifting av fartøy</span></h2><article class="legalP" id="paragraf-7-ledd-1">Ved utskifting av fartøy som har adgang til å delta i fangsten, kan Fiskeridirektoratets regionkontor gi eier tillatelse til å delta i samme gruppe med erstatningsfartøy.</article><article class="legalP" id="paragraf-7-ledd-2">For å gi tillatelse til deltakelse i gruppe I må vilkårene i § 4 første ledd bokstav a og b være oppfylt. For å gi tillatelse til deltakelse i gruppe II må vilkårene i § 5 første ledd bokstav a og b være oppfylt.</article><article class="legalP" id="paragraf-7-ledd-3">Adgangen til å delta med utskiftingsfartøyet bortfaller når slik tillatelse gis for erstatningsfartøyet.</article><article class="legalP" id="paragraf-7-ledd-4">Søknad sendes på fastsatt skjema til Fiskeridirektoratets regionkontor som avgjør saken.</article><article class="legalP" id="paragraf-7-ledd-5">Fiskeridirektoratet er klageinstans.</article></article><article class="legalArticle" data-lovdata-URL="LTI/forskrift/2005-06-03-522/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Salg av fartøy</span></h2><article class="legalP" id="paragraf-8-ledd-1">Ved salg av fartøy som har adgang til å delta, kan Fiskeridirektoratets regionkontor gi ny eier adgang til å delta i samme gruppe når følgende vilkår er oppfylt:<ul class="defaultList"><li data-li-identifier="a)" data-name="a)"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">Kjøper er ført på blad B i fiskermanntallet for deltakelse i gruppe I, og på blad A eller B for deltakelse i gruppe II,</article></article></li><li data-li-identifier="b)" data-name="b)"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">både kjøper og selger har vært ført i fiskermanntallet i samme fylke i minst 12 måneder før kjøp av fartøy, og</article></article></li><li data-li-identifier="c)" data-name="c)"><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">kjøper må registrere fartøyet i merkeregisteret i samme fylke som selger har registrert fartøyet</article></article></li></ul></article><article class="legalP" id="paragraf-8-ledd-2">Fiskeridirektoratets regionkontor kan dispensere fra bestemmelsen i første ledd bokstav b og c når fartøy kjøpes fra annet fylke til Nord-Troms og Finnmark.</article><article class="legalP" id="paragraf-8-ledd-3">Adgang for ny eier til å delta medfører at selgers adgang til å delta med erstatningsfartøy bortfaller.</article><article class="legalP" id="paragraf-8-ledd-4">Søknad sendes på fastsatt skjema til Fiskeridirektoratets regionkontor som avgjør saken.</article><article class="legalP" id="paragraf-8-ledd-5">Fiskeridirektoratet er klageinstans.</article></article><article class="legalArticle" data-lovdata-URL="LTI/forskrift/2005-06-03-522/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Dødsfall</span></h2><article class="legalP" id="paragraf-9-ledd-1">Dersom fartøyeier dør, bortfaller adgangen til å delta i fangsten.</article><article class="legalP" id="paragraf-9-ledd-2">Den som ved arv erverver fartøy som hadde adgang til å delta, kan gis adgang til å delta i samme gruppe dersom de øvrige vilkår for å delta er oppfylt.</article><article class="legalP" id="paragraf-9-ledd-3">Den som ved arv erverver fartøy som hadde adgang til å delta, kan også selge fartøyet med adgang for ny eier til å delta i samme gruppe dersom vilkårene for å delta og salg for fortsatt drift er oppfylt.</article><article class="legalP" id="paragraf-9-ledd-4">Søknad sendes på fastsatt skjema til Fiskeridirektoratets regionkontor som avgjør saken.</article><article class="legalP" id="paragraf-9-ledd-5">Fiskeridirektoratet er klageinstans.</article></article><article class="legalArticle" data-lovdata-URL="LTI/forskrift/2005-06-03-522/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Midlertidig tillatelse til å benytte annet fartøy (leiefartøy)</span></h2><article class="legalP" id="paragraf-10-ledd-1">Fiskeridirektoratets regionkontor kan ved forlis og havari som medfører vesentlig driftsavbrudd gi midlertidig tillatelse til å benytte annet fartøy i fangsten.</article><article class="legalP" id="paragraf-10-ledd-2">Det kan settes nærmere vilkår for slik tillatelse, herunder begrensninger på fartøyets lengde, samt at høvedsmann og hele eller deler av mannskapet skal delta i fangsten med leiefartøyet.</article><article class="legalP" id="paragraf-10-ledd-3">For fartøy i gruppe I kan det ikke gis tillatelse til å benytte leiefartøy som har en største lengde på 21 meter eller mer. For fartøy i gruppe II kan det ikke gis tillatelse til å benytte leiefartøy som har en største lengde på 15 meter eller mer.</article><article class="legalP" id="paragraf-10-ledd-4">Søknad sendes Fiskeridirektoratets regionkontor som avgjør saken.</article><article class="legalP" id="paragraf-10-ledd-5">Fiskeridirektoratet er klageinstans.</article></article><article class="legalArticle" data-lovdata-URL="LTI/forskrift/2005-06-03-522/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Begrensning i deltakelsen</span></h2><article class="legalP" id="paragraf-11-ledd-1">Eier av fartøy som deltar i gruppe I, har ikke adgang til å delta med annet fartøy i gruppe I. Eier av fartøy som deltar i gruppe I, har heller ikke adgang til å la annet fartøy delta i gruppe I med andre som høvedsmenn.</article><article class="legalP" id="paragraf-11-ledd-2">Eier av fartøy som deltar i gruppe I, har ikke adgang til å delta med annet fartøy i gruppe II. Eier av fartøy som deltar i gruppe I, har heller ikke adgang til å la annet fartøy delta i gruppe II med andre som høvedsmenn.</article><article class="legalP" id="paragraf-11-ledd-3">Eier av fartøy som deltar i gruppe II, har ikke adgang til å delta med annet fartøy i gruppe II. Eier av fartøy som deltar i gruppe II, har heller ikke adgang til å la annet fartøy delta i gruppe II med andre som høvedsmenn.</article><article class="legalP" id="paragraf-11-ledd-4">Eier av fartøy som deltar i gruppe II, har ikke adgang til å delta med annet fartøy i gruppe I. Eier av fartøy som deltar i gruppe II, har heller ikke adgang til å la annet fartøy delta i gruppe I med andre som høvedsmenn.</article></article><article class="legalArticle" data-lovdata-URL="LTI/forskrift/2005-06-03-522/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Kvoteutnyttelse</span></h2><article class="legalP" id="paragraf-12-ledd-1">Hvert fartøy kan bare fiske og lande en kvote.</article><article class="legalP" id="paragraf-12-ledd-2">Ved salg og utskifting av fartøy innenfor reguleringsåret skal kvoten beregnes etter bestemmelsene i tredje til femte ledd.</article><article class="legalP" id="paragraf-12-ledd-3">Ved kjøp av fartøy kan ny eier ikke fiske og lande mer enn det som gjenstår av den nye eiers kvote etter fradrag for det som fartøyet totalt har fisket og levert i reguleringsåret. Dette gjelder også når fartøyet erverves til utskiftning av et annet fartøy.</article><article class="legalP" id="paragraf-12-ledd-4">Ved utskifting av fartøy kan erstatningsfartøyet heller ikke fiske og lande mer enn det som gjenstår av den nye eiers kvote etter fradrag for det som han selv har fisket og landet med annet fartøy i vedkommendes eie i reguleringsåret.</article><article class="legalP" id="paragraf-12-ledd-5">Når det ved utskifting gjøres fradrag etter tredje ledd eller fjerde ledd, skal det fangstkvantum som er størst av de to alternativene trekkes fra.</article></article><article class="legalArticle" data-lovdata-URL="LTI/forskrift/2005-06-03-522/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Overføring av fangst</span></h2><article class="legalP" id="paragraf-13-ledd-1">Det kvantum som kan fiskes av det enkelte fartøy kan ikke overføres til annet fartøy. Det er også forbudt å motta og lande fangst som er fisket av annet fartøy.</article></article><article class="legalArticle" data-lovdata-URL="LTI/forskrift/2005-06-03-522/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Rapporteringsplikt</span></h2><article class="legalP" id="paragraf-14-ledd-1">Fangstdata skal registreres fortløpende etter hver lenke på skjema fastsatt som vedlegg til denne forskrift. Rapporteringsskjema skal oppbevares om bord og forevises ved kontroll. Utfylt skjema sendes Fiskeridirektoratet region Finnmark senest når fangsten er avsluttet.</article><article class="legalP" id="paragraf-14-ledd-2">Fartøy som bruker samleteiner for mellomlagring av fangst før levering, skal rapportere til Fiskeridirektoratet Region Finnmark når slike teiner tas i bruk. Det skal samtidig gis opplysninger om hvor mange samleteiner som er benyttet og posisjon for disse.</article></article><article class="legalArticle" data-lovdata-URL="LTI/forskrift/2005-06-03-522/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Siste startdato</span></h2><article class="legalP" id="paragraf-15-ledd-1">Siste startdato for fangst av kongekrabbe er 1. november 2005. Fartøy som ikke har startet fangst innen nevnte dato har ikke adgang til å delta.</article></article><article class="legalArticle" data-lovdata-URL="LTI/forskrift/2005-06-03-522/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Fritids- og turistfiske</span></h2><article class="legalP" id="paragraf-16-ledd-1">Personer som ikke er registrert i fiskermanntallet kan ikke drive fangst etter kongekrabbe.</article><article class="legalP" id="paragraf-16-ledd-2">Fiskeridirektoratet region Finnmark kan etter søknad gi tillatelse til fangst av kongekrabbe i turistfisket. Det er forbudt å omsette fangsten.</article><article class="legalP" id="paragraf-16-ledd-3">Fiskeridirektoratet region Finnmark fastsetter nærmere retningslinjer for turistfisket.</article><article class="legalP" id="paragraf-16-ledd-4">Fiskeridirektoratet er klageinstans.</article></article><article class="legalArticle" data-lovdata-URL="LTI/forskrift/2005-06-03-522/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Bemyndigelse</span></h2><article class="legalP" id="paragraf-17-ledd-1">Fiskeridirektoratet fastsetter kvoter for de deltakende fartøy.</article><article class="legalP" id="paragraf-17-ledd-2">Fiskeridirektoratet kan gi utfyllende bestemmelser om krav til egnethet, bemanning, utstyr og om fremstilling for kontroll.</article><article class="legalP" id="paragraf-17-ledd-3">Fiskeridirektoratet kan endre denne forskrift og fastsette nærmere bestemmelser som er nødvendig for å oppnå en rasjonell og hensiktsmessig utøvelse eller gjennomføring av fisket.</article></article><article class="legalArticle" data-lovdata-URL="LTI/forskrift/2005-06-03-522/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Fangstdyp</span></h2><article class="legalP" id="paragraf-18-ledd-1">Det er forbudt å fange kongekrabbe på grunnere vann enn 100 meter.</article></article><article class="legalArticle" data-lovdata-URL="LTI/forskrift/2005-06-03-522/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Minstemål</span></h2><article class="legalP" id="paragraf-19-ledd-1">Det er forbudt å fange kongekrabbe mindre enn 137 mm skjoldlengde.</article></article><article class="legalArticle" data-lovdata-URL="LTI/forskrift/2005-06-03-522/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Redskapsbegrensning</span></h2><article class="legalP" id="paragraf-20-ledd-1">Det er kun tillatt å bruke teiner i fangst av kongekrabbe.</article><article class="legalP" id="paragraf-20-ledd-2">Hvert fartøy kan ha inntil 30 teiner.</article></article><article class="legalArticle" data-lovdata-URL="LTI/forskrift/2005-06-03-522/§21" data-name="§21" id="paragraf-21"><h2 class="legalArticleHeader"><span class="legalArticleValue">§ 21</span>. <span class="legalArticleTitle">Straff</span></h2><article class="legalP" id="paragraf-21-ledd-1">Den som forsettlig eller uaktsomt overtrer bestemmelser i denne forskrift, straffes i henhold til lov 3. juni 1983 nr. 40 om saltvannsfiske m.v. § 53 og lov 26. mars 1999 nr. 15 om retten til å delta i fiske og fangst § 29. På samme måte straffes medvirkning og forsøk.</article></article><article class="legalArticle" data-lovdata-URL="LTI/forskrift/2005-06-03-522/§22" data-name="§22" id="paragraf-22"><h2 class="legalArticleHeader"><span class="legalArticleValue">§ 22</span>. <span class="legalArticleTitle">Ikrafttredelse</span></h2><article class="legalP" id="paragraf-22-ledd-1">Denne forskrift trer i kraft straks og gjelder til og med 31. juli 2006.</article></article><section class="section" data-name="vedlegg" id="kapittel-1" data-lovdata-URL="LTI/forskrift/2005-06-03-522/KAPITTEL_1"><h2>Vedlegg.</h2><article class="legalP" id="kapittel-1-ledd-1">(pdf)</article></section></main></body></html>