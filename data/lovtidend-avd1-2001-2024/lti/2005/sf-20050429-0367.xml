<!DOCTYPE html><html lang="no"><head><title>Forskrift om unntak fra konkurranseloven § 10 for samarbeid ved omsetning av bøker.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-04-29-367</dd><dt class="dokid">DokumentID</dt><dd class="dokid">LTI/forskrift/2005-04-29-367</dd><dt class="ministry">Departement</dt><dd class="ministry"><ul><li>Moderniseringsdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 6 s 819</dd><dt class="dateInForce">I kraft fra</dt><dd class="dateInForce">2005-05-01 – 2010-12-31</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2004-03-05-12/§3</li></ul></dd><dt class="dateOfPublication">Kunngjort</dt><dd class="dateOfPublication">2005-04-29</dd><dt class="journalNumber">Journalnummer</dt><dd class="journalNumber">2005-0344</dd><dt class="titleShort">Korttittel</dt><dd class="titleShort">Forskrift om fastpris på bøker</dd><dt class="title">Tittel</dt><dd class="title">Forskrift om unntak fra konkurranseloven § 10 for samarbeid ved omsetning av bøker.</dd><dt class="miscInformation">Annet om dokumentet</dt><dd class="miscInformation">Fastsatt ved Kronprinsreg.res. 29. april 2005 med hjemmel i lov 5. mars 2004 nr. 12 om konkurranse mellom foretak og kontroll med foretakssammenslutninger (konkurranseloven) § 3 annet ledd. Fremmet av Moderniseringsdepartementet.</dd><dt class="refid">RefID</dt><dd class="refid">forskrift/2005-04-29-367</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om unntak fra konkurranseloven § 10 for samarbeid ved omsetning av bøker.<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Unntak for samarbeid om fastpris</li><li>§ 4. Unntak for fellesnedsettelser</li><li>§ 5. Unntak for samarbeid om litteraturabonnement</li><li>§ 6. Unntak for samarbeid om skaffe- og leveringsplikt</li><li>§ 7. Unntak for samarbeid om frakt- og leveringsbetingelser</li><li>§ 8. Unntak for samarbeid om bokklubbers vervekampanjer</li><li>§ 9. Unntak for samarbeid om standardkontrakter om royaltysatser m.m.</li><li>§ 10. Fullmakt</li><li>§ 11. Ikrafttredelse og varighet</li></ul></li></ul></dd></dl></header><main class="documentBody" data-lovdata-URL="LTI/forskrift/2005-04-29-367" id="dokument"><h1>Forskrift om unntak fra konkurranseloven § 10 for samarbeid ved omsetning av bøker.</h1><article class="legalArticle" data-lovdata-URL="LTI/forskrift/2005-04-29-367/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder visse typer samarbeid mellom foretak eller sammenslutninger av foretak ved omsetning av bøker som hovedsakelig er ment for det norske markedet.</article></article><article class="legalArticle" data-lovdata-URL="LTI/forskrift/2005-04-29-367/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I denne forskrift menes med:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>leverandør</i>, et foretak som utgir bøker.</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1"><i>forhandler</i>, et foretak som selger bøker til sluttkunde.</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1"><i>bokklubb</i>, et foretak som periodisk distribuerer bøker etter løpende opsjonsavtale med sluttkunder som har medlemskap i klubben.</article></article></li><li data-li-identifier="d)" data-name="d)"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1"><i>fastpris</i>, en bindende videresalgspris fastsatt av leverandøren.</article></article></li></ul></article></article><article class="legalArticle" data-lovdata-URL="LTI/forskrift/2005-04-29-367/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Unntak for samarbeid om fastpris</span></h2><article class="legalP" id="paragraf-3-ledd-1">Forbudet i konkurranseloven § 10 første ledd er ikke til hinder for at en leverandør kan sette fastpris på bøker leverandøren utgir eller bøker som utgis av bokklubb som leverandøren har avtale med. Forbudet er heller ikke til hinder for at det kan samarbeides om avtaler som forplikter den enkelte leverandør til å sette fastpris på slike bøker. Fastprisen gjelder for alle sluttkunder uansett forhandler innenfor en bestemt periode fastsatt i tredje ledd.</article><article class="legalP" id="paragraf-3-ledd-2">Det kan likeledes, uhindret av forbudet, avtales maksimale rabattsatser som skal gjelde i fastprisperioden. Rabattsatsen skal være lik for alle sluttkunder uansett forhandler bortsett fra ved salg til bibliotek.</article><article class="legalP" id="paragraf-3-ledd-3">Fastprisperioden opphører senest 1. mai året etter det kalenderåret boken ble utgitt. For særlig ressurskrevende utgivelser kan leverandøren forlenge fastprisperioden inntil sju år mot å tilby sine forhandlere full returrett.</article><article class="legalP" id="paragraf-3-ledd-4">Bestemmelsene i første til tredje ledd gjelder ikke omsetning av skolebøker til grunnskolen og den videregående skolen, lærebøker til universitet og høyskoler, fagbøker til profesjonsmarkedet, lover, forskningsrapporter eller tilsvarende.</article></article><article class="legalArticle" data-lovdata-URL="LTI/forskrift/2005-04-29-367/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Unntak for fellesnedsettelser</span></h2><article class="legalP" id="paragraf-4-ledd-1">Forbudet i konkurranseloven § 10 første ledd er ikke til hinder for samarbeid om fellesnedsettelser på bøker. En leverandør kan i forbindelse med fellesnedsettelser kun fastsette veiledende utsalgspriser for bøker han utgir.</article><article class="legalP" id="paragraf-4-ledd-2">Samarbeidet kan ikke gå ut på å begrense en forhandlers adgang til å gjennomføre salg utenom fellesnedsettelser.</article></article><article class="legalArticle" data-lovdata-URL="LTI/forskrift/2005-04-29-367/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Unntak for samarbeid om litteraturabonnement</span></h2><article class="legalP" id="paragraf-5-ledd-1">Forbudet i konkurranseloven § 10 første ledd er ikke til hinder for samarbeid om ordninger for litteraturabonnement, hvor leverandørene tilbyr samme rabattsats og for øvrig identiske vilkår til alle forhandlere som tegner samme type abonnement.</article><article class="legalP" id="paragraf-5-ledd-2">Det kan avtales at leverandørene skal tilby forhandlere som ikke har litteraturabonnement, rabatt ved kjøp av bøker omfattet av innkjøpsordninger administrert av Norsk kulturråd.</article></article><article class="legalArticle" data-lovdata-URL="LTI/forskrift/2005-04-29-367/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Unntak for samarbeid om skaffe- og leveringsplikt</span></h2><article class="legalP" id="paragraf-6-ledd-1">Forbudet i konkurranseloven § 10 første ledd er ikke til hinder for avtaler som pålegger forhandlerne skaffeplikt for bøker som lagerføres av leverandørene. Det kan videre avtales at leverandørene skal ha tilsvarende leveringsplikt for disse bøkene.</article></article><article class="legalArticle" data-lovdata-URL="LTI/forskrift/2005-04-29-367/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Unntak for samarbeid om frakt- og leveringsbetingelser</span></h2><article class="legalP" id="paragraf-7-ledd-1">Forbudet i konkurranseloven § 10 første ledd er ikke til hinder for samarbeid om standardbetingelser for betaling, frakt og levering.</article></article><article class="legalArticle" data-lovdata-URL="LTI/forskrift/2005-04-29-367/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Unntak for samarbeid om bokklubbers vervekampanjer</span></h2><article class="legalP" id="paragraf-8-ledd-1">Forbudet i konkurranseloven § 10 første ledd er ikke til hinder for samarbeid som går ut på at leverandørene i sine avtaler med bokklubber begrenser bokklubbenes adgang til å tilby bøker gratis eller til sterkt rabattert pris i vervekampanjer.</article></article><article class="legalArticle" data-lovdata-URL="LTI/forskrift/2005-04-29-367/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Unntak for samarbeid om standardkontrakter om royaltysatser m.m.</span></h2><article class="legalP" id="paragraf-9-ledd-1">Forbudet i konkurranseloven § 10 første ledd er ikke til hinder for samarbeid om standardkontrakter som inneholder bestemmelser om royaltysatser for forfattere og provisjonssatser for deres agenter.</article><article class="legalP" id="paragraf-9-ledd-2">Departementet kan i det enkelte tilfellet begrense unntaket etter første ledd.</article></article><article class="legalArticle" data-lovdata-URL="LTI/forskrift/2005-04-29-367/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Fullmakt</span></h2><article class="legalP" id="paragraf-10-ledd-1">Konkurransetilsynet kan fastsette nærmere bestemmelser om gjennomføring og utfylling av forskriften.</article></article><article class="legalArticle" data-lovdata-URL="LTI/forskrift/2005-04-29-367/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse og varighet</span></h2><article class="legalP" id="paragraf-11-ledd-1">Forskriften trer i kraft 1. mai 2005 og gjelder til 31. desember 2010.</article></article></main></body></html>