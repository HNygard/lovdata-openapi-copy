<!DOCTYPE html><html lang="no"><head><title>Lov om Likestillings- og diskrimineringsombudet og Likestillings- og diskrimineringsnemnda (diskrimineringsombudsloven).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2005-06-10-40</dd><dt class="dokid">DokumentID</dt><dd class="dokid">LTI/lov/2005-06-10-40</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 7 s 959</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1978-06-09-45</li><li>lov/1997-05-23-31</li><li>lov/1999-03-26-17</li><li>lov/2003-06-06-38</li><li>lov/2003-06-06-39</li></ul></dd><dt class="dateOfPublication">Kunngjort</dt><dd class="dateOfPublication">2005-06-10</dd><dt class="journalNumber">Journalnummer</dt><dd class="journalNumber">2005-0422</dd><dt class="titleShort">Korttittel</dt><dd class="titleShort">Diskrimineringsombudsloven</dd><dt class="title">Tittel</dt><dd class="title">Lov om Likestillings- og diskrimineringsombudet og Likestillings- og diskrimineringsnemnda (diskrimineringsombudsloven).</dd><dt class="miscInformation">Annet om dokumentet</dt><dd class="miscInformation">Ot.prp.nr.34 (2004–2005), Innst.O.nr.71 (2004–2005) og Besl.O.nr.69 (2004–2005). Odels- og lagtingsvedtak hhv. 25. april og 26. mai 2005. Fremmet av Barne- og familiedepartementet.</dd><dt class="refid">RefID</dt><dd class="refid">lov/2005-06-10-40</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om Likestillings- og diskrimineringsombudet og Likestillings- og diskrimineringsnemnda (diskrimineringsombudsloven).<ul class="tocSubUl"><li>§ 1. Formål og virkeområde</li><li>§ 2. Ombudets organisering</li><li>§ 3. Ombudets oppgaver</li><li>§ 4. Ombudets vedtak</li><li>§ 5. Nemndas organisering</li><li>§ 6. Nemndas oppgaver</li><li>§ 7. Nemndas vedtaksmyndighet. Pålegg om stansing, retting mv.</li><li>§ 8. Tvangsmulkt</li><li>§ 9. Nemndas kompetanse i forhold til andre forvaltningsmyndigheter</li><li>§ 10. Nemndas forhold til Arbeidsretten</li><li>§ 11. Opplysningsplikt</li><li>§ 12. Overprøving av nemndas vedtak</li><li>§ 13. Straff for overtredelse av pålegg og brudd på opplysningsplikten</li><li>§ 14. Påtale</li><li>§ 15. Forholdet til forvaltningsloven</li><li>§ 16. Forskrift</li><li>§ 17. Ikrafttredelse</li><li>§ 18. Overgangsregler</li><li>§ 19. Endringer i annen lovgivning<ul class="tocSubUl"><li>§ 9. (Håndheving av loven)</li></ul></li></ul></li></ul></dd></dl></header><main class="documentBody" data-lovdata-URL="LTI/lov/2005-06-10-40" id="dokument"><h1>Lov om Likestillings- og diskrimineringsombudet og Likestillings- og diskrimineringsnemnda (diskrimineringsombudsloven).</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 9. juni 1978 nr. 45 om likestilling mellom kjønnene.</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 23. mai 1997 nr. 31 om eierseksjoner (eierseksjonsloven).</article></article></li><li data-li-identifier="3" data-name="3"><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov 26. mars 1999 nr. 17 om husleieavtaler (husleieloven).</article></article></li><li data-li-identifier="4" data-name="4"><article class="listArticle" data-text-size="small" id="punkt-4"><article class="legalP" id="punkt-4-ledd-1">Lov 6. juni 2003 nr. 38 om bustadbyggjelag (bustadbyggjelagslova).</article></article></li><li data-li-identifier="5" data-name="5"><article class="listArticle" data-text-size="small" id="punkt-5"><article class="legalP" id="punkt-5-ledd-1">Lov 6. juni 2003 nr. 39 om burettslag (burettslagslova).</article></article></li></ul></article><article class="legalArticle" data-lovdata-URL="LTI/lov/2005-06-10-40/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og virkeområde</span></h2><article class="legalP" id="paragraf-1-ledd-1">Loven her gir regler om organiseringen av og virksomheten til Likestillings- og diskrimineringsombudet (ombudet) og Likestillings- og diskrimineringsnemnda (nemnda).</article><article class="legalP" id="paragraf-1-ledd-2">Ombudet og nemnda skal føre tilsyn med og medvirke til gjennomføringen av følgende regelverk:<ul class="defaultList"><li data-li-identifier="1." data-name="1."><article class="listArticle" id="paragraf-1-ledd-2-punkt-1"><article class="legalP" id="paragraf-1-ledd-2-punkt-1-ledd-1">Lov 9. juni 1978 nr. 45 om likestilling mellom kjønnene, hvis ikke annet fremgår av denne loven.</article></article></li><li data-li-identifier="2." data-name="2."><article class="listArticle" id="paragraf-1-ledd-2-punkt-2"><article class="legalP" id="paragraf-1-ledd-2-punkt-2-ledd-1">Lov 3. juni 2005 nr. 33 om forbud mot diskriminering på grunn av etnisitet, religion mv., hvis ikke annet fremgår av denne loven.</article></article></li><li data-li-identifier="3." data-name="3."><article class="listArticle" id="paragraf-1-ledd-2-punkt-3"><article class="legalP" id="paragraf-1-ledd-2-punkt-3-ledd-1">Lov 4. februar 1977 nr. 4 om arbeidervern og arbeidsmiljø kapittel X A og X B.</article></article></li><li data-li-identifier="4." data-name="4."><article class="listArticle" id="paragraf-1-ledd-2-punkt-4"><article class="legalP" id="paragraf-1-ledd-2-punkt-4-ledd-1">Lov 23. mai 1997 nr. 31 om eierseksjoner § 3a annet ledd.</article></article></li><li data-li-identifier="5." data-name="5."><article class="listArticle" id="paragraf-1-ledd-2-punkt-5"><article class="legalP" id="paragraf-1-ledd-2-punkt-5-ledd-1">Lov 26. mars 1999 nr. 17 om husleieavtaler § 1-8 annet ledd.</article></article></li><li data-li-identifier="6." data-name="6."><article class="listArticle" id="paragraf-1-ledd-2-punkt-6"><article class="legalP" id="paragraf-1-ledd-2-punkt-6-ledd-1">Lov 6. juni 2003 nr. 38 om bustadbyggjelag § 1-4 annet ledd.</article></article></li><li data-li-identifier="7." data-name="7."><article class="listArticle" id="paragraf-1-ledd-2-punkt-7"><article class="legalP" id="paragraf-1-ledd-2-punkt-7-ledd-1">Lov 6. juni 2003 nr. 39 om burettslag § 1-5 annet ledd</article></article></li></ul></article><article class="legalP" id="paragraf-1-ledd-3">Ombudet skal føre tilsyn med at norsk rett og forvaltningspraksis samsvarer med de forpliktelser Norge har etter følgende konvensjoner:<ul class="defaultList"><li data-li-identifier="1." data-name="1."><article class="listArticle" id="paragraf-1-ledd-3-punkt-1"><article class="legalP" id="paragraf-1-ledd-3-punkt-1-ledd-1">De forente nasjoners internasjonale konvensjon 18. desember 1979 om å avskaffe alle former for diskriminering av kvinner.</article></article></li><li data-li-identifier="2." data-name="2."><article class="listArticle" id="paragraf-1-ledd-3-punkt-2"><article class="legalP" id="paragraf-1-ledd-3-punkt-2-ledd-1">De forente nasjoners internasjonale konvensjon 21. desember 1965 om avskaffelse av alle former for rasediskriminering.</article></article></li></ul></article></article><article class="legalArticle" data-lovdata-URL="LTI/lov/2005-06-10-40/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Ombudets organisering</span></h2><article class="legalP" id="paragraf-2-ledd-1">Likestillings- og diskrimineringsombudet oppnevnes av Kongen for en periode av fire år med mulighet for én gangs gjenoppnevning.</article><article class="legalP" id="paragraf-2-ledd-2">Ombudet er et uavhengig forvaltningsorgan administrativt underordnet Kongen og departementet. Kongen eller departementet kan ikke instruere ombudet om behandlingen av enkeltsaker eller om ombudets faglige virksomhet for øvrig. Kongen eller departementet kan heller ikke omgjøre ombudets vedtak etter § 4.</article></article><article class="legalArticle" data-lovdata-URL="LTI/lov/2005-06-10-40/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Ombudets oppgaver</span></h2><article class="legalP" id="paragraf-3-ledd-1">Ombudet skal arbeide for å fremme reell likestilling uavhengig av kjønn, etnisitet, nasjonal opprinnelse, avstamning, hudfarge, språk, religion og livssyn på alle samfunnsområder. På arbeidslivets område skal ombudet også arbeide for å fremme likebehandling uavhengig av politisk syn, medlemskap i arbeidstakerorganisasjon, seksuell orientering, funksjonshemming og alder. Ombudet skal i tillegg arbeide for å fremme likebehandling uavhengig av homofil orientering i boligsektoren.</article><article class="legalP" id="paragraf-3-ledd-2">Ombudet skal føre tilsyn med og medvirke til at bestemmelsene nevnt i § 1 annet ledd overholdes.</article><article class="legalP" id="paragraf-3-ledd-3">Ombudet kan gi uttalelse om hvorvidt et forhold er i strid med bestemmelser nevnt i § 1 annet ledd. Ombudet skal søke å oppnå at partene frivillig retter seg etter uttalelsen. Dersom frivillig ordning ikke oppnås, kan ombudet forelegge saken for nemnda til behandling etter § 6.</article><article class="legalP" id="paragraf-3-ledd-4">Ombudet tar opp saker av eget tiltak eller etter henvendelse fra andre. Enhver kan bringe en sak inn for ombudet. Saker brakt inn for ombudet av en som ikke selv er part i saken, skal bare behandles av ombudet dersom den krenkede parten gir sitt samtykke til dette. Dersom særlige hensyn tilsier det, kan ombudet likevel behandle en slik sak, selv om det ikke er gitt samtykke.</article><article class="legalP" id="paragraf-3-ledd-5">Ombudet skal avvise en sak dersom saken er avgjort av en domstol eller brakt inn for en domstol til avgjørelse. Ombudet skal også avvise en sak dersom vilkårene for å behandle saken ikke er oppfylt. Ombudet kan i særlige tilfeller henlegge en sak dersom ombudet ikke finner grunn til videre behandling. Ombudets avvisning eller henleggelse kan påklages til nemnda.</article><article class="legalP" id="paragraf-3-ledd-6">Ombudet skal veilede den som bringer en sak inn for ombudet. Veiledningsplikten omfatter alle relevante forhold knyttet til saken og gjelder uavhengig av om ombudet har myndighet til å uttale seg etter loven her. Ombudet skal ikke representere parten utad.</article></article><article class="legalArticle" data-lovdata-URL="LTI/lov/2005-06-10-40/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Ombudets vedtak</span></h2><article class="legalP" id="paragraf-4-ledd-1">Dersom partene ikke frivillig innretter seg etter ombudets uttalelse, jf. § 3 tredje ledd, og det antas å medføre ulempe eller skadevirkning å avvente nemndas vedtak, kan ombudet treffe vedtak som nevnt i § 7.</article><article class="legalP" id="paragraf-4-ledd-2">Ombudet skal grunngi vedtaket samtidig med at det treffes. Nemnda skal underrettes om vedtaket.</article><article class="legalP" id="paragraf-4-ledd-3">Ombudets vedtak kan påklages til nemnda.</article></article><article class="legalArticle" data-lovdata-URL="LTI/lov/2005-06-10-40/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Nemndas organisering</span></h2><article class="legalP" id="paragraf-5-ledd-1">Likestillings- og diskrimineringsnemnda skal bestå av en leder, en nestleder og seks øvrige medlemmer. Det skal i tillegg være fire varamedlemmer. Nemnda inndeles i to avdelinger. Lederen og nestlederen deltar i begge avdelingene.</article><article class="legalP" id="paragraf-5-ledd-2">Medlemmene og varamedlemmene oppnevnes av Kongen for fire år. Det er mulighet for én gangs gjenoppnevning. Leder og nestleder skal oppfylle kravene som er foreskrevet for dommere. Ved første gangs oppnevning oppnevnes halvparten av medlemmene og varamedlemmene for to år.</article><article class="legalP" id="paragraf-5-ledd-3">Nemnda er et uavhengig forvaltningsorgan administrativt underordnet Kongen og departementet. Kongen eller departementet kan ikke gi instruks om eller omgjøre nemndas utøving av myndighet i enkeltsaker.</article><article class="legalP" id="paragraf-5-ledd-4">Saksforberedelsen forestås av et eget sekretariat.</article></article><article class="legalArticle" data-lovdata-URL="LTI/lov/2005-06-10-40/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Nemndas oppgaver</span></h2><article class="legalP" id="paragraf-6-ledd-1">Nemnda behandler de saker som bringes inn for den etter §§ 3 og 4. Beslutter ombudet å ikke bringe en sak inn for nemnda etter § 3 tredje ledd, kan saken bringes inn av en part i saken eller av en som har brakt saken inn for ombudet uten å være part. Saker brakt inn for nemnda etter annet punktum skal bare behandles av nemnda dersom den krenkede parten gir sitt samtykke til dette.</article><article class="legalP" id="paragraf-6-ledd-2">Nemnda kan kreve at ombudet bringer nærmere bestemte saker som er behandlet av ombudet inn for nemnda.</article><article class="legalP" id="paragraf-6-ledd-3">Nemnda skal avvise en sak dersom saken er avgjort av en domstol eller brakt inn for en domstol til avgjørelse. Nemnda skal også avvise en sak dersom vilkårene for å behandle saken ikke er oppfylt. Nemnda kan i særlige tilfeller henlegge en sak dersom den ikke finner grunn til videre behandling.</article></article><article class="legalArticle" data-lovdata-URL="LTI/lov/2005-06-10-40/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Nemndas vedtaksmyndighet. Pålegg om stansing, retting mv.</span></h2><article class="legalP" id="paragraf-7-ledd-1">Nemnda kan treffe vedtak om at det foreligger brudd på bestemmelser nevnt i § 1 annet ledd, med mindre annet er bestemt. Dersom nemnda ikke kan treffe vedtak etter § 9, skal nemnda gi uttalelse om hvorvidt det forhold som er brakt inn for nemnda er i strid med bestemmelsene nevnt i § 1 annet ledd.</article><article class="legalP" id="paragraf-7-ledd-2">Nemnda kan med de unntak som følger av §§ 9 og 10 pålegge stansing, retting og andre tiltak som er nødvendige for å sikre at diskriminering, trakassering, instruks eller gjengjeldelse opphører og for å hindre gjentakelse. Nemnda kan sette en frist for oppfyllelse av pålegget.</article><article class="legalP" id="paragraf-7-ledd-3">Nemndas vedtak skal grunngis samtidig med at det treffes.</article></article><article class="legalArticle" data-lovdata-URL="LTI/lov/2005-06-10-40/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tvangsmulkt</span></h2><article class="legalP" id="paragraf-8-ledd-1">Nemnda kan treffe vedtak om tvangsmulkt for å sikre gjennomføring av pålegg etter § 7, dersom fristen for å etterkomme pålegget er oversittet. Tvangsmulkten begynner å løpe dersom ny frist for å etterkomme pålegget oversittes, og skal normalt løpe fram til pålegget er oppfylt. Nemnda kan sette ned eller frafalle ilagt mulkt når særlige grunner taler for det.</article><article class="legalP" id="paragraf-8-ledd-2">Tvangsmulkten tilfaller staten. Vedtak om tvangsmulkt er tvangsgrunnlag for utlegg.</article><article class="legalP" id="paragraf-8-ledd-3">Nemndas vedtak om tvangsmulkt skal grunngis samtidig med at det treffes.</article><article class="legalP" id="paragraf-8-ledd-4">Kongen kan i forskrift gi regler om tvangsmulktens størrelse, varighet og andre bestemmelser om fastsettelse og gjennomføring.</article></article><article class="legalArticle" data-lovdata-URL="LTI/lov/2005-06-10-40/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Nemndas kompetanse i forhold til andre forvaltningsmyndigheter</span></h2><article class="legalP" id="paragraf-9-ledd-1">Nemnda kan ikke oppheve eller endre vedtak truffet av andre forvaltningsorganer. Nemnda kan heller ikke gi pålegg om hvordan myndighet til å treffe vedtak må utøves for ikke å komme i strid med bestemmelsene nevnt i § 1 annet ledd.</article><article class="legalP" id="paragraf-9-ledd-2">Nemndas vedtak er ikke bindende for Kongen eller departementene.</article></article><article class="legalArticle" data-lovdata-URL="LTI/lov/2005-06-10-40/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Nemndas forhold til Arbeidsretten</span></h2><article class="legalP" id="paragraf-10-ledd-1">Dersom en sak etter bestemmelsene nevnt i § 1 annet ledd som indirekte reiser spørsmål om en tariffavtales eksistens, gyldighet eller forståelse er brakt inn for nemnda, kan hver av partene i tariffavtalen få dette spørsmålet avgjort av Arbeidsretten.</article><article class="legalP" id="paragraf-10-ledd-2">Nemnda kan gi en begrunnet uttalelse om hvorvidt en tariffavtale eller bestemmelse i tariffavtale som er brakt inn for nemnda, er i strid med bestemmelsene nevnt i § 1 annet ledd. Partene i tariffavtalen kan i slike tilfeller bringe spørsmålet om avtalens forhold til en bestemmelse nevnt i § 1 annet ledd inn for Arbeidsretten.</article><article class="legalP" id="paragraf-10-ledd-3">Sak for nemnda som bringes inn for Arbeidsretten etter første ledd eller annet ledd annet punktum stilles i bero til spørsmålet er ferdig behandlet av Arbeidsretten.</article><article class="legalP" id="paragraf-10-ledd-4">Nemnda kan ikke i noe tilfelle treffe avgjørelser som etter lov 5. mai 1927 nr. 1 om arbeidstvister og lov 18. juni 1958 nr. 2 om offentlige tjenestetvister hører under Arbeidsretten.</article></article><article class="legalArticle" data-lovdata-URL="LTI/lov/2005-06-10-40/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Opplysningsplikt</span></h2><article class="legalP" id="paragraf-11-ledd-1">Offentlige myndigheter plikter uten hinder av taushetsplikt å gi ombudet og nemnda de opplysninger som er nødvendige for gjennomføringen av bestemmelsene nevnt i § 1 annet ledd. Slike opplysninger kan også kreves av andre som har vitneplikt etter tvistemålsloven. Tvistemålsloven § 211 gjelder tilsvarende. Avgjørelse som nevnt i tvistemålsloven §§ 207 tredje ledd, 208 annet ledd, 209 annet ledd og 209 a tredje ledd treffes av tingretten.</article><article class="legalP" id="paragraf-11-ledd-2">Ombudet og nemnda kan foreta de undersøkelser som de finner påkrevd for å utøve sine gjøremål etter denne lov. Om nødvendig kan det kreves hjelp av politiet.</article><article class="legalP" id="paragraf-11-ledd-3">Ombudet og nemnda kan kreve at opplysninger skal gis til, eller at undersøkelse skal kunne foretas av, andre offentlige organer som er pålagt å medvirke til gjennomføringen av bestemmelsene nevnt i § 1 annet ledd.</article><article class="legalP" id="paragraf-11-ledd-4">Ombudet og nemnda kan kreve bevisopptak ved domstolene, jf. domstolloven § 43 annet ledd.</article></article><article class="legalArticle" data-lovdata-URL="LTI/lov/2005-06-10-40/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Overprøving av nemndas vedtak</span></h2><article class="legalP" id="paragraf-12-ledd-1">Vedtak av nemnda kan bringes inn for domstolene til full prøving av saken. Vedtak av ombudet etter § 4 første ledd kan ikke bringes inn for domstolene uten at klageadgangen er utnyttet, og klagen er avgjort av nemnda. Tvistemålsloven § 437 første ledd siste punktum gjelder tilsvarende.</article><article class="legalP" id="paragraf-12-ledd-2">Søksmål til overprøving av nemndas vedtak må reises innen tre måneder etter at underretning om vedtaket er mottatt.</article><article class="legalP" id="paragraf-12-ledd-3">Søksmål om gyldigheten av nemndas vedtak rettes mot staten ved nemnda.</article></article><article class="legalArticle" data-lovdata-URL="LTI/lov/2005-06-10-40/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Straff for overtredelse av pålegg og brudd på opplysningsplikten</span></h2><article class="legalP" id="paragraf-13-ledd-1">Den som forsettlig eller uaktsomt unnlater å etterkomme pålegg gitt med hjemmel i §§ 4 eller 7 eller som medvirker til dette, straffes med bøter. Det samme gjelder forsettlig eller uaktsom unnlatelse av å oppfylle opplysningsplikten etter § 11.</article><article class="legalP" id="paragraf-13-ledd-2">Overtredelse foretatt av en person i underordnet stilling straffes ikke dersom overtredelsen vesentlig skyldes underordningsforholdet.</article></article><article class="legalArticle" data-lovdata-URL="LTI/lov/2005-06-10-40/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Påtale</span></h2><article class="legalP" id="paragraf-14-ledd-1">Overtredelse av § 13 påtales kun etter begjæring av nemnda, med mindre offentlig påtale kreves av allmenne hensyn.</article><article class="legalP" id="paragraf-14-ledd-2">Påtalemyndigheten kan i forbindelse med straffesaken kreve dom for tiltak for å sikre at den lovstridige handlingen, unnlatelsen eller gjengjeldelsen opphører og for å hindre at den gjentas.</article></article><article class="legalArticle" data-lovdata-URL="LTI/lov/2005-06-10-40/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Forholdet til forvaltningsloven</span></h2><article class="legalP" id="paragraf-15-ledd-1">Dersom ikke annet er bestemt, gjelder forvaltningsloven for ombudets og nemndas virksomhet.</article></article><article class="legalArticle" data-lovdata-URL="LTI/lov/2005-06-10-40/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Forskrift</span></h2><article class="legalP" id="paragraf-16-ledd-1">Kongen kan gi forskrifter med nærmere bestemmelser om ombudets og nemndas, herunder sekretariatets, organisering, oppgaver og saksbehandling.</article></article><article class="legalArticle" data-lovdata-URL="LTI/lov/2005-06-10-40/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse</span></h2><article class="legalP" id="paragraf-17-ledd-1">Loven trer i kraft fra den tid Kongen bestemmer.</article></article><article class="legalArticle" data-lovdata-URL="LTI/lov/2005-06-10-40/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Overgangsregler</span></h2><article class="legalP" id="paragraf-18-ledd-1">Saker om brudd på likestillingsloven som er brakt inn for Likestillingsombudet eller Klagenemnda for likestilling før ikrafttredelsen av loven her, skal overføres til henholdsvis Likestillings- og diskrimineringsombudet eller Likestillings- og diskrimineringsnemnda for videre behandling. Likestillings- og diskrimineringsombudet og Likestillings- og diskrimineringsnemnda skal også behandle nye saker som gjelder forhold fra før lovens ikrafttredelse dersom forholdet var i strid med bestemmelsene nevnt i § 1 annet ledd eller tilsvarende bestemmelser slik de lød før ikrafttredelsen.</article><article class="legalP" id="paragraf-18-ledd-2">Saker som nevnt i første ledd skal behandles etter reglene i loven her. Det kan bare treffes vedtak som nevnt i §§ 4, 7 og 8 i den utstrekning det også var adgang til det før ikrafttredelsen av loven her.</article></article><article class="legalArticle" data-lovdata-URL="LTI/lov/2005-06-10-40/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Endringer i annen lovgivning</span></h2><article class="legalP" id="paragraf-19-ledd-1">Fra den tid Kongen bestemmer, gjøres følgende endringer i annen lovgivning:</article> <article class="defaultP" margin-top="true">1. I lov 9. juni 1978 nr. 45 om likestilling mellom kjønnene oppheves §§ 9, 10, 11, 12, 13, 14, 15, 18 og 19. I samme lov gjøres følgende endringer:</article> <article class="defaultP" margin-top="true">§ 1a femte ledd skal lyde:</article><article class="legalP" id="paragraf-19-ledd-2">Ved håndhevingen av tredje og fjerde ledd gjelder reglene i diskrimineringsombudsloven.</article> <article class="defaultP" margin-top="true">§ 2 annet ledd skal lyde:</article><article class="legalP" id="paragraf-19-ledd-3">For så vidt gjelder familieliv og rent personlige forhold skal loven ikke håndheves av de organer som er nevnt i § 9 i loven her.</article> <article class="defaultP" margin-top="true">§ 8a fjerde ledd skal lyde:</article><article class="legalP" id="paragraf-19-ledd-4">Ved håndhevingen av forbudet mot trakassering på grunn av kjønn i første ledd og bestemmelsen i tredje ledd gjelder reglene i diskrimineringsombudsloven.</article> <article class="defaultP" margin-top="true">Ny § 9 skal lyde:</article><article class="futureLegalArticle" data-name="§9" id="paragraf-19-foreslåttparagraf-1"><span class="futureLegalArticleHeader">§ 9. <span class="legalArticleTitle">(Håndheving av loven)</span></span><article class="legalP" id="paragraf-19-foreslåttparagraf-1-ledd-1">Likestillings- og diskrimineringsombudet og Likestillings- og diskrimineringsnemnda skal, med unntak av § 17 og de begrensninger som framgår av §§ 1a og 8a, føre tilsyn med og medvirke til gjennomføringen av loven her, jf. diskrimineringsombudsloven.</article></article> <article class="defaultP" margin-top="true">2. I lov 23. mai 1997 nr. 31 om eierseksjoner skal § 3a lyde:</article> <article class="defaultP" margin-top="true"><i>Forbud mot diskriminering</i></article><article class="legalP" id="paragraf-19-ledd-5">I vedtektene kan det ikke settes vilkår for å være sameier som tar hensyn til etnisitet, nasjonal opprinnelse, avstamning, hudfarge, språk, religion eller livssyn. Slike omstendigheter kan ikke regnes som saklig grunn til å nekte godkjenning av en sameier eller bruker av eiendommen eller tillegges vekt ved bruk av eventuell forkjøpsrett. Ved slik diskriminering gjelder diskrimineringsloven.</article><article class="legalP" id="paragraf-19-ledd-6">I vedtektene kan det heller ikke settes vilkår for å være sameier som tar hensyn til homofil orientering. Slike omstendigheter kan ikke regnes som saklig grunn til å nekte godkjenning av en sameier eller bruker av eiendommen eller tillegges vekt ved bruk av eventuell forkjøpsrett.</article><article class="legalP" id="paragraf-19-ledd-7">Hvis det foreligger omstendigheter som gir grunn til å tro at det har funnet sted diskriminering i strid med annet ledd, skal slik diskriminering anses som bevist, med mindre den som har utført handlingen sannsynliggjør at diskriminering likevel ikke har funnet sted.</article><article class="legalP" id="paragraf-19-ledd-8">Om erstatningsansvar for ulovlig diskriminering etter annet ledd gjelder vanlige erstatningsregler.</article><article class="legalP" id="paragraf-19-ledd-9">Likestillings- og diskrimineringsombudet og Likestillings- og diskrimineringsnemnda skal føre tilsyn med og medvirke til gjennomføringen av annet ledd, jf. diskrimineringsombudsloven.</article> <article class="defaultP" margin-top="true">3. I lov 26. mars 1999 nr. 17 om husleieavtaler skal § 1-8 lyde:</article> <article class="defaultP" margin-top="true"><i>Forbud mot diskriminering</i></article><article class="legalP" id="paragraf-19-ledd-10">Ved utleie av husrom kan det ikke tas hensyn til etnisitet, nasjonal opprinnelse, avstamning, hudfarge, språk, religion eller livssyn. Slike omstendigheter kan ikke regnes som saklig grunn til å nekte opptak i husstand, framleie, personskifte eller tillegges vekt ved opphør av leieforholdet. Ved slik diskriminering gjelder diskrimineringsloven.</article><article class="legalP" id="paragraf-19-ledd-11">Ved utleie av husrom kan det heller ikke tas hensyn til homofil orientering. Slike omstendigheter kan ikke regnes som saklig grunn til å nekte opptak i husstand, framleie, personskifte eller tillegges vekt ved opphør av leieforholdet.</article><article class="legalP" id="paragraf-19-ledd-12">Hvis det foreligger omstendigheter som gir grunn til å tro at det har funnet sted diskriminering i strid med annet ledd, skal slik diskriminering anses som bevist, med mindre den som har utført handlingen sannsynliggjør at diskriminering likevel ikke har funnet sted.</article><article class="legalP" id="paragraf-19-ledd-13">Om erstatningsansvar for ulovlig diskriminering etter annet ledd gjelder vanlige erstatningsregler.</article><article class="legalP" id="paragraf-19-ledd-14">Likestillings- og diskrimineringsombudet og Likestillings- og diskrimineringsnemnda skal føre tilsyn med og medvirke til gjennomføringen av annet ledd, jf. diskrimineringsombudsloven.</article> <article class="defaultP" margin-top="true">4. I lov 6. juni 2003 nr. 38 om bustadbyggjelag skal § 1-4 lyde:</article> <article class="defaultP" margin-top="true"><i>Forbod mot diskriminering</i></article><article class="numberedLegalP" data-numerator="1" id="paragraf-19-nummer-1">(1) I vedtektene kan det ikkje setjast vilkår for å vere andelseigar som tek omsyn til etnisitet, nasjonalt opphav, avstamming, hudfarge, språk, religion eller livssyn. Slike omstende kan ikkje reknast som sakleg grunn til å nekte godkjenning av ein andelseigar eller ha vekt ved tildeling av bustad. Ved slik diskriminering gjeld diskrimineringsloven.</article><article class="numberedLegalP" data-numerator="2" id="paragraf-19-nummer-2">(2) I vedtektene kan det heller ikkje setjast vilkår for å vere andelseigar som tek omsyn til homofil orientering. Slike omstende kan ikkje reknast som sakleg grunn til å nekte godkjenning av ein andelseigar eller ha vekt ved tildeling av bustad.</article><article class="numberedLegalP" data-numerator="3" id="paragraf-19-nummer-3">(3) Dersom det ligg føre omstende som gir grunn til å tru at det har funne stad diskriminering i strid med andre ledd, skal slik diskriminering leggjast til grunn som bevist, om ikkje den som har utført handlinga gjer det sannsynleg at diskriminering likevel ikkje har funne stad.</article><article class="numberedLegalP" data-numerator="4" id="paragraf-19-nummer-4">(4) Om skadebotansvar for ulovleg diskriminering etter andre ledd gjeld vanlege skadebotreglar.</article><article class="numberedLegalP" data-numerator="5" id="paragraf-19-nummer-5">(5) Likestillings- og diskrimineringsombodet og Likestillings- og diskrimineringsnemnda skal føre tilsyn med og medverke til gjennomføring av andre ledd, jf. diskrimineringsombudsloven.</article> <article class="defaultP" margin-top="true">5. I lov 6. juni 2003 nr. 39 om burettslag skal § 1-5 lyde:</article> <article class="defaultP" margin-top="true"><i>Forbod mot diskriminering</i></article><article class="numberedLegalP" data-numerator="1" id="paragraf-19-nummer-6">(1) I vedtektene kan det ikkje setjast vilkår for å vere andelseigar som tek omsyn til etnisitet, nasjonalt opphav, avstamming, hudfarge, språk, religion eller livssyn. Slike omstende kan ikkje reknast som sakleg grunn til å nekte godkjenning av ein andelseigar eller brukar eller ha vekt ved bruk av forkjøpsrett. Ved slik diskriminering gjeld diskrimineringsloven.</article><article class="numberedLegalP" data-numerator="2" id="paragraf-19-nummer-7">(2) I vedtektene kan det heller ikkje setjast vilkår for å vere andelseigar som tek omsyn til homofil orientering. Slike omstende kan ikkje reknast som sakleg grunn til å nekte godkjenning av ein andelseigar eller brukar eller ha vekt ved bruk av forkjøpsrett.</article><article class="numberedLegalP" data-numerator="3" id="paragraf-19-nummer-8">(3) Dersom det ligg føre omstende som gir grunn til å tru at det har funne stad diskriminering i strid med andre ledd, skal slik diskriminering leggjast til grunn som bevist, med mindre den som har utført handlinga gjer det sannsynleg at diskriminering likevel ikkje har funne stad.</article><article class="numberedLegalP" data-numerator="4" id="paragraf-19-nummer-9">(4) Om skadebotansvar for ulovleg diskriminering etter andre ledd gjeld vanlege skadebotreglar.</article><article class="numberedLegalP" data-numerator="5" id="paragraf-19-nummer-10">(5) Likestillings- og diskrimineringsombodet og Likestillings- og diskrimineringsnemnda skal føre tilsyn med og medverke til gjennomføring av andre ledd, jf. diskrimineringsombudsloven.</article></article></main></body></html>