<!DOCTYPE html><html lang="no"><head><title>Forskrift om endring i forskrift om ansattes rett til representasjon i aksjeselskapers og allmennaksjeselskapers styre og bedriftsforsamling m.v. (representasjonsforskriften), forskrift til selskapslovens bestemmelser om de ansattes rett til representasjon i styringsorganene, forskrift til statsforetakslovens bestemmelser om de ansattes rett til representasjon i statsforetaks styre og bedriftsforsamling m.v. og forskrift om de ansattes rett til representasjon i sparebankenes og forretningsbankenes styrende organer.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-12-16-1571</dd><dt class="dokid">DokumentID</dt><dd class="dokid">LTI/forskrift/2005-12-16-1571</dd><dt class="ministry">Departement</dt><dd class="ministry"><ul><li>Arbeids- og sosialdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 16 s 2487</dd><dt class="dateInForce">I kraft fra</dt><dd class="dateInForce">2006-01-01, 2006-01-21, departementet bestemmer</dd><dt class="changesToDocuments">Endrer</dt><dd class="changesToDocuments"><ul><li>forskrift/1998-12-18-1205</li><li>forskrift/1991-12-20-838</li><li>forskrift/1985-12-13-2096</li><li>forskrift/1977-12-23-9386</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-06-13-44/§6-4</li><li>lov/1997-06-13-44/§6-5</li><li>lov/1997-06-13-44/§6-35</li><li>lov/1997-06-13-45/§6-4</li><li>lov/1997-06-13-45/§6-5</li><li>lov/1997-06-13-45/§6-35</li><li>lov/1997-06-13-45/§6-37</li><li>lov/1985-06-21-83/§2-10</li><li>lov/1985-06-21-83/§2-13</li><li>lov/1991-08-30-71/§20</li><li>lov/1991-08-30-71/§33</li><li>lov/1961-05-24-2/§9</li><li>lov/1961-05-24-2/§11</li><li>lov/1961-05-24-2/§12</li><li>lov/1961-05-24-1/§8</li><li>lov/1961-05-24-1/§8c</li><li>lov/1961-05-24-1/§17c</li><li>lov/1961-05-24-1/§17b</li></ul></dd><dt class="dateOfPublication">Kunngjort</dt><dd class="dateOfPublication">2005-12-21</dd><dt class="journalNumber">Journalnummer</dt><dd class="journalNumber">2005-1308</dd><dt class="titleShort">Korttittel</dt><dd class="titleShort">Endr. i representasjonsforskriften mfl.</dd><dt class="title">Tittel</dt><dd class="title">Forskrift om endring i forskrift om ansattes rett til representasjon i aksjeselskapers og allmennaksjeselskapers styre og bedriftsforsamling m.v. (representasjonsforskriften), forskrift til selskapslovens bestemmelser om de ansattes rett til representasjon i styringsorganene, forskrift til statsforetakslovens bestemmelser om de ansattes rett til representasjon i statsforetaks styre og bedriftsforsamling m.v. og forskrift om de ansattes rett til representasjon i sparebankenes og forretningsbankenes styrende organer.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 16. desember 2005 med hjemmel i lov 13. juni 1997 nr. 44 om aksjeselskaper (aksjeloven) § 6-4, § 6-5 og § 6-35, lov 13. juni 1997 nr. 45 om allmennaksjeselskaper (allmennaksjeloven) § 6-4, § 6-5, § 6-35 og § 6-37, lov 21. juni 1985 nr. 83 om ansvarlige selskaper og kommandittselskaper (Selskapsloven) § 2-10 og § 2-13, lov 30. august 1991 nr. 71 om statsforetak § 20 og § 33, lov 24. mai 1961 nr. 2 om forretningsbanker § 9, § 11 og § 12 og lov 24. mai 1961 nr. 1 om sparebanker § 8, § 8c, § 17c og § 17b. Fremmet av Arbeids- og sosialdepartementet.</dd><dt class="refid">RefID</dt><dd class="refid">forskrift/2005-12-16-1571</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om ansattes rett til representasjon i aksjeselskapers og allmennaksjeselskapers styre og bedriftsforsamling m.v. (representasjonsforskriften), forskrift til selskapslovens bestemmelser om de ansattes rett til representasjon i styringsorganene, forskrift til statsforetakslovens bestemmelser om de ansattes rett til representasjon i statsforetaks styre og bedriftsforsamling m.v. og forskrift om de ansattes rett til representasjon i sparebankenes og forretningsbankenes styrende organer.<ul class="tocSubUl"><li>I</li><li>II</li><li>III. Ikraftsetting</li></ul></li></ul></dd></dl></header><main class="documentBody" data-lovdata-URL="LTI/forskrift/2005-12-16-1571" id="dokument"><h1>Forskrift om endring i forskrift om ansattes rett til representasjon i aksjeselskapers og allmennaksjeselskapers styre og bedriftsforsamling m.v. (representasjonsforskriften), forskrift til selskapslovens bestemmelser om de ansattes rett til representasjon i styringsorganene, forskrift til statsforetakslovens bestemmelser om de ansattes rett til representasjon i statsforetaks styre og bedriftsforsamling m.v. og forskrift om de ansattes rett til representasjon i sparebankenes og forretningsbankenes styrende organer.</h1><section class="section" data-name="kapI" id="kapittel-1" data-lovdata-URL="LTI/forskrift/2005-12-16-1571/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 18. desember 1998 nr. 1205 om ansattes rett til representasjon i aksjeselskapers og allmennaksjeselskapers styre og bedriftsforsamling m.v. (representasjonsforskriften) gjøres følgende endringer vedrørende innføring av krav til kjønnsrepresentasjon:</article> <article class="defaultP" margin-top="true">§ 5 nytt annet ledd skal lyde:</article><article class="legalP" id="kapittel-1-ledd-2">Det kan ikke gis unntak fra kravet om kjønnsfordeling i aksje- og allmennaksjeselskapsloven § 20-6 annet ledd og allmennaksjeloven § 6-11a.</article> <article class="defaultP" margin-top="true">§ 13 nytt tredje ledd skal lyde:</article><article class="legalP" id="kapittel-1-ledd-3">Når de ansatte i allmennaksjeselskaper, statsaksjeselskaper og statsallmennaksjeselskaper skal velge to eller flere styrerepresentanter, skal et forslag alltid inneholde minst en kandidat av hvert kjønn. Det samme gjelder aksjeselskaper som er heleide datterselskaper av statsaksjeselskap, statsallmennaksjeselskap eller statsforetak. Annet ledd fjerde punktum gjelder ikke.</article> <article class="defaultP" margin-top="true">§ 13 nytt åttende ledd skal lyde:</article><article class="legalP" id="kapittel-1-ledd-4">Dersom fremgangsmåten beskrevet i åttende ledd fører til at et av kjønnene ikke blir representert i et allmennaksjeselskap, statsaksjeselskap eller statsallmennaksjeselskap hvor det skal velges to eller flere representanter, rykker nærmeste kandidat på listen fra det underrepresenterte kjønn opp i det omfang som er nødvendig for å sikre slik representasjon. Første punktum gjelder også for aksjeselskaper som er heleide datterselskaper av statsaksjeselskap, statsallmennaksjeselskap eller statsforetak. Det tilsvarende gjelder for varamedlemmer.</article> <article class="defaultP" margin-top="true">§ 13 nytt ellevte ledd skal lyde:</article><article class="legalP" id="kapittel-1-ledd-5">Tredje og åttende ledd gjelder ikke dersom et av kjønnene utgjør mindre enn 20 prosent av samlet antall ansatte i selskapet på det tidspunkt valget skjer.</article> <article class="defaultP" margin-top="true">§ 14 nytt sjette ledd skal lyde:</article><article class="legalP" id="kapittel-1-ledd-6">Når de ansatte i allmennaksjeselskaper, statsaksjeselskaper og statsallmennaksjeselskaper skal velge to eller flere styrerepresentanter, skal et forslag til liste alltid inneholde minst en kandidat av hvert kjønn. Det samme gjelder for varamedlemmer. Første og annet punktum omfatter også aksjeselskaper som er heleide datterselskaper av statsaksjeselskap, statsallmennaksjeselskap eller statsforetak. Annet ledd fjerde punktum gjelder ikke.</article> <article class="defaultP" margin-top="true">§ 14 nytt ellevte ledd skal lyde:</article><article class="legalP" id="kapittel-1-ledd-7">Dersom fremgangsmåten beskrevet i niende og tiende ledd fører til at et av kjønnene ikke er representert i et allmennaksjeselskap, statsaksjeselskap eller statsallmennaksjeselskap hvor det skal velges to eller flere representanter, rykker nærmeste kandidat på listen fra det underrepresenterte kjønn opp i det omfang som er nødvendig for å sikre slik representasjon. Dersom kandidatene er valgt inn fra forskjellige lister, foretas opprykk av det underrepresenterte kjønn som nevnt i første punktum på listen som fikk færrest stemmer ved valget. Første og annet punktum gjelder også for aksjeselskaper som er heleide datterselskaper av statsaksjeselskap, statsallmennaksjeselskap eller statsforetak.</article> <article class="defaultP" margin-top="true">§ 14 nytt tolvte ledd skal lyde:</article><article class="legalP" id="kapittel-1-ledd-8">Sjette og ellevte ledd gjelder ikke dersom et av kjønnene utgjør mindre enn 20 prosent av samlet antall ansatte i selskapet på det tidspunkt valget skjer.</article> <article class="defaultP" margin-top="true">§ 15 nytt sjette ledd skal lyde:</article><article class="legalP" id="kapittel-1-ledd-9">Dersom det i et allmennaksjeselskap, statsaksjeselskap eller statsallmennaksjeselskap skal velges to eller flere representanter og valget skal gjennomføres i valgkretser, gjelder følgende ordning dersom resultatet av valget innebærer at det ikke er valgt representanter av begge kjønn til styrene: Den kandidat (liste) som fikk lavest oppslutning målt i antall stemmer i forhold til antallet stemmeberettigete i den enkelte valgkrets erstattes av nærmeste kandidat på listen fra det underrepresenterte kjønn i det omfang som er nødvendig for å sikre korrekt representasjon. Det samme gjelder for varamedlemmene. Første og annet punktum gjelder også for aksjeselskaper som er heleide datterselskaper av statsaksjeselskap, statsallmennaksjeselskap eller statsforetak. Første, annet og tredje punktum gjelder ikke dersom et av kjønnene utgjør mindre enn 20 prosent av samlet antall ansatte i selskapet på det tidspunkt valget skjer.</article> <article class="defaultP" margin-top="true">§ 18 nytt annet ledd skal lyde:</article><article class="legalP" id="kapittel-1-ledd-10">I allmennaksjeselskaper, statsaksjeselskaper og statsallmennaksjeselskaper, samt aksjeselskaper som er heleide datterselskaper av statsaksjeselskap, statsallmennaksjeselskap eller statsforetak skal det velges vararepresentanter av begge kjønn.</article> <article class="defaultP" margin-top="true">§ 18 nytt femte ledd skal lyde:</article><article class="legalP" id="kapittel-1-ledd-11">Annet ledd gjelder ikke dersom et av kjønnene utgjør mindre enn 20 prosent av samlet antall ansatte i selskapet på det tidspunkt valget skjer.</article> <article class="defaultP" margin-top="true">§ 36 nytt tolvte ledd skal lyde:</article><article class="legalP" id="kapittel-1-ledd-12">Når det velges ansattes representanter til styret i allmennaksjeselskaper som har opprettet bedriftsforsamling, skal begge kjønn være representert. Dersom det i vedtektene i statsaksjeselskaper og statsallmennaksjeselskaper er fastsatt at bedriftsforsamlingen skal velge medlemmene til styret, skal begge kjønn være representert når det skal velges to eller flere styremedlemmer blant de ansatte. Det samme gjelder for varamedlemmer. Første og annet punktum gjelder også for aksjeselskaper som er heleide datterselskaper av statsaksjeselskap, statsallmennaksjeselskap eller statsforetak.</article> <article class="defaultP" margin-top="true">I forskrift 20. desember 1991 nr. 838 til statsforetakslovens bestemmelser om de ansattes rett til representasjon i statsforetaks styre og bedriftsforsamling m.v. gjøres følgende endringer vedrørende innføring av krav til kjønnsrepresentasjon:</article> <article class="defaultP" margin-top="true">§ 5 nytt annet ledd skal lyde:</article><article class="legalP" id="kapittel-1-ledd-13">Det kan ikke gis unntak fra kravet om kjønnsfordeling i aksje- og allmennaksjeselskapsloven § 20-6 annet ledd.</article> <article class="defaultP" margin-top="true">§ 13 nytt tredje ledd skal lyde:</article><article class="legalP" id="kapittel-1-ledd-14">Når de ansatte skal velge to eller flere styrerepresentanter, skal et forslag alltid inneholde minst en kandidat av hvert kjønn. Annet ledd fjerde punktum gjelder ikke.</article> <article class="defaultP" margin-top="true">§ 13 nytt åttende ledd skal lyde:</article><article class="legalP" id="kapittel-1-ledd-15">Dersom fremgangsmåten beskrevet i syvende ledd fører til at et av kjønnene ikke blir representert i et foretak hvor det skal velges to eller flere representanter, rykker nærmeste kandidat på listen fra det underrepresenterte kjønn opp i det omfang som er nødvendig for å sikre slik representasjon. Det tilsvarende gjelder for varamedlemmer.</article> <article class="defaultP" margin-top="true">§ 13 nytt ellevte ledd skal lyde:</article><article class="legalP" id="kapittel-1-ledd-16">Tredje og åttende ledd gjelder ikke dersom et av kjønnene utgjør mindre enn 20 prosent av samlet antall ansatte i foretaket på det tidspunkt valget skjer.</article> <article class="defaultP" margin-top="true">§ 14 nytt sjette ledd skal lyde:</article><article class="legalP" id="kapittel-1-ledd-17">Når de ansatte skal velge to eller flere styrerepresentanter, skal et forslag til liste alltid inneholde minst en kandidat av hvert kjønn. Det samme gjelder for varamedlemmene.</article> <article class="defaultP" margin-top="true">§ 14 nytt ellevte ledd skal lyde:</article><article class="legalP" id="kapittel-1-ledd-18">Dersom fremgangsmåten beskrevet i niende og tiende ledd fører til at et av kjønnene ikke er representert i et foretak hvor det skal velges to eller flere representanter, rykker nærmeste kandidat på listen fra det underrepresenterte kjønn opp i det omfang som er nødvendig for å sikre slik representasjon. Dersom kandidatene er valgt inn fra forskjellige lister, foretas opprykk av det underrepresenterte kjønn som nevnt i første punktum på listen som fikk færrest stemmer ved valget.</article> <article class="defaultP" margin-top="true">§ 14 nytt tolvte ledd skal lyde:</article><article class="legalP" id="kapittel-1-ledd-19">Sjette og ellevte ledd gjelder ikke dersom et av kjønnene utgjør mindre enn 20 prosent av samlet antall ansatte i foretaket på det tidspunkt valget skjer.</article> <article class="defaultP" margin-top="true">§ 15 nytt sjette ledd skal lyde:</article><article class="legalP" id="kapittel-1-ledd-20">Dersom det i et foretak skal velges to eller flere representanter og valget skal gjennomføres i valgkretser, gjelder følgende ordning dersom resultatet av valget innebærer at det ikke er valgt representanter av begge kjønn til styrene: Den kandidat (liste) som fikk lavest oppslutning målt i antall stemmer i forhold til antallet stemmeberettigete i den enkelte valgkrets erstattes av nærmeste kandidat på listen fra det underrepresenterte kjønn i det omfang som er nødvendig for å sikre korrekt representasjon. Det samme for varamedlemmene. Første og annet punktum gjelder ikke dersom et av kjønnene utgjør mindre enn 20 prosent av samlet antall ansatte i foretaket på det tidspunkt valget skjer.</article> <article class="defaultP" margin-top="true">§ 18 første ledd nytt annet punktum skal lyde:</article><article class="legalP" id="kapittel-1-ledd-21">Det skal velges vararepresentanter av begge kjønn.</article></section><section class="section" data-name="kapII" id="kapittel-2" data-lovdata-URL="LTI/forskrift/2005-12-16-1571/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I forskrift 18. desember 1998 nr. 1205 om ansattes rett til representasjon i aksjeselskapers og allmennaksjeselskapers styre og bedriftsforsamling m.v. (representasjonsforskriften), forskrift 13. desember 1985 nr. 2096 til selskapslovens bestemmelser om de ansattes rett til representasjon i styringsorganene, forskrift 20. desember 1991 nr. 838 til statsforetakslovens bestemmelser om de ansattes rett til representasjon i statsforetaks styre og bedriftsforsamling m.v., forskrift 23. desember 1977 nr. 9386 om de ansattes rett til representasjon i sparebankenes og forretningsbankenes styrende organer gjøres følgende endringer vedrørende kravet til ansettelsestid som vilkår for stemmerett og valgbarhet:</article> <article class="defaultP" margin-top="true">Forskrift om ansattes rett til representasjon i aksjeselskapers og allmennaksjeselskapers styre og bedriftsforsamling m.v. (representasjonsforskriften) § 10 første ledd og § 25 første ledd skal lyde:</article><article class="legalP" id="kapittel-2-ledd-2">Alle som på valgdagen er ansatt i selskapet har stemmerett.</article> <article class="defaultP" margin-top="true">Forskrift om ansattes rett til representasjon i aksjeselskapers og allmennaksjeselskapers styre og bedriftsforsamling m.v. (representasjonsforskriften) § 11 første ledd tredje punktum og § 26 første ledd annet punktum skal lyde:</article><article class="legalP" id="kapittel-2-ledd-3">Den som velges må være ansatt i selskapet på valgdagen.</article> <article class="defaultP" margin-top="true">Forskrift om ansattes rett til representasjon i aksjeselskapers og allmennaksjeselskapers styre og bedriftsforsamling m.v. (representasjonsforskriften) § 12 femte ledd skal lyde:</article><article class="legalP" id="kapittel-2-ledd-4">Valgstyret skal fastsette datoen for valget og kunngjøre denne med en frist på to måneder. Valgstyret skal sørge for at det samtidig med kunngjøringen foreligger en liste over de ansatte.</article> <article class="defaultP" margin-top="true">Forskrift til selskapslovens bestemmelser om de ansattes rett til representasjon i styringsorganene § 10 første ledd skal lyde:</article><article class="legalP" id="kapittel-2-ledd-5">Alle som på valgdagen er ansatt i selskapet har stemmerett.</article> <article class="defaultP" margin-top="true">Forskrift til selskapslovens bestemmelser om de ansattes rett til representasjon i styringsorganene § 11 første ledd skal lyde:</article><article class="legalP" id="kapittel-2-ledd-6">For å kunne velges som medlem av selskapsmøtet må den som velges være ansatt i selskapet på valgdagen.</article> <article class="defaultP" margin-top="true">Forskrift til selskapslovens bestemmelser om de ansattes rett til representasjon i styringsorganene § 12 femte ledd skal lyde:</article><article class="legalP" id="kapittel-2-ledd-7">Valgstyret skal fastsette datoen for valget og kunngjøre denne med en frist på to måneder. Valgstyret skal sørge for at det samtidig med kunngjøringen foreligger en liste over de ansatte. Listen skal være tilgjengelig for samtlige ansatte i selskapet.</article> <article class="defaultP" margin-top="true">Forskrift til statsforetakslovens bestemmelser om de ansattes rett til representasjon i statsforetaks styre og bedriftsforsamling m.v. § 10 første ledd og § 25 første ledd skal lyde:</article><article class="legalP" id="kapittel-2-ledd-8">Alle som på valgdagen er ansatt i foretaket har stemmerett.</article> <article class="defaultP" margin-top="true">Forskrift til statsforetakslovens bestemmelser om de ansattes rett til representasjon i statsforetaks styre og bedriftsforsamling m.v. § 11 første ledd annet punktum og § 26 første ledd annet punktum skal lyde:</article><article class="legalP" id="kapittel-2-ledd-9">Den som velges må være ansatt i foretaket på valgdagen.</article> <article class="defaultP" margin-top="true">Forskrift til statsforetakslovens bestemmelser om de ansattes rett til representasjon i statsforetaks styre og bedriftsforsamling m.v. § 12 femte ledd skal lyde:</article><article class="legalP" id="kapittel-2-ledd-10">Valgstyret skal fastsette datoen for valget og kunngjøre denne med en frist på to måneder. Valgstyret skal sørge for at det samtidig med kunngjøringen foreligger en liste over de ansatte. Listen skal være tilgjengelig for samtlige ansatte i foretaket.</article> <article class="defaultP" margin-top="true">Forskrift om de ansattes rett til representasjon i sparebankenes og forretningsbankenes styrende organer § 6 første ledd og § 21 første ledd skal lyde:</article><article class="legalP" id="kapittel-2-ledd-11">Alle som på valgdagen er ansatt i banken har stemmerett.</article> <article class="defaultP" margin-top="true">Forskrift om de ansattes rett til representasjon i sparebankenes og forretningsbankenes styrende organer § 7 første ledd annet punktum og § 22 første ledd annet punktum skal lyde:</article><article class="legalP" id="kapittel-2-ledd-12">Den som velges må være ansatt på valgdagen.</article> <article class="defaultP" margin-top="true">Forskrift om de ansattes rett til representasjon i sparebankenes og forretningsbankenes styrende organer § 8 sjette ledd skal lyde:</article><article class="legalP" id="kapittel-2-ledd-13">Valgstyret skal fastsette datoen for valget og kunngjøre denne med en frist på to måneder. Valgstyret skal sørge for at det samtidig med kunngjøringen foreligger en liste over de ansatte. Listen skal være tilgjengelig for samtlige ansatte i banken. Valgstyret skal samtidig gi opplysninger om fristen og vilkårene for valgkretsinndeling, jf. § 5, femte ledd. Dersom valget kan avholdes som forholdstallsvalg, skal valgstyret samtidig kunngjøre fristen og vilkårene i § 5, fjerde og sjette ledd.</article></section><section class="section" data-name="kapIII" id="kapittel-3" data-lovdata-URL="LTI/forskrift/2005-12-16-1571/KAPITTEL_3"><h2 data-text-align="center">III. Ikraftsetting</h2><article class="legalP" id="kapittel-3-ledd-1">Endringene i forskrift 18. desember 1998 nr. 1205 om ansattes rett til representasjon i aksjeselskapers og allmennaksjeselskapers styre og bedriftsforsamling m.v. (representasjonsforskriften) vedrørende innføring av krav til kjønnsrepresentasjon i statsaksjeselskaper og statsallmennaksjeselskaper, samt aksjeselskaper som er heleide datterselskaper av statsaksjeselskaper, statsallmennaksjeselskaper eller statsforetak trer i kraft 1. januar 2006.</article><article class="legalP" id="kapittel-3-ledd-2">Endringene i forskrift 18. desember 1998 nr. 1205 om ansattes rett til representasjon i aksjeselskapers og allmennaksjeselskapers styre og bedriftsforsamling m.v. (representasjonsforskriften) vedrørende innføring av krav til kjønnsrepresentasjon i allmennaksjeselskapers styrende organer trer i kraft fra den tid departementet bestemmer.</article><article class="legalP" id="kapittel-3-ledd-3">Endringene i forskrift 18. desember 1998 nr. 1205 om ansattes rett til representasjon i aksjeselskapers og allmennaksjeselskapers styre og bedriftsforsamling m.v. (representasjonsforskriften), forskrift 13. desember 1985 nr. 2096 til selskapslovens bestemmelser om de ansattes rett til representasjon i styringsorganene, forskrift 20. desember 1991 nr. 838 til statsforetakslovens bestemmelser om de ansattes rett til representasjon i statsforetaks styre og bedriftsforsamling m.v., forskrift 23. desember 1977 nr. 9386 om de ansattes rett til representasjon i sparebankenes og forretningsbankenes styrende organer, vedrørende opphevelse av kravet til ansettelsestid som vilkår for stemmerett og valgbarhet, trer i kraft 1. januar 2006.</article></section></main></body></html>