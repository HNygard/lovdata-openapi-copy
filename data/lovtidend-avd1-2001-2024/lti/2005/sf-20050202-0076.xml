<!DOCTYPE html><html lang="no"><head><title>Forskrift om endring i forskrift om arbeidsmarkedstiltak.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-02-02-76</dd><dt class="dokid">DokumentID</dt><dd class="dokid">LTI/forskrift/2005-02-02-76</dd><dt class="ministry">Departement</dt><dd class="ministry"><ul><li>Arbeids- og sosialdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 2 s 208</dd><dt class="dateInForce">I kraft fra</dt><dd class="dateInForce">2005-02-05</dd><dt class="changesToDocuments">Endrer</dt><dd class="changesToDocuments"><ul><li>forskrift/2001-12-20-1544</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1947-06-27-9/§15</li><li>lov/1947-06-27-9/§16</li><li>lov/1947-06-27-9/§17</li></ul></dd><dt class="dateOfPublication">Kunngjort</dt><dd class="dateOfPublication">2005-02-04</dd><dt class="journalNumber">Journalnummer</dt><dd class="journalNumber">2005-0077</dd><dt class="titleShort">Korttittel</dt><dd class="titleShort">Endr. i forskrift om arbeidsmarkedstiltak</dd><dt class="title">Tittel</dt><dd class="title">Forskrift om endring i forskrift om arbeidsmarkedstiltak.</dd><dt class="miscInformation">Annet om dokumentet</dt><dd class="miscInformation">Fastsatt av Arbeids- og sosialdepartementet 2. februar 2005 med hjemmel i lov 27. juni 1947 nr. 9 om sysselsetting § 15, § 16 og § 17.</dd><dt class="refid">RefID</dt><dd class="refid">forskrift/2005-02-02-76</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om arbeidsmarkedstiltak.<ul class="tocSubUl"><li>I<ul class="tocSubUl"><li>§ 8-1. Tiltakets innhold</li><li>§ 8-2. Målgruppe</li><li>§ 8-3. Definisjoner</li><li>§ 8-4. Varighet</li><li>§ 8-5. Tilskudd</li><li>§ 8-6. Krav om insentiveffekt</li><li>§ 8-7. Organisering av tiltaket</li><li>§ 8-8. Søknad</li><li>§ 8-9. Rapportering</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2005-02-02-76" id="dokument"><h1>Forskrift om endring i forskrift om arbeidsmarkedstiltak.</h1><section class="section" data-name="kapI" id="kapittel-1" data-lovdata-URL="LTI/forskrift/2005-02-02-76/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 20. desember 2001 nr. 1544 om arbeidsmarkedstiltak gjøres følgende endring:</article> <article class="defaultP" margin-top="true">Kapittel 8 skal lyde:</article><span class="futuretitle" id="kapittel-1-foreslåttittel-1">Kapittel 8. Bedriftsintern opplæring</span><article class="futureLegalArticle" data-name="§8-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 8-1</span>. <span class="legalArticleTitle">Tiltakets innhold</span></span><article class="legalP" id="kapittel-1-foreslåttparagraf-1-ledd-1">Tilskudd til bedriftsintern opplæring skal bidra til å:<ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-1-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-1-ledd-1">motvirke utstøting fra arbeidslivet ved større omstillinger,</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-1-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-2-ledd-1">opprettholde og styrke kompetansen til ansatte i bedrifter som har omstillings- eller strukturproblemer som er av særlig alvorlig karakter for arbeidsmarkedet, eller</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-1-ledd-1-punkt-3"><article class="legalP" id="kapittel-1-foreslåttparagraf-1-ledd-1-punkt-3-ledd-1">rekruttere til ledige stillinger som det er vanskelig å besette.</article></article></li></ul></article><article class="legalP" id="kapittel-1-foreslåttparagraf-1-ledd-2">Bedriftsintern opplæring skal inneholde teori, eventuelt kombinert med praktisk trening.</article></article><article class="futureLegalArticle" data-name="§8-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 8-2</span>. <span class="legalArticleTitle">Målgruppe</span></span><article class="legalP" id="kapittel-1-foreslåttparagraf-2-ledd-1">Det kan gis tilskudd til bedrifter som:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1">gjennomfører opplæring av egne ansatte,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1">ansetter personer som er registrert ledige ved Aetat og som må gjennomgå et opplæringsprogram for å kunne gå inn i ledige jobber i bedriften som det har vært vanskelig å besette.</article></article></li></ul></article><article class="legalP" id="kapittel-1-foreslåttparagraf-2-ledd-2">Det kan ikke gis tilskudd til opplæring for ansatte hvor det er knyttet bindingstid til opplæringen, ev. med krav om økonomisk kompensasjon til arbeidsgiver om ikke bindingstiden overholdes.</article></article><article class="futureLegalArticle" data-name="§8-3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 8-3</span>. <span class="legalArticleTitle">Definisjoner</span></span><ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-punkt-1"><article class="legalP" id="kapittel-1-foreslåttparagraf-3-punkt-1-ledd-1">«små og mellomstore bedrifter», foretak som definert i vedlegg I til forordning (EF) nr. 70/2001,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-punkt-2"><article class="legalP" id="kapittel-1-foreslåttparagraf-3-punkt-2-ledd-1">«store foretak», foretak som ikke faller inn under definisjonen av små og mellomstore bedrifter i vedlegg I til forordning (EF) nr. 70/2001,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-3-punkt-3"><article class="legalP" id="kapittel-1-foreslåttparagraf-3-punkt-3-ledd-1">«særskilt opplæring», opplæring som omfatter undervisning som er direkte og hovedsakelig knyttet til arbeidstakerens nåværende eller framtidige stilling i mottakerbedriften, og som gir kvalifikasjoner som ikke eller bare i begrenset grad kan benyttes i andre foretak eller på andre arbeidsområder,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-3-punkt-4"><article class="legalP" id="kapittel-1-foreslåttparagraf-3-punkt-4-ledd-1">«generell opplæring», opplæring som omfatter undervisning som ikke utelukkende eller hovedsakelig er knyttet til arbeidstakerens nåværende eller framtidige stilling i mottakerbedriften, men som gir kvalifikasjoner som i stor grad kan benyttes i andre foretak eller på andre arbeidsområder og derfor i betydelig grad forbedrer arbeidstakerens mulighet til sysselsetting,</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-3-punkt-5"><article class="legalP" id="kapittel-1-foreslåttparagraf-3-punkt-5-ledd-1">«støtteintensitet», bruttostøttebeløpet uttrykt i prosent av prosjektets støtteberettigede kostnader. Alle tall som benyttes skal angi beløpene før eventuell direkte beskatning,</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-3-punkt-6"><article class="legalP" id="kapittel-1-foreslåttparagraf-3-punkt-6-ledd-1">«vanskeligstilt arbeidstaker», <ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-3-punkt-6-ledd-1-punkt-1"><article class="legalP" id="kapittel-1-foreslåttparagraf-3-punkt-6-ledd-1-punkt-1-ledd-1">unge personer under 25 år som ikke tidligere har vært i fast, lønnet stilling, i de første seks månedene etter ansettelse,</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-3-punkt-6-ledd-1-punkt-2"><article class="legalP" id="kapittel-1-foreslåttparagraf-3-punkt-6-ledd-1-punkt-2-ledd-1">personer med alvorlige funksjonshemminger av fysisk, mental eller psykologisk art, men som likevel er i stand til å tre inn på arbeidsmarkedet,</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-3-punkt-6-ledd-1-punkt-3"><article class="legalP" id="kapittel-1-foreslåttparagraf-3-punkt-6-ledd-1-punkt-3-ledd-1">vandrearbeidere som flytter eller har flyttet innenfor EØS-området eller som bosetter seg i EØS-området for å finne sysselsetting, og som trenger yrkes- eller språkopplæring,</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-3-punkt-6-ledd-1-punkt-4"><article class="legalP" id="kapittel-1-foreslåttparagraf-3-punkt-6-ledd-1-punkt-4-ledd-1">personer som ønsker å tre inn på arbeidsmarkedet igjen etter en pause på minst tre år, og særlig personer som oppga arbeidet på grunn av problemer med å forene arbeid og familieliv, i de første seks månedene etter ansettelse,</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-3-punkt-6-ledd-1-punkt-5"><article class="legalP" id="kapittel-1-foreslåttparagraf-3-punkt-6-ledd-1-punkt-5-ledd-1">personer over 45 år uten videregående eller tilsvarende utdanning,</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-3-punkt-6-ledd-1-punkt-6"><article class="legalP" id="kapittel-1-foreslåttparagraf-3-punkt-6-ledd-1-punkt-6-ledd-1">langtidsarbeidsledige, dvs. personer som har vært uten arbeid i 12 sammenhengende måneder, i de første seks månedene etter ansettelse.</article></article></li></ul></article></article></li></ul></article><article class="futureLegalArticle" data-name="§8-4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 8-4</span>. <span class="legalArticleTitle">Varighet</span></span><article class="legalP" id="kapittel-1-foreslåttparagraf-4-ledd-1">Den samlede opplæringstiden skal som hovedregel ikke overstige 13 uker.</article></article><article class="futureLegalArticle" data-name="§8-5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 8-5</span>. <span class="legalArticleTitle">Tilskudd</span></span><article class="legalP" id="kapittel-1-foreslåttparagraf-5-ledd-1">Tilskudd til bedriftsintern opplæring gis i form av opplæringstilskudd til bedriften for kostnader knyttet til opplæringen og tilskudd til lønnsutgifter til deltakerne, slik dette er nærmere definert i syvende ledd.</article><article class="legalP" id="kapittel-1-foreslåttparagraf-5-ledd-2">Når det gis støtte til særskilt opplæring, skal støtteintensiteten ikke overstige 25% for store foretak og 35% for små og mellomstore bedrifter. Intensiteten kan økes med 5 prosentpoeng for foretak innenfor virkeområdet for de distriktspolitiske virkemidlene, områdene A, B og C.</article><article class="legalP" id="kapittel-1-foreslåttparagraf-5-ledd-3">Når det gis støtte til generell opplæring, skal støtteintensiteten ikke overstige 50% for store foretak og 70% for små og mellomstore bedrifter. Intensiteten kan økes med 5 prosentpoeng for foretak innenfor virkeområdet for de distriktspolitiske virkemidlene, områdene A, B og C.</article><article class="legalP" id="kapittel-1-foreslåttparagraf-5-ledd-4">De høyeste støtteintensitetene omhandlet i annet og tredje ledd kan økes med ti prosentpoeng dersom det dreier seg om opplæring av vanskeligstilte arbeidstakere.</article><article class="legalP" id="kapittel-1-foreslåttparagraf-5-ledd-5">I de tilfeller der støtteprosjektet omfatter elementer fra både særskilt og generell opplæring som ikke kan skilles fra hverandre for beregningen av støtteintensitet, og i tilfeller der det ikke kan fastslås om prosjektet til støtte for opplæring er av særskilt eller generell karakter, får de intensiteter anvendelse som gjelder for særskilt opplæring i henhold til annet ledd.</article><article class="legalP" id="kapittel-1-foreslåttparagraf-5-ledd-6">Når det gis støtte til sjøtransportsektoren, kan støtteintensiteten være på 100%, uansett om støtten gjelder særskilt eller generell opplæring, såframt følgende vilkår er oppfylt:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-5-ledd-6-punkt-1"><article class="legalP" id="kapittel-1-foreslåttparagraf-5-ledd-6-punkt-1-ledd-1">Den som mottar opplæring skal ikke være et aktivt medlem av besetningen, men skal være del av reservebesetningen om bord, og</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-5-ledd-6-punkt-2"><article class="legalP" id="kapittel-1-foreslåttparagraf-5-ledd-6-punkt-2-ledd-1">opplæringen skal skje om bord på skip som er registrert i EØS-området.</article></article></li></ul></article><article class="legalP" id="kapittel-1-foreslåttparagraf-5-ledd-7">Følgende kostnader er støtteberettiget ved et prosjekt for opplæringsstøtte:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-5-ledd-7-punkt-1"><article class="legalP" id="kapittel-1-foreslåttparagraf-5-ledd-7-punkt-1-ledd-1">kostnader til opplæringspersonale,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-5-ledd-7-punkt-2"><article class="legalP" id="kapittel-1-foreslåttparagraf-5-ledd-7-punkt-2-ledd-1">reisekostnader for opplæringspersonale og opplæringsdeltakere,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-5-ledd-7-punkt-3"><article class="legalP" id="kapittel-1-foreslåttparagraf-5-ledd-7-punkt-3-ledd-1">andre løpende utgifter, f.eks. til materiell og utstyr,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-5-ledd-7-punkt-4"><article class="legalP" id="kapittel-1-foreslåttparagraf-5-ledd-7-punkt-4-ledd-1">avskrivning av verktøy og utstyr i den grad de er brukt utelukkende til opplæringsprosjektet,</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-5-ledd-7-punkt-5"><article class="legalP" id="kapittel-1-foreslåttparagraf-5-ledd-7-punkt-5-ledd-1">kostnader for konsulenttjenester og rådgivning i forbindelse med opplæringsprosjektet,</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-5-ledd-7-punkt-6"><article class="legalP" id="kapittel-1-foreslåttparagraf-5-ledd-7-punkt-6-ledd-1">lønnskostnader for opplæringsdeltakere inntil et beløp som tilsvarer summen av de andre støtteberettigede kostnadene omhandlet i bokstav a)-e). Bare de timer da deltakerne faktisk deltar i opplæringen skal tas i betraktning, etter at eventuelle produksjonstimer eller tilsvarende er trukket fra.</article></article></li></ul></article><article class="legalP" id="kapittel-1-foreslåttparagraf-5-ledd-8">Støtteberettigede kostnader skal dokumenteres, og dokumentasjonen skal være oversiktlig og ordnet i poster.</article></article><article class="futureLegalArticle" data-name="§8-6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 8-6</span>. <span class="legalArticleTitle">Krav om insentiveffekt</span></span><article class="legalP" id="kapittel-1-foreslåttparagraf-6-ledd-1">Det kan bare gis tilskudd til opplæring som kommer i tillegg til bedriftens ordinære opplæring.</article></article><article class="futureLegalArticle" data-name="§8-7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 8-7</span>. <span class="legalArticleTitle">Organisering av tiltaket</span></span><article class="legalP" id="kapittel-1-foreslåttparagraf-7-ledd-1">Bedriftsintern opplæring skal foregå etter opplæringsplan som både omfatter teori og eventuell praktisk trening. Planen skal godkjennes av Aetat. Dersom bedriften som mottar tilskudd til bedriftsintern opplæring har et partssammensatt utvalg, skal dette påse at opplæringen gjennomføres i henhold til godkjent opplæringsplan. Dersom slikt utvalg ikke finnes, skal det opprettes opplæringsutvalg. Utvalget skal bestå av minimum to personer, hvor den ene representerer arbeidstakerne.</article></article><article class="futureLegalArticle" data-name="§8-8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 8-8</span>. <span class="legalArticleTitle">Søknad</span></span><article class="legalP" id="kapittel-1-foreslåttparagraf-8-ledd-1">Søknad om tilskudd til bedriftsintern opplæring skal være fremsatt og godkjent av Aetat før opplæring iverksettes.</article></article><article class="futureLegalArticle" data-name="§8-9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 8-9</span>. <span class="legalArticleTitle">Rapportering</span></span><article class="legalP" id="kapittel-1-foreslåttparagraf-9-ledd-1">Arbeidsgiver skal rapportere til Aetat om gjennomføringen av opplæringen. Krav til rapportering fastsettes av Aetat Arbeidsdirektoratet.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2005-02-02-76/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringen trer i kraft 5. februar 2005.</article></section></main></body></html>