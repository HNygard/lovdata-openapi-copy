<!DOCTYPE html><html lang="no"><head><title>Lov om endringer i lov 24. juni 1994 nr. 39 om sjøfarten (sjøloven) og i enkelte andre lover.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2005-01-07-2</dd><dt class="dokid">DokumentID</dt><dd class="dokid">LTI/lov/2005-01-07-2</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 1 s 1</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1884-06-14-3</li><li>lov/1902-05-22-10</li><li>lov/1903-06-09-7</li><li>lov/1915-08-13-5</li><li>lov/1975-05-30-18</li><li>lov/1981-05-22-25</li><li>lov/1996-11-29-72</li><li>lov/1994-06-24-39</li></ul></dd><dt class="dateOfPublication">Kunngjort</dt><dd class="dateOfPublication">2005-01-07</dd><dt class="journalNumber">Journalnummer</dt><dd class="journalNumber">2004-1408</dd><dt class="titleShort">Korttittel</dt><dd class="titleShort">Endringslov til sjøloven</dd><dt class="title">Tittel</dt><dd class="title">Lov om endringer i lov 24. juni 1994 nr. 39 om sjøfarten (sjøloven) og i enkelte andre lover.</dd><dt class="miscInformation">Annet om dokumentet</dt><dd class="miscInformation">Ot.prp.nr.78 (2003–2004), Innst.O.nr.26 (2004–2005) og Besl.O.nr.21 (2004–2005). Odels- og lagtingsvedtak hhv. 6. og 14. desember 2004. Fremmet av Justis- og politidepartementet.</dd><dt class="refid">RefID</dt><dd class="refid">lov/2005-01-07-2</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i lov 24. juni 1994 nr. 39 om sjøfarten (sjøloven) og i enkelte andre lover.<ul class="tocSubUl"><li>I<ul class="tocSubUl"><li>§ 472. Virkeområde</li><li>§ 473. Undersøkelsesmyndigheten</li><li>§ 474. Særlig berørte staters rett til å delta i undersøkelsene</li><li>§ 475. Meldeplikt</li><li>§ 476. Iverksetting av undersøkelse</li><li>§ 477. Opplysningsplikt mv.</li><li>§ 478. Forbud mot å fjerne vrakrester mv.</li><li>§ 479. Tiltak for å fremskaffe opplysninger</li><li>§ 480. Taushetsplikt</li><li>§ 481. Bevisopptak mv.</li><li>§ 482. Internasjonale undersøkelser</li><li>§ 483. Sakkyndig bistand mv.</li><li>§ 484. Rettigheter for dem som saken angår. Underretning til særlig berørte stater</li><li>§ 485. Undersøkelsesrapport</li><li>§ 486. Sjøfartsdirektoratets undersøkelse av sjøulykker eller andre hendelser</li><li>§ 489. Berammelse og varsling</li><li>§ 493. Utfyllende forskrifter</li></ul></li><li>II</li><li>III</li><li>IV</li><li>V</li><li>VI</li><li>VII</li><li>VIII</li><li>IX</li></ul></li></ul></dd></dl></header><main class="documentBody" data-lovdata-URL="LTI/lov/2005-01-07-2" id="dokument"><h1>Lov om endringer i lov 24. juni 1994 nr. 39 om sjøfarten (sjøloven) og i enkelte andre lover.</h1><article class="defaultP" data-text-size="small">Endringer i følgende andre lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 14. juni 1884 nr. 3 om beskyttelse av undersjøiske kabler og rørledninger utenfor sjøterritoriet.</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Almindelig borgerlig Straffelov (Straffeloven) 22. mai 1902 nr. 10.</article></article></li><li data-li-identifier="3" data-name="3"><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov 9. juni 1903 nr. 7 om Statskontrol med Skibes Sjødygtighed m.v.</article></article></li><li data-li-identifier="4" data-name="4"><article class="listArticle" data-text-size="small" id="punkt-4"><article class="legalP" id="punkt-4-ledd-1">Lov 13. august 1915 nr. 5 om domstolene (domstolloven).</article></article></li><li data-li-identifier="5" data-name="5"><article class="listArticle" data-text-size="small" id="punkt-5"><article class="legalP" id="punkt-5-ledd-1">Sjømannslov 30. mai 1975 nr. 18.</article></article></li><li data-li-identifier="6" data-name="6"><article class="listArticle" data-text-size="small" id="punkt-6"><article class="legalP" id="punkt-6-ledd-1">Lov 22. mai 1981 nr. 25 om rettergangsmåten i straffesaker (Straffeprosessloven).</article></article></li><li data-li-identifier="7" data-name="7"><article class="listArticle" data-text-size="small" id="punkt-7"><article class="legalP" id="punkt-7-ledd-1">Lov 29. november 1996 nr. 72 om petroleumsvirksomhet.</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2005-01-07-2/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 24. juni 1994 nr. 39 om sjøfarten (sjøloven) gjøres følgende endringer:</article> <article class="defaultP" margin-top="true">Overskriften i kapittel 18 skal lyde:</article><article class="defaultP"><i>Undersøkelse av sjøulykker, sjørettsskjønn og skipsbøker</i></article> <article class="defaultP" margin-top="true">Kapittel 18 nytt avsnitt II med § 472 til § 486 skal lyde:</article><span class="futuretitle" id="kapittel-1-foreslåttittel-1">II Undersøkelse av sjøulykker</span><article class="futureLegalArticle" data-name="§472" id="kapittel-1-foreslåttparagraf-1"><span class="futureLegalArticleHeader">§ 472. <span class="legalArticleTitle">Virkeområde</span></span><article class="legalP" id="kapittel-1-foreslåttparagraf-1-ledd-1">Bestemmelsene i avsnitt II gjelder, når ikke annet fremgår av den enkelte bestemmelse, for sjøulykker med:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-1-ledd-1">norske skip, herunder fiskefartøy og fritidsbåter,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-2-ledd-1">utenlandske skip når ulykken inntreffer i riket, eller utenfor riket når flaggstaten samtykker eller det i henhold til folkeretten kan utøves norsk jurisdiksjon.</article></article></li></ul></article><article class="legalP" id="kapittel-1-foreslåttparagraf-1-ledd-2">Sjøulykke foreligger når det ved driften av skip er omkommet mennesker eller voldt betydelig skade på person, skip, last, eiendom utenfor skipet eller miljø. Som sjøulykke regnes også hendelse som inntreffer i forbindelse med driften av et skip som har medført en umiddelbar fare for skader som nevnt i første punktum eller for sjøsikkerheten ellers.</article><article class="legalP" id="kapittel-1-foreslåttparagraf-1-ledd-3">For sjøulykker med roroferger og hurtiggående passasjerfartøy som går i rutetrafikk til eller fra havn i en EØS-stat, gjelder avsnitt II når ulykken inntreffer utenfor norsk sjøterritorium dersom Norge var den siste EØS-staten skipet besøkte før ulykken. For skip som nevnt i første punktum regnes som sjøulykke tilfelle som nevnt i annet ledd, samt enhver grunnstøting eller kollisjon som involverer skip, at et skip forsvinner eller blir forlatt i sjøen, miljøskade, samt hendelser som har medført umiddelbar fare for tilfelle som nevnt. Med roroferger menes her et sjøgående passasjerskip som er utstyrt med innretninger som gjør det mulig å kjøre vei- eller skinnegående kjøretøyer på og av skipet, og som kan transportere flere enn tolv passasjerer. Med hurtiggående passasjerfartøy menes her et hurtiggående fartøy som definert i regel X/1 i SOLAS-konvensjonen av 1974 som endret pr. 1. mai 1999, og som kan transportere flere enn 12 passasjerer.</article><article class="legalP" id="kapittel-1-foreslåttparagraf-1-ledd-4">Bestemmelsene i avsnitt II gjelder ikke for sjøulykker som bare involverer militære fartøy.</article></article><article class="futureLegalArticle" data-name="§473" id="kapittel-1-foreslåttparagraf-2"><span class="futureLegalArticleHeader">§ 473. <span class="legalArticleTitle">Undersøkelsesmyndigheten</span></span><article class="legalP" id="kapittel-1-foreslåttparagraf-2-ledd-1">Undersøkelse av sjøulykker skal skje ved den myndighet Kongen bestemmer.</article><article class="legalP" id="kapittel-1-foreslåttparagraf-2-ledd-2">Undersøkelsesmyndigheten skal klarlegge hendelsesforløp og årsaksfaktorer, utrede forhold av betydning for å forebygge sjøulykker og bedre sjøsikkerheten, og avgi og offentliggjøre en rapport med sine eventuelle tilrådinger når undersøkelsen er avsluttet. Undersøkelsesmyndigheten skal ikke vurdere sivilrettslig eller strafferettslig skyld og ansvar.</article><article class="legalP" id="kapittel-1-foreslåttparagraf-2-ledd-3">Kongen kan gi nærmere regler for gjennomføringen av undersøkelsene og om undersøkelsesmyndighetens organisasjon og sammensetning.</article><article class="legalP" id="kapittel-1-foreslåttparagraf-2-ledd-4">Kongen kan bestemme at undersøkelser av rene arbeidsulykker om bord på skip som har voldt døden eller betydelig skade på person, skal legges til et annet organ som undersøkelsesmyndighet, enn det organ som ellers er undersøkelsesmyndighet i medhold av første ledd. Kongen kan ved forskrift gi utfyllende bestemmelser om gjennomføringen av slike undersøkelser.</article></article><article class="futureLegalArticle" data-name="§474" id="kapittel-1-foreslåttparagraf-3"><span class="futureLegalArticleHeader">§ 474. <span class="legalArticleTitle">Særlig berørte staters rett til å delta i undersøkelsene</span></span><article class="legalP" id="kapittel-1-foreslåttparagraf-3-ledd-1">Undersøkelsesmyndigheten skal gi særlig berørte fremmede stater rett til å delta i undersøkelsene.</article><article class="legalP" id="kapittel-1-foreslåttparagraf-3-ledd-2">Med særlig berørt stat forstås en stat:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-ledd-2-punkt-1"><article class="legalP" id="kapittel-1-foreslåttparagraf-3-ledd-2-punkt-1-ledd-1">der skipet er registrert,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-ledd-2-punkt-2"><article class="legalP" id="kapittel-1-foreslåttparagraf-3-ledd-2-punkt-2-ledd-1">der ulykken skjedde innenfor sjøterritoriet,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-3-ledd-2-punkt-3"><article class="legalP" id="kapittel-1-foreslåttparagraf-3-ledd-2-punkt-3-ledd-1">der miljø eller eiendom er blitt alvorlig skadet eller utsatt for fare for alvorlig skade,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-3-ledd-2-punkt-4"><article class="legalP" id="kapittel-1-foreslåttparagraf-3-ledd-2-punkt-4-ledd-1">som har borgere som har omkommet eller kommet betydelig til skade som følge av sjøulykken,</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-3-ledd-2-punkt-5"><article class="legalP" id="kapittel-1-foreslåttparagraf-3-ledd-2-punkt-5-ledd-1">som har informasjon som kan være av sentral betydning for undersøkelsen, eller</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-3-ledd-2-punkt-6"><article class="legalP" id="kapittel-1-foreslåttparagraf-3-ledd-2-punkt-6-ledd-1">som på annet vis har vesentlig interesse i undersøkelsen.</article></article></li></ul></article></article><article class="futureLegalArticle" data-name="§475" id="kapittel-1-foreslåttparagraf-4"><span class="futureLegalArticleHeader">§ 475. <span class="legalArticleTitle">Meldeplikt</span></span><article class="legalP" id="kapittel-1-foreslåttparagraf-4-ledd-1">Skipsføreren eller rederiet skal straks gi undersøkelsesmyndigheten, nærmeste politimyndighet eller Hovedredningssentralen melding om sjøulykke. I utlandet kan melding i stedet gis til nærmeste norske utenriksstasjon. Det skal også gis slik melding når skipet har grunnstøtt eller har støtt sammen med et annet skip, selv om tilfellet ikke er å anse som sjøulykke etter § 472.</article><article class="legalP" id="kapittel-1-foreslåttparagraf-4-ledd-2">Meldeplikt etter første ledd har også enhver som blir vitne til en sjøulykke, eller som blir oppmerksom på vrakrester eller andre forhold som gir grunn til å frykte at det har inntruffet sjøulykke, dersom vedkommende ikke etter forholdene har grunn til å anta at slik melding er unødvendig.</article><article class="legalP" id="kapittel-1-foreslåttparagraf-4-ledd-3">Undersøkelsesmyndigheten og politiet skal varsle hverandre når de mottar melding om sjøulykke eller hendelse som nevnt i første ledd. Også annen norsk myndighet som mottar melding om sjøulykke etter første ledd skal straks varsle undersøkelsesmyndigheten.</article><article class="legalP" id="kapittel-1-foreslåttparagraf-4-ledd-4">Ved arbeidsulykke som rammer arbeidstaker om bord på skipet skal melding i stedet skje etter reglene gitt i og i medhold av sjømannsloven 30. mai 1975 nr. 18 § 40. Den myndigheten som mottar melding etter første punktum, skal varsle undersøkelsesmyndigheten om arbeidsulykke som har medført død eller betydelig personskade.</article><article class="legalP" id="kapittel-1-foreslåttparagraf-4-ledd-5">Kongen kan ved forskrift fastsette nærmere regler om meldeplikten.</article></article><article class="futureLegalArticle" data-name="§476" id="kapittel-1-foreslåttparagraf-5"><span class="futureLegalArticleHeader">§ 476. <span class="legalArticleTitle">Iverksetting av undersøkelse</span></span><article class="legalP" id="kapittel-1-foreslåttparagraf-5-ledd-1">Når undersøkelsesmyndigheten har mottatt melding om en sjøulykke, skal den straks avgjøre om den skal foreta undersøkelser av ulykken, og skal i så fall iverksette undersøkelsene så snart som mulig. Undersøkelsen skal bringes til avslutning uten ugrunnet opphold. Undersøkelsesmyndigheten avgjør selv omfanget av undersøkelsen og hvordan den skal gjennomføres.</article><article class="legalP" id="kapittel-1-foreslåttparagraf-5-ledd-2">Det skal iverksettes undersøkelser ved:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-5-ledd-2-punkt-1"><article class="legalP" id="kapittel-1-foreslåttparagraf-5-ledd-2-punkt-1-ledd-1">sjøulykker med norsk skip der mannskap, skipsfører eller noen annen som følger med skipet har eller antas å ha mistet livet eller kommet betydelig til skade,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-5-ledd-2-punkt-2"><article class="legalP" id="kapittel-1-foreslåttparagraf-5-ledd-2-punkt-2-ledd-1">sjøulykker med norsk passasjerskip.</article></article></li></ul></article><article class="legalP" id="kapittel-1-foreslåttparagraf-5-ledd-3">Ved sjøulykke med skip som omfattes av § 472 tredje ledd kan undersøkelsesmyndigheten etter enighet med annen særlig berørt stat innenfor EØS-området overlate ansvaret for undersøkelsene til den staten.</article><article class="legalP" id="kapittel-1-foreslåttparagraf-5-ledd-4">Sjøulykker med fritidsbåter omfattes ikke av annet ledd. Kongen kan gi forskrift om at visse sjøulykker som omfattes av annet ledd i stedet skal følge bestemmelsene i fjerde ledd.</article><article class="legalP" id="kapittel-1-foreslåttparagraf-5-ledd-5">For andre sjøulykker enn dem som omfattes av annet ledd, avgjør undersøkelsesmyndigheten selv om den vil foreta undersøkelser. Ved avgjørelsen skal det legges vekt på behovet for å klarlegge forholdene vedrørende sjøulykken, hvilket bidrag undersøkelsene kan gi til sjøsikkerhetsarbeidet, forventet ressursbruk ved en undersøkelse, om nødvendige undersøkelser kan gjennomføres på annen måte, og om en særlig berørt stat mener undersøkelser bør skje. Særlig berørte stater bør om mulig gis anledning til å uttale seg om ulykken bør undersøkes. Det skal også legges vekt på at antallet undersøkelser generelt bør være av et slik omfang at det kan gi et tilfredsstillende grunnlagsmateriale for det generelle sjøsikkerhetsarbeidet.</article><article class="legalP" id="kapittel-1-foreslåttparagraf-5-ledd-6">Undersøkelsesmyndigheten kan uten hensyn til tidligere avgjørelse beslutte å undersøke forhold vedrørende en eller flere sjøulykker.</article><article class="legalP" id="kapittel-1-foreslåttparagraf-5-ledd-7">Undersøkelsesmyndighetens avgjørelser etter denne paragraf kan ikke påklages. Når allmenne hensyn tilsier det, kan departementet gi undersøkelsesmyndigheten pålegg om å undersøke en sjøulykke.</article></article><article class="futureLegalArticle" data-name="§477" id="kapittel-1-foreslåttparagraf-6"><span class="futureLegalArticleHeader">§ 477. <span class="legalArticleTitle">Opplysningsplikt mv.</span></span><article class="legalP" id="kapittel-1-foreslåttparagraf-6-ledd-1">Enhver plikter på forlangende og uten hensyn til taushetsplikt å gi undersøkelsesmyndigheten de opplysninger vedkommende sitter inne med om forhold som kan være av betydning for undersøkelsen av en sjøulykke, og å utlevere dokumenter og annet som kan bidra til å klarlegge de faktiske forhold. Enhver som forklarer seg for undersøkelsesmyndigheten har rett til å la seg bistå av advokat eller annen fullmektig.</article><article class="legalP" id="kapittel-1-foreslåttparagraf-6-ledd-2">Skipsføreren eller rederiet skal fremlegge utskrift av hva skipsbøkene inneholder om sjøulykken, og gi opplysninger om skipets besetning, hvem som antas å kunne gi opplysninger om sjøulykken og hvilke personer og foretak som berøres av den, og skal på oppfordring gi en utfyllende skriftlig redegjørelse for sjøulykken.</article><article class="legalP" id="kapittel-1-foreslåttparagraf-6-ledd-3">Forklaringer som nevnt i første og annet ledd kan bare brukes til sjøsikkerhetsmessige formål. Opplysninger fremkommet under forklaringene kan ikke brukes som bevis mot den som har avgitt forklaringen i en senere straffesak mot vedkommende.</article></article><article class="futureLegalArticle" data-name="§478" id="kapittel-1-foreslåttparagraf-7"><span class="futureLegalArticleHeader">§ 478. <span class="legalArticleTitle">Forbud mot å fjerne vrakrester mv.</span></span><article class="legalP" id="kapittel-1-foreslåttparagraf-7-ledd-1">Skip som er forulykket, vrakrester, og annet fra skipet må ikke fjernes eller røres uten samtykke fra undersøkelsesmyndigheten eller politiet, med mindre det er nødvendig for å avverge fare for person, eiendom eller miljø eller for å hindre at noe som kan ha betydning for undersøkelsen går til grunne eller forsvinner.</article></article><article class="futureLegalArticle" data-name="§479" id="kapittel-1-foreslåttparagraf-8"><span class="futureLegalArticleHeader">§ 479. <span class="legalArticleTitle">Tiltak for å fremskaffe opplysninger</span></span><article class="legalP" id="kapittel-1-foreslåttparagraf-8-ledd-1">Undersøkelsesmyndigheten har rett til å nytte privat grunn og kan kreve å få undersøke og ta i besittelse skip som er forulykket, vrakrester, dokumenter og andre ting i den utstrekning den trenger det for å kunne utføre sitt verv. Den kan påby legeundersøkelse etter reglene i § 145. Om nødvendig kan myndigheten kreve hjelp av politiet.</article><article class="legalP" id="kapittel-1-foreslåttparagraf-8-ledd-2">Vitneforklaringer og annen informasjon innhentes i slikt omfang og på den måten som undersøkelsesmyndigheten selv finner hensiktsmessig.</article></article><article class="futureLegalArticle" data-name="§480" id="kapittel-1-foreslåttparagraf-9"><span class="futureLegalArticleHeader">§ 480. <span class="legalArticleTitle">Taushetsplikt</span></span><article class="legalP" id="kapittel-1-foreslåttparagraf-9-ledd-1">Enhver som utfører tjeneste eller arbeid for undersøkelsesmyndigheten har taushetsplikt etter forvaltningsloven om det som de får kjennskap til under utførelse av sitt arbeid. Når taushetsbelagte opplysninger mottas fra noen som etter norsk lov har en strengere taushetsplikt enn det som følger av forvaltningsloven, skal tilsvarende strenge taushetsplikt gjelde for personer nevnt i første punktum, med mindre tungtveiende offentlige interesser tilsier at opplysningene bør kunne gis videre eller opplysningene er nødvendige for å forklare årsakene til ulykken.</article></article><article class="futureLegalArticle" data-name="§481" id="kapittel-1-foreslåttparagraf-10"><span class="futureLegalArticleHeader">§ 481. <span class="legalArticleTitle">Bevisopptak mv.</span></span><article class="legalP" id="kapittel-1-foreslåttparagraf-10-ledd-1">Undersøkelsesmyndigheten kan kreve bevisopptak utenfor rettssak etter reglene i tvistemålsloven kapittel 20, uten hensyn til de vilkår som etter tvistemålsloven § 267 ellers gjelder for adgangen til å kreve bevisopptak.</article><article class="legalP" id="kapittel-1-foreslåttparagraf-10-ledd-2">Ved sjøulykker med skip som hører hjemme i Danmark, Finland eller Sverige, kan vedkommende lands myndigheter kreve bevisopptak etter reglene i første ledd. Er ulykke som nevnt i første punktum inntruffet i utlandet, kan bevisopptak foretas ved norsk konsulrett etter reglene i domstolloven § 50.</article><article class="legalP" id="kapittel-1-foreslåttparagraf-10-ledd-3">For skipsføreren, rederen, skadelidte og andre berørte gjelder tvistemålslovens alminnelige vilkår for bevisopptak utenfor rettssak. Bevisopptak i utlandet kan foretas ved norsk konsulrett etter reglene i domstolloven § 50.</article><article class="legalP" id="kapittel-1-foreslåttparagraf-10-ledd-4">Begjæring om bevisopptak kan fremsettes for den tingrett som følger av tvistemålsloven § 268. Begjæringen kan også fremsettes for tingretten for en havn skipet oppholder seg i eller kommer til, eller tingretten for en havn mannskapet oppholder seg i.</article><article class="legalP" id="kapittel-1-foreslåttparagraf-10-ledd-5">I Danmark, Finland og Sverige holdes sjøforklaring for norsk skip for den domstol som er kompetent etter lovgivningen der.</article></article><article class="futureLegalArticle" data-name="§482" id="kapittel-1-foreslåttparagraf-11"><span class="futureLegalArticleHeader">§ 482. <span class="legalArticleTitle">Internasjonale undersøkelser</span></span><article class="legalP" id="kapittel-1-foreslåttparagraf-11-ledd-1">Skal undersøkelsesmyndigheten undersøke en sjøulykke inntruffet utenfor riket, kan deler av undersøkelsen gjennomføres i samarbeid med norsk utenriksstasjon. Undersøkelsesmyndigheten kan også anmode om bistand fra utenlandsk undersøkelsesmyndighet.</article><article class="legalP" id="kapittel-1-foreslåttparagraf-11-ledd-2">Ved sjøulykke med norsk skip som inntreffer innenfor fremmed stats territorium, bør undersøkelsesmyndigheten så langt dette er hensiktsmessig søke å samarbeide med kyststaten i undersøkelsene. Ved undersøkelser innenfor fremmed stats territorium gjelder bestemmelsene i avsnitt II bare så langt norske myndigheters kompetanse rekker etter folkeretten, og så langt kyststatens lovgivning ikke er til hinder.</article><article class="legalP" id="kapittel-1-foreslåttparagraf-11-ledd-3">Med mindre undersøkelsesmyndigheten etter § 476 annet ledd eller § 476 sjette ledd annet punktum er pliktig til å undersøke en ulykke selv, kan den helt eller delvis overlate ansvaret for undersøkelsene til myndighetene i en annen særlig berørt stat. Undersøkelsesmyndigheten kan delta i undersøkelser av sjøulykker utenfor riket som gjennomføres av utenlandsk undersøkelsesmyndighet. Ved sjøulykke som omfattes av § 476 annet ledd, kan undersøkelsesmyndigheten overlate ansvaret for undersøkelsene til en særskilt kommisjon som er opprettet av flere berørte stater i fellesskap for å undersøke årsakene til ulykken.</article><article class="legalP" id="kapittel-1-foreslåttparagraf-11-ledd-4">Kongen kan fastsette nærmere bestemmelser om undersøkelse av sjøulykker som inntreffer utenfor riket.</article></article><article class="futureLegalArticle" data-name="§483" id="kapittel-1-foreslåttparagraf-12"><span class="futureLegalArticleHeader">§ 483. <span class="legalArticleTitle">Sakkyndig bistand mv.</span></span><article class="legalP" id="kapittel-1-foreslåttparagraf-12-ledd-1">Undersøkelsesmyndigheten kan benytte sakkyndig bistand ved gjennomføringen av undersøkelsen, og kan også be om bistand fra politiet og andre myndigheter.</article></article><article class="futureLegalArticle" data-name="§484" id="kapittel-1-foreslåttparagraf-13"><span class="futureLegalArticleHeader">§ 484. <span class="legalArticleTitle">Rettigheter for dem som saken angår. Underretning til særlig berørte stater</span></span><article class="legalP" id="kapittel-1-foreslåttparagraf-13-ledd-1">Når undersøkelsesmyndigheten beslutter å iverksette undersøkelse, skal den så vidt mulig underrette skipets eier, rederiet, skipsføreren, brukere og assurandører av skipet og andre som saken angår om dette. Slik underretning skal gis så snart som mulig, og skal opplyse om rettighetene etter annet ledd i paragrafen her og etter § 485 annet ledd.</article><article class="legalP" id="kapittel-1-foreslåttparagraf-13-ledd-2">Innen undersøkelsen avsluttes, skal de som er nevnt i første ledd gis adgang til å fremkomme med opplysninger og synspunkter om sjøulykken og dens årsaksfaktorer. De bør også gis adgang til å være til stede ved undersøkelsene og har rett til å gjøre seg kjent med dokumentene, i den utstrekning undersøkelsesmyndigheten finner at dette kan skje uten hinder for undersøkelsen. Annet punktum gjelder med de begrensninger som følger av taushetsplikten, jf. § 480.</article><article class="legalP" id="kapittel-1-foreslåttparagraf-13-ledd-3">Ved undersøkelse av sjøulykker som omfattes av § 472 tredje ledd skal også myndighetene i særlig berørte stater innenfor EØS-området gis underretning om undersøkelsene. Ved undersøkelse av andre sjøulykker bør myndighetene i særlig berørte stater gis underretning om undersøkelsene. Underretningen skal opplyse om de rettigheter særlig berørte stater har etter § 474 første ledd og § 485 annet ledd.</article></article><article class="futureLegalArticle" data-name="§485" id="kapittel-1-foreslåttparagraf-14"><span class="futureLegalArticleHeader">§ 485. <span class="legalArticleTitle">Undersøkelsesrapport</span></span><article class="legalP" id="kapittel-1-foreslåttparagraf-14-ledd-1">Undersøkelsesmyndigheten skal utarbeide en rapport som redegjør for hendelsesforløpet og inneholder undersøkelsesmyndighetens uttalelse om årsaksforholdene. Rapporten skal også inneholde undersøkelsesmyndighetens eventuelle tilrådinger om tiltak som bør treffes eller vurderes med henblikk på å hindre lignende sjøulykker i fremtiden.</article><article class="legalP" id="kapittel-1-foreslåttparagraf-14-ledd-2">Før undersøkelsesmyndigheten sluttbehandler rapporten, skal et utkast til rapport etter anmodning forelegges for dem som er nevnt i § 484 første ledd, samt for særlig berørte stater, med en rimelig frist for vedkommende til å gi uttalelse, med mindre særlige forhold tilsier at dette ikke gjøres. Retten etter første punktum gjelder bare de delene av utkastet til rapport som vedkommende på grunn av sin tilknytning til saken eller undersøkelsene har særlige forutsetninger for å uttale seg om.</article><article class="legalP" id="kapittel-1-foreslåttparagraf-14-ledd-3">Undersøkelsesmyndighetens utkast til rapport er ikke offentlig.</article><article class="legalP" id="kapittel-1-foreslåttparagraf-14-ledd-4">For sjøulykker som omfattes av § 472 tredje ledd skal rapporten meddeles EFTAs overvåkingsorgan (ESA).</article><article class="legalP" id="kapittel-1-foreslåttparagraf-14-ledd-5">Undersøkelsesmyndighetens avgjørelser etter denne paragraf kan ikke påklages.</article></article><article class="futureLegalArticle" data-name="§486" id="kapittel-1-foreslåttparagraf-15"><span class="futureLegalArticleHeader">§ 486. <span class="legalArticleTitle">Sjøfartsdirektoratets undersøkelse av sjøulykker eller andre hendelser</span></span><article class="legalP" id="kapittel-1-foreslåttparagraf-15-ledd-1">Bestemmelsene i avsnitt II er ikke til hinder for at Sjøfartsdirektoratet undersøker sjøulykker som undersøkelsesmyndigheten beslutter å ikke undersøke, eller hendelser som faller utenfor undersøkelsesmyndighetens ansvarsområde.</article><article class="legalP" id="kapittel-1-foreslåttparagraf-15-ledd-2">Ved andre sjøulykker enn dem som omfattes av første ledd, kan Sjøfartsdirektoratet bare foreta ulykkesundersøkelser etter undersøkelsesmyndighetens godkjennelse. Undersøkelsesmyndigheten kan begrense sin godkjennelse til nærmere spesifiserte tiltak for informasjonsinnhenting.</article><article class="legalP" id="kapittel-1-foreslåttparagraf-15-ledd-3">Kongen kan i forskrift gi nærmere regler om Sjøfartsdirektoratets undersøkelser av sjøulykker og andre hendelser.</article><article class="legalP" id="kapittel-1-foreslåttparagraf-15-ledd-4">Undersøkelsesmyndigheten skal gi Sjøfartsdirektoratet melding om alle sjøulykker som inntreffer, samt om alle grunnstøtinger og sammenstøt, jf. § 475 første ledd tredje punktum. Så snart undersøkelsesmyndigheten har avgjort om den vil iverksette undersøkelser av en sjøulykke eller ikke, skal Sjøfartsdirektoratet underrettes om denne avgjørelsen.</article></article> <article class="defaultP" margin-top="true">I avsnitt III i sjøloven kapittel 18 skal § 489 lyde:</article><article class="futureLegalArticle" data-name="§489" id="kapittel-1-foreslåttparagraf-16"><span class="futureLegalArticleHeader">§ 489. <span class="legalArticleTitle">Berammelse og varsling</span></span><article class="legalP" id="kapittel-1-foreslåttparagraf-16-ledd-1">Skjønnet holdes snarest mulig etter at begjæringen er mottatt. Skjønnsretten varsler saksøkeren og skipsføreren og så vidt mulig rederen samt befraktere, lasteeiere, assurandører og andre interesserte om berammelsen. Er det skjellig grunn til mistanke om at reglene om sjødyktighet eller sikkerhet til sjøs er overtrådt, skal også vedkommende politimester varsles. Skjønnet kan holdes selv om noen som er eller skulle ha vært varslet, ikke møter.</article></article> <article class="defaultP" margin-top="true">I avsnitt IV i sjøloven kapittel 18 skal § 493 lyde:</article><article class="futureLegalArticle" data-name="§493" id="kapittel-1-foreslåttparagraf-17"><span class="futureLegalArticleHeader">§ 493. <span class="legalArticleTitle">Utfyllende forskrifter</span></span><article class="legalP" id="kapittel-1-foreslåttparagraf-17-ledd-1">Kongen kan gi nærmere forskrifter til utfylling og gjennomføring av reglene i dette kapittel.</article></article> <article class="defaultP" margin-top="true">§ 507 annet ledd nr. 5 skal lyde:</article><article class="legalP" id="kapittel-1-ledd-2">Det kan foretas undersøkelser etter reglene i kapittel 18 avsnitt II dersom det ikke er truffet annen bestemmelse om undersøkelser i lov eller i medhold av lov.</article></section><section class="section" data-name="kapII" id="kapittel-2" data-lovdata-URL="LTI/lov/2005-01-07-2/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I lov 14. juni 1884 nr. 3 om beskyttelse av undersjøiske kabler og rørledninger utenfor sjøterritoriet oppheves § 4 femte og sjette punktum.</article></section><section class="section" data-name="kapIII" id="kapittel-3" data-lovdata-URL="LTI/lov/2005-01-07-2/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">I almindelig borgerlig Straffelov 22. mai 1902 nr. 10 skal § 414 lyde:</article><article class="legalP" id="kapittel-3-ledd-2">Hvis noen overtrer det som i norsk lov eller med heimel i norsk lov er bestemt om legeundersøking og mønstring av skipsmannskaper, om hyrekontrakt og avregningsbok, om anmeldelse, frammøte eller forevisning av dokumenter for noen myndighet i sjøfartsforhold eller om plikt til å gi opplysning til slik myndighet, eller om avholdelse av bevisopptak, straffes han med bøter eller fengsel inntil 3 måneder.</article><article class="legalP" id="kapittel-3-ledd-3">På samme måte straffes den som unnlater å oppfylle meldeplikten i sjøloven § 475 første ledd, å fremlegge dokumentasjon i samsvar med sjøloven § 477 annet ledd, eller å etterkomme krav fra undersøkelsesmyndigheten etter sjøloven § 479 første ledd, eller som fjerner gjenstander i strid med sjøloven § 478.</article></section><section class="section" data-name="kapIV" id="kapittel-4" data-lovdata-URL="LTI/lov/2005-01-07-2/KAPITTEL_4"><h2 data-text-align="center">IV</h2><article class="legalP" id="kapittel-4-ledd-1">I lov 9. juni 1903 nr. 7 om Statskontrol med Skibes Sjødygtighed mv. gjøres følgende endringer:</article> <article class="defaultP" margin-top="true">§ 3 tredje ledd skal lyde:</article><article class="legalP" id="kapittel-4-ledd-2">Til å bistå Sjøfartsdirektoratet opprettes et sakkyndig råd. Rådet skal ha formann og så mange andre medlemmer som departementet bestemmer, alle med personlige varamenn. Formann, medlemmer og varamenn oppnevnes av departementet for 3 år om gangen. Departementet gir nærmere regler om rådet, dets oppgaver, saksbehandling og samarbeidet med myndigheter som undersøker eller etterforsker arbeidsulykker om bord på skip.</article> <article class="defaultP" margin-top="true">§ 4 første ledd bokstav a oppheves. Nåværende bokstav b til g blir nye bokstav a til f.</article> <article class="defaultP" margin-top="true">§ 5 oppheves.</article> <article class="defaultP" margin-top="true">§ 7 første ledd første punktum skal lyde:</article><article class="legalP" id="kapittel-4-ledd-3">Tjenestemenn i Sjøfartsdirektoratet og skipskontrollen må ikke være interessert i skip som er underlagt deres tilsyn.</article> <article class="defaultP" margin-top="true">Ny § 16 skal lyde:</article><article class="legalP" id="kapittel-4-ledd-4">Sjøfartsdirektoratet kan foreta undersøkelse av sjøulykker og andre hendelser i samsvar med bestemmelsene i sjøloven § 486.</article> <article class="defaultP" margin-top="true">§§ 17 til 23 oppheves.</article></section><section class="section" data-name="kapV" id="kapittel-5" data-lovdata-URL="LTI/lov/2005-01-07-2/KAPITTEL_5"><h2 data-text-align="center">V</h2><article class="legalP" id="kapittel-5-ledd-1">I lov 13. august 1915 nr. 5 om domstolene skal § 51 annet ledd lyde:</article><article class="legalP" id="kapittel-5-ledd-2">Til rettsmøter tilkalles et rettsvitne. Det kan tilkalles ett eller to sakkyndige rettsvitner når særskilt kyndighet finnes påkrevd.</article></section><section class="section" data-name="kapVI" id="kapittel-6" data-lovdata-URL="LTI/lov/2005-01-07-2/KAPITTEL_6"><h2 data-text-align="center">VI</h2><article class="legalP" id="kapittel-6-ledd-1">I sjømannsloven 30. mai 1975 nr. 18 gjøres følgende endringer:</article> <article class="defaultP" margin-top="true">§ 10 annet ledd skal lyde:</article><article class="legalP" id="kapittel-6-ledd-2">Skal sjøulykken undersøkes av undersøkelsesmyndigheten, jf. sjøloven § 473, plikter sjømannen, mot hyre og underhold, å møte for undersøkelsesmyndigheten.</article> <article class="defaultP" margin-top="true">§ 18 første ledd skal lyde:</article><article class="legalP" id="kapittel-6-ledd-3">Når skipet går tapt ved sjøulykke, eller når det etter sjøulykke blir uistandsettelig, plikter sjømannen å ta del i bergningen. Skal sjøulykken undersøkes av undersøkelsesmyndigheten jf. sjøloven § 473, plikter sjømannen, mot hyre og underhold, å møte for undersøkelsesmyndigheten.</article> <article class="defaultP" margin-top="true">§ 30 tredje ledd skal lyde:</article><article class="legalP" id="kapittel-6-ledd-4">Undersøkelser i anledning av dødsfallet holdes etter reglene i sjøloven § 472 til 486.</article></section><section class="section" data-name="kapVII" id="kapittel-7" data-lovdata-URL="LTI/lov/2005-01-07-2/KAPITTEL_7"><h2 data-text-align="center">VII</h2><article class="legalP" id="kapittel-7-ledd-1">I lov 22. mai 1981 nr. 25 om rettergangsmåten i straffesaker skal § 55 første ledd nr. 4 lyde:<ul class="defaultList"><li data-li-identifier="4)" data-name="4)"><article class="listArticle" id="kapittel-7-ledd-1-punkt-1"><article class="legalP" id="kapittel-7-ledd-1-punkt-1-ledd-1">lensmennene og sjøfartsinspektørene.</article></article></li></ul></article></section><section class="section" data-name="kapVIII" id="kapittel-8" data-lovdata-URL="LTI/lov/2005-01-07-2/KAPITTEL_8"><h2 data-text-align="center">VIII</h2><article class="legalP" id="kapittel-8-ledd-1">I lov 29. november 1996 nr. 72 om petroleumsvirksomhet skal § 10-10 siste ledd lyde:</article><article class="legalP" id="kapittel-8-ledd-2">Reglene i sjøloven om undersøkelse av sjøulykker og forskrifter gitt med hjemmel i sjøloven kapittel 18 II gjelder tilsvarende så langt de passer.</article></section><section class="section" data-name="kapIX" id="kapittel-9" data-lovdata-URL="LTI/lov/2005-01-07-2/KAPITTEL_9"><h2 data-text-align="center">IX</h2><article class="centeredP" data-text-align="center"><i>Ikrafttredelse</i></article><article class="legalP" id="kapittel-9-ledd-1">Loven gjelder fra den tid Kongen bestemmer.</article></section></main></body></html>