<!DOCTYPE html><html lang="no"><head><title>Forskrift til rammeplan for videreutdanning i psykisk helsearbeid.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-12-01-1384</dd><dt class="dokid">DokumentID</dt><dd class="dokid">LTI/forskrift/2005-12-01-1384</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 14 s 2207</dd><dt class="dateInForce">I kraft fra</dt><dd class="dateInForce">2005-12-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1998-12-18-1565</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-2</li></ul></dd><dt class="dateOfPublication">Kunngjort</dt><dd class="dateOfPublication">2005-12-08</dd><dt class="journalNumber">Journalnummer</dt><dd class="journalNumber">2005-1083</dd><dt class="titleShort">Korttittel</dt><dd class="titleShort">Forskrift til rammeplan for psykisk helsearbeid</dd><dt class="title">Tittel</dt><dd class="title">Forskrift til rammeplan for videreutdanning i psykisk helsearbeid.</dd><dt class="miscInformation">Annet om dokumentet</dt><dd class="miscInformation">Fastsatt av Utdannings- og forskningsdepartementet 1. desember 2005 med hjemmel i lov 1. april 2005 nr. 15 om universiteter og høyskoler § 3-2 annet ledd.</dd><dt class="refid">RefID</dt><dd class="refid">forskrift/2005-12-01-1384</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift til rammeplan for videreutdanning i psykisk helsearbeid.<ul class="tocSubUl"><li>§ 1. Faglig innhold</li><li>§ 2. Fastsetting av fagplan</li><li>§ 3. Organisering</li><li>§ 4. Praksis og skriftlig oppgave</li><li>§ 5. Interne vurderingsordninger</li><li>§ 6. Eksamensbestemmelser</li><li>§ 7. Vurderingsuttrykk</li><li>§ 8. Karakterutskrift</li><li>§ 9. Opptakskrav</li><li>§ 10. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/2005-12-01-1384" id="dokument"><h1>Forskrift til rammeplan for videreutdanning i psykisk helsearbeid.</h1><article class="legalArticle" data-lovdata-URL="LTI/forskrift/2005-12-01-1384/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Faglig innhold</span></h2><article class="legalP" id="paragraf-1-ledd-1">Videreutdanning i psykisk helsearbeid består av en fellesdel på 30 studiepoeng og en valgfri fordypningsenhet på 30 studiepoeng, i alt 60 studiepoeng.</article><article class="legalP" id="paragraf-1-ledd-2">Fellesdelen skal inneholde følgende delemner med angitte studiepoeng: <table><tbody><tr><td data-text-align="left" data-vertical-align="top">1. Mennesket, psykiske lidelser og det sosiale miljøet</td><td data-text-align="right" data-vertical-align="top">12 studiepoeng</td></tr><tr><td data-text-align="left" data-vertical-align="top">2. Organisering av tjenestene for mennesker med psykiske lidelser</td><td data-text-align="right" data-vertical-align="top">9 studiepoeng</td></tr><tr><td data-text-align="left" data-vertical-align="top">3. Kommunikasjon, samhandling og konfliktløsning</td><td data-text-align="right" data-vertical-align="top">9 studiepoeng</td></tr></tbody></table></article><article class="legalP" id="paragraf-1-ledd-3">Fordypningsenhetene er:<ul class="defaultList"><li><article class="listArticle" id="paragraf-1-ledd-3-punkt-1"><article class="legalP" id="paragraf-1-ledd-3-punkt-1-ledd-1">Tverrfaglig fordypning i psykososialt arbeid</article></article></li><li><article class="listArticle" id="paragraf-1-ledd-3-punkt-2"><article class="legalP" id="paragraf-1-ledd-3-punkt-2-ledd-1">Fagspesifikk fordypning i sykepleie</article></article></li><li><article class="listArticle" id="paragraf-1-ledd-3-punkt-3"><article class="legalP" id="paragraf-1-ledd-3-punkt-3-ledd-1">Fagspesifikk fordypning i sosialt arbeid</article></article></li><li><article class="listArticle" id="paragraf-1-ledd-3-punkt-4"><article class="legalP" id="paragraf-1-ledd-3-punkt-4-ledd-1">Fagspesifikk fordypning i fysioterapi</article></article></li></ul></article><article class="legalP" id="paragraf-1-ledd-4">Fordypning skal innebære:<ul class="defaultList"><li data-li-identifier="a)" data-name="a)"><article class="listArticle" id="paragraf-1-ledd-4-punkt-1"><article class="legalP" id="paragraf-1-ledd-4-punkt-1-ledd-1">teoretisk utdypning innen det aktuelle fordypningsområdet</article></article></li><li data-li-identifier="b)" data-name="b)"><article class="listArticle" id="paragraf-1-ledd-4-punkt-2"><article class="legalP" id="paragraf-1-ledd-4-punkt-2-ledd-1">utvidet forståelse for eget fags og egen yrkesgruppes rolle i psykisk helsearbeid</article></article></li><li data-li-identifier="c)" data-name="c)"><article class="listArticle" id="paragraf-1-ledd-4-punkt-3"><article class="legalP" id="paragraf-1-ledd-4-punkt-3-ledd-1">handlingskompetanse med basis i eget fag, arbeids- og livserfaring</article></article></li><li data-li-identifier="d)" data-name="d)"><article class="listArticle" id="paragraf-1-ledd-4-punkt-4"><article class="legalP" id="paragraf-1-ledd-4-punkt-4-ledd-1">videreutvikling av den enkeltes personlige og faglige kompetanse.</article></article></li></ul></article></article><article class="legalArticle" data-lovdata-URL="LTI/forskrift/2005-12-01-1384/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Fastsetting av fagplan</span></h2><article class="legalP" id="paragraf-2-ledd-1">Bestemmelser om det faglige innholdet i emnene og fordypningsenhetene utover det som følger av rammeplanen, fastsettes av høgskolens styre og inntas i en fagplan.</article></article><article class="legalArticle" data-lovdata-URL="LTI/forskrift/2005-12-01-1384/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Organisering</span></h2><article class="legalP" id="paragraf-3-ledd-1">Høgskolen må tilby enheten tverrfaglig fordypning i psykososialt arbeid og kan i tillegg tilby en eller flere fagspesifikke fordypningsenheter.</article><article class="legalP" id="paragraf-3-ledd-2">Dersom høgskolen tilbyr en eller flere fagspesifikke fordypningsenheter, skal et visst antall studiepoeng i fellesdelen gjennomføres først og gi et felles grunnlag for ulike yrkesgrupper. Høgskolens styre fastsetter nærmere bestemmelser.</article></article><article class="legalArticle" data-lovdata-URL="LTI/forskrift/2005-12-01-1384/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Praksis og skriftlig oppgave</span></h2><article class="legalP" id="paragraf-4-ledd-1">Praksisstudier/brukerrettet prosjektpraksis/ferdighetstrening inngår i fordypningsenheten på 30 studiepoeng og skal utgjøre minimum 15 studiepoeng.</article><article class="legalP" id="paragraf-4-ledd-2">Høgskolens styre spesifiserer målene for den praksisform som velges i fagplanen, og fastsetter kriterier for vurdering av studentenes mestring i praksis.</article><article class="legalP" id="paragraf-4-ledd-3">Form, innhold og plassering i studieforløpet fastsettes av høgskolens styre og inntas i fagplanen.</article><article class="legalP" id="paragraf-4-ledd-4">Høgskolens styre utarbeider nærmere retningslinjer og er ansvarlig for tilrettelegging og gjennomføring av praksis.</article><article class="legalP" id="paragraf-4-ledd-5">Det skal utarbeides en skriftlig oppgave i et relevant faglig emne. Høgskolens styre fastsetter nærmere bestemmelser om oppgaven.</article></article><article class="legalArticle" data-lovdata-URL="LTI/forskrift/2005-12-01-1384/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Interne vurderingsordninger</span></h2><article class="legalP" id="paragraf-5-ledd-1">Høgskolens styre fastsetter vurderingsordninger, herunder hvilke krav som må være oppfylt før studenten kan gå opp til eksamen eller fortsette i studiet, og hvilke eksamener og prøver som skal være bestått før en student kan starte i praksis. Praksis må være godkjent før en student kan fremstille seg til avsluttende eksamen.</article></article><article class="legalArticle" data-lovdata-URL="LTI/forskrift/2005-12-01-1384/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Eksamensbestemmelser</span></h2><article class="legalP" id="paragraf-6-ledd-1">Eksamen organiseres og gjennomføres innenfor rammene av den eksamensforskrift med utfyllende regler som fastsettes ved den enkelte høgskole.</article><article class="legalP" id="paragraf-6-ledd-2">Det skal avlegges en prøve i felles innholdsdel og en avsluttende prøve som skal omfatte kunnskaper fra hele studiet. Eksamensformen skal reflektere arbeidsformene som er brukt i studiene.</article><article class="legalP" id="paragraf-6-ledd-3">Høgskolens styre fastsetter om den skriftlige oppgaven skal inngå som en del av den avsluttende eksamen.</article></article><article class="legalArticle" data-lovdata-URL="LTI/forskrift/2005-12-01-1384/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Vurderingsuttrykk</span></h2><article class="legalP" id="paragraf-7-ledd-1">Høgskolens styre fastsetter vurderingsuttrykk innen de rammer som er gitt ved egen forskrift, jf. lovens § 3-9 (6). Ved vurdering av praksis skal benevnelsen bestått/ikke bestått nyttes.</article></article><article class="legalArticle" data-lovdata-URL="LTI/forskrift/2005-12-01-1384/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Karakterutskrift</span></h2><article class="legalP" id="paragraf-8-ledd-1">Det utstedes karakterutskrift til studenter som har bestått videreutdanningen. Av karakterutskriften skal det fremgå hvilke prøver som er avlagt med angivelse av omfang, resultat og når de er avlagt. Det skal videre fremgå at studenten har gjennomført og bestått obligatorisk praksis.</article><article class="legalP" id="paragraf-8-ledd-2">Tittelen på den skriftlige oppgaven skal fremgå av karakterutskriften.</article></article><article class="legalArticle" data-lovdata-URL="LTI/forskrift/2005-12-01-1384/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Opptakskrav</span></h2><article class="legalP" id="paragraf-9-ledd-1">Krav til opptak er 3-årig helse- eller sosialfaglig utdanning på høgre nivå og minst ett års relevant yrkespraksis etter fullført utdanning.</article><article class="legalP" id="paragraf-9-ledd-2">Søkere med 2-årig høgre helse- eller sosialfaglig utdanning etter tidligere rammeplaner kan også tas opp. Søkere med en annen 3-årig høgskole- eller universitetsutdanning kan etter særskilt vurdering tas opp til den tverrfaglige fordypningsenheten i psykososialt arbeid.</article><article class="legalP" id="paragraf-9-ledd-3">Krav til opptak til de fagspesifikke fordypningene er 3- eller 2-årig høgre grunnutdanning i de respektive fagene.</article><article class="legalP" id="paragraf-9-ledd-4">Høgskolens styre kan selv fastsette utfyllende bestemmelser.</article></article><article class="legalArticle" data-lovdata-URL="LTI/forskrift/2005-12-01-1384/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttreden</span></h2><article class="legalP" id="paragraf-10-ledd-1">Denne forskrift trer i kraft straks. Samtidig oppheves forskrift 18. desember 1998 nr. 1565 om faglig innhold, vurderingsordninger og opptakskrav for videreutdanning i psykisk helsearbeid.</article></article></main></body></html>