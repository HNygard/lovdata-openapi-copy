<!DOCTYPE html><html lang="no"><head><title>Lov om endringer i lov 10. juni 1988 nr. 40 om finansieringsvirksomhet og finansinstitusjoner (finansieringsvirksomhetsloven), lov 6. desember 1996 nr. 75 om sikringsordninger for banker og offentlig administrasjon mv. av finansinstitusjoner og i enkelte andre lover (finansgrupper, obligasjoner med pant i utlånsportefølje og skadeforsikringsselskapenes garantiordning).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2005-06-10-43</dd><dt class="dokid">DokumentID</dt><dd class="dokid">LTI/lov/2005-06-10-43</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 7 s 974</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1988-06-10-40</li><li>lov/1996-12-06-75</li><li>lov/1956-12-07-1</li><li>lov/1980-02-08-2</li><li>lov/1985-05-24-28</li><li>lov/1988-06-10-39</li><li>lov/1997-06-19-79</li></ul></dd><dt class="dateOfPublication">Kunngjort</dt><dd class="dateOfPublication">2005-06-10</dd><dt class="journalNumber">Journalnummer</dt><dd class="journalNumber">2005-0471</dd><dt class="titleShort">Korttittel</dt><dd class="titleShort">Endringslov til finansieringsvirksomhetsloven mv.</dd><dt class="title">Tittel</dt><dd class="title">Lov om endringer i lov 10. juni 1988 nr. 40 om finansieringsvirksomhet og finansinstitusjoner (finansieringsvirksomhetsloven), lov 6. desember 1996 nr. 75 om sikringsordninger for banker og offentlig administrasjon mv. av finansinstitusjoner og i enkelte andre lover (finansgrupper, obligasjoner med pant i utlånsportefølje og skadeforsikringsselskapenes garantiordning).</dd><dt class="miscInformation">Annet om dokumentet</dt><dd class="miscInformation">Ot.prp.nr.58 (2004–2005), Innst.O.nr.89 (2004–2005) og Besl.O.nr.83 (2004–2005). Odels- og lagtingsvedtak hhv. 24. mai og 8. juni 2005. Fremmet av Finansdepartementet.</dd><dt class="refid">RefID</dt><dd class="refid">lov/2005-06-10-43</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i lov 10. juni 1988 nr. 40 om finansieringsvirksomhet og finansinstitusjoner (finansieringsvirksomhetsloven), lov 6. desember 1996 nr. 75 om sikringsordninger for banker og offentlig administrasjon mv. av finansinstitusjoner og i enkelte andre lover (finansgrupper, obligasjoner med pant i utlånsportefølje og skadeforsikringsselskapenes garantiordning).<ul class="tocSubUl"><li>I</li><li>II</li><li>III</li><li>IV</li><li>V<ul class="tocSubUl"><li>§ 2a-8. Transaksjoner mellom foretakene i et finanskonsern mv.</li></ul></li><li>VI<ul class="tocSubUl"><li>§ 2A-1. Formål og virkeområde</li><li>§ 2A-2. Styre og vedtekter m.m.</li><li>§ 2A-3. Medlemskap</li><li>§ 2A-4. Medlemmenes ansvar overfor garantiordningen</li><li>§ 2A-5. Innkalling av kapital</li><li>§ 2A-6. Utbetaling fra garantiordningen</li><li>§ 2A-7. Rapportering, regnskap og revisjon</li><li>§ 2A-8. Andre garantiordninger</li></ul></li><li>VII</li><li>VIII</li></ul></li></ul></dd></dl></header><main class="documentBody" data-lovdata-URL="LTI/lov/2005-06-10-43" id="dokument"><h1>Lov om endringer i lov 10. juni 1988 nr. 40 om finansieringsvirksomhet og finansinstitusjoner (finansieringsvirksomhetsloven), lov 6. desember 1996 nr. 75 om sikringsordninger for banker og offentlig administrasjon mv. av finansinstitusjoner og i enkelte andre lover (finansgrupper, obligasjoner med pant i utlånsportefølje og skadeforsikringsselskapenes garantiordning).</h1><article class="defaultP" data-text-size="small">Endringer i følgende andre lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 7. desember 1956 nr. 1 om tilsynet for kredittinstitusjoner, forsikringsselskaper og verdipapirhandel m.v. (kredittilsynsloven).</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 8. februar 1980 nr. 2 om pant.</article></article></li><li data-li-identifier="3" data-name="3"><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov 24. mai 1985 nr. 28 om Norges Bank og pengevesenet mv. (sentralbankloven).</article></article></li><li data-li-identifier="4" data-name="4"><article class="listArticle" data-text-size="small" id="punkt-4"><article class="legalP" id="punkt-4-ledd-1">Lov 10. juni 1988 nr. 39 om forsikringsvirksomhet.</article></article></li><li data-li-identifier="5" data-name="5"><article class="listArticle" data-text-size="small" id="punkt-5"><article class="legalP" id="punkt-5-ledd-1">Lov 19. juni 1997 nr. 79 om verdipapirhandel.</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2005-06-10-43/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 7. desember 1956 nr. 1 om tilsynet for kredittinstitusjoner, forsikringsselskaper og verdipapirhandel m.v. (kredittilsynsloven) gjøres følgende endringer:</article> <article class="defaultP" margin-top="true">§ 4 første ledd nr. 3 skal lyde:</article><article class="legalP" id="kapittel-1-ledd-2">å sende inn oppgaver og opplysninger på den måten Kredittilsynet bestemmer og som tilsynet mener det trenger for å kunne utføre sitt verv, herunder til statistiske formål, samt å sende slike oppgaver og opplysninger til myndigheter i andre stater som fører tilsyn med tilsvarende foretak som nevnt i § 1 første ledd,</article> <article class="defaultP" margin-top="true">Ny § 4b skal lyde:</article><article class="legalP" id="kapittel-1-ledd-3">Kredittilsynet kan pålegge foretak som er<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-3-punkt-1"><article class="legalP" id="kapittel-1-ledd-3-punkt-1-ledd-1">tilknyttet foretak av (jf. finansieringsvirksomhetsloven § 2a-2 bokstav f),</article></article></li><li data-li-identifier="-" data-name="-"><article class="listArticle" id="kapittel-1-ledd-3-punkt-2"><article class="legalP" id="kapittel-1-ledd-3-punkt-2-ledd-1">deltakende foretak i (jf. finansieringsvirksomhetsloven § 2a-2 bokstav g), eller</article></article></li><li data-li-identifier="-" data-name="-"><article class="listArticle" id="kapittel-1-ledd-3-punkt-3"><article class="legalP" id="kapittel-1-ledd-3-punkt-3-ledd-1">tilknyttet foretak av et deltakende foretak i</article></article></li></ul><p class="leddfortsettelse">en institusjon som nevnt i § 1 første ledd nr. 1 – 6 eller nr. 14 eller med en tilsvarende utenlandsk institusjon, å gi de opplysninger som tilsynet krever og som er nødvendige for å føre tilsyn med slike institusjoner. Kredittilsynet kan bare rette et slikt pålegg mot foretak som ikke er underlagt tilsyn, dersom Kredittilsynet har bedt institusjonen under tilsyn om å få opplysningene, og disse ikke er utlevert.</p></article> <article class="defaultP" margin-top="true">§ 7 første ledd tredje punktum skal lyde:</article><article class="legalP" id="kapittel-1-ledd-4">Taushetsplikten etter denne bestemmelse og forvaltningslovens bestemmelser gjelder ikke overfor Norges Bank, andre EØS-staters sentralbanker eller tilsynsmyndigheter som fører tilsyn som nevnt i § 1 første ledd nr. 1-6 eller nr. 14, eller tilsyn med forvaltningsselskap for verdipapirfond.</article></section><section class="section" data-name="kapII" id="kapittel-2" data-lovdata-URL="LTI/lov/2005-06-10-43/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I lov 8. februar 1980 nr. 2 om pant (panteloven) gjøres følgende endringer:</article> <article class="defaultP" margin-top="true">§ 6-4 første ledd tredje punktum skal lyde:</article><article class="legalP" id="kapittel-2-ledd-2">Panteretten utgjør fem prosent av formuesgodets beregnede verdi eller av det et salg av formuesgodet innbringer, men maksimalt 700 ganger rettsgebyret i hvert realregistrerte panteobjekt, eller i hver utlånsportefølje som nevnt i finansieringsvirksomhetsloven kapittel 2 avsnitt IV.</article> <article class="defaultP" margin-top="true">§ 6-4 nytt niende ledd skal lyde:</article><article class="numberedLegalP" data-numerator="9" id="kapittel-2-nummer-1">(9) Konkursboet har ikke lovbestemt pant etter første ledd i formuesgoder som inngår i en finansiell sikkerhetsstillelse etter lov 26. mars 2004 nr. 17 om finansiell sikkerhetsstillelse.</article></section><section class="section" data-name="kapIII" id="kapittel-3" data-lovdata-URL="LTI/lov/2005-06-10-43/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">I lov 24. mai 1985 nr. 28 om Norges Bank og pengevesenet mv. (sentralbankloven) skal § 12 annet ledd første punktum lyde:</article><article class="legalP" id="kapittel-3-ledd-2">Taushetsplikt etter foregående ledd gjelder ikke overfor Kredittilsynet eller overfor andre EØS-staters sentralbanker.</article></section><section class="section" data-name="kapIV" id="kapittel-4" data-lovdata-URL="LTI/lov/2005-06-10-43/KAPITTEL_4"><h2 data-text-align="center">IV</h2><article class="legalP" id="kapittel-4-ledd-1">I lov 10. juni 1988 nr. 39 om forsikringsvirksomhet gjøres følgende endring:</article> <article class="defaultP" margin-top="true">Kapittel 9 Garantiordninger oppheves.</article></section><section class="section" data-name="kapV" id="kapittel-5" data-lovdata-URL="LTI/lov/2005-06-10-43/KAPITTEL_5"><h2 data-text-align="center">V</h2><article class="legalP" id="kapittel-5-ledd-1">I lov 10. juni 1988 nr. 40 om finansieringsvirksomhet og finansinstitusjoner (finansieringsvirksomhetsloven) gjøres følgende endringer:</article> <article class="defaultP" margin-top="true">§ 2-25 tredje ledd bokstav c og d skal lyde:<ul class="defaultList"><li data-li-identifier="c)" data-name="c)"><article class="listArticle" id="kapittel-5-ledd-1-punkt-1"><article class="legalP" id="kapittel-5-ledd-1-punkt-1-ledd-1">lån sikret ved pant i andre realregistrerte formuesgoder etter regler fastsatt av Kongen,</article></article></li><li data-li-identifier="d)" data-name="d)"><article class="listArticle" id="kapittel-5-ledd-1-punkt-2"><article class="legalP" id="kapittel-5-ledd-1-punkt-2-ledd-1">lån til, eller lån garantert av, stat, kommune eller tilsvarende offentlig sektor i andre stater etter regler fastsatt av Kongen (offentlige lån),</article></article></li></ul></article> <article class="defaultP" margin-top="true">Nåværende bokstav d blir bokstav e.</article> <article class="defaultP" margin-top="true">§ 2-25 fjerde ledd skal lyde:</article><article class="legalP" id="kapittel-5-ledd-2">Ihendehaverobligasjonene skal angi at obligasjonslånet er sikret og om sikkerheten er knyttet til bolighypoteklån, eiendomshypoteklån, lån sikret ved pant i andre realregistrerte formuesgoder eller offentlige lån.</article> <article class="defaultP" margin-top="true">§ 2-26 første ledd bokstav a skal lyde:<ul class="defaultList"><li data-li-identifier="a)" data-name="a)"><article class="listArticle" id="kapittel-5-ledd-2-punkt-1"><article class="legalP" id="kapittel-5-ledd-2-punkt-1-ledd-1">å yte eller erverve enten bolighypoteklån, eiendomshypoteklån, lån sikret ved pant i andre realregistrerte formuesgoder eller offentlige lån, og</article></article></li></ul></article> <article class="defaultP" margin-top="true">§ 2-28 første ledd første, annet og tredje punktum skal lyde:</article><article class="legalP" id="kapittel-5-ledd-3">Obligasjonseierne skal ha porteføljepant med første prioritet. Derivatmotpartene kan gis porteføljepant med første prioritet. Kongen kan i forskrift fastsette nærmere regler, herunder om det innbyrdes forholdet mellom panthaverne.</article> <article class="defaultP" margin-top="true">Nåværende annet til fjerde punktum blir fjerde til sjette punktum.</article> <article class="defaultP" margin-top="true">§ 2-28 annet ledd ny bokstav c skal lyde:<ul class="defaultList"><li data-li-identifier="c)" data-name="c)"><article class="listArticle" id="kapittel-5-ledd-3-punkt-1"><article class="legalP" id="kapittel-5-ledd-3-punkt-1-ledd-1">lån sikret ved pant i andre realregistrerte formuesgoder skal ikke overstige 60 prosent av pantets verdi. Kongen kan i forskrift stille strengere krav.</article></article></li></ul></article> <article class="defaultP" margin-top="true">§ 2-28 tredje ledd første punktum skal lyde:</article><article class="legalP" id="kapittel-5-ledd-4">Kredittilsynet kan i forskrift fastsette nærmere regler til utfylling og gjennomføring av bestemmelsene i paragrafen her, herunder om beregning av verdien av ulike typer pantobjekter.</article> <article class="defaultP" margin-top="true">I § 2-33 skal paragrafoverskriften lyde:</article><article class="defaultP"><i>Konkurs, gjeldsforhandling eller offentlig administrasjon</i></article> <article class="defaultP" margin-top="true">§ 2-33 første ledd første punktum skal lyde:</article><article class="legalP" id="kapittel-5-ledd-5">I tilfelle konkurs, gjeldsforhandling etter konkursloven eller offentlig administrasjon av foretaket, har eierne av et obligasjonslån og motpartene i en derivatkontrakt fortrinnsrett til de midler som er pantsatt til sikkerhet for dette obligasjonslånet.</article> <article class="defaultP" margin-top="true">§ 2-33 tredje ledd første og annet punktum skal lyde:</article><article class="legalP" id="kapittel-5-ledd-6">Kongen kan ved forskrift fastsette regler om rettidig betaling til panthaverne av de midler porteføljen utbringer etter at foretaket er tatt under konkursbehandling eller satt under offentlig administrasjon, eller gjeldsforhandling etter konkursloven er åpnet i foretakets bo, herunder regler som begrenser panthavernes adgang til heving og motregning. Kongen kan ved forskrift også fastsette regler som begrenser konkursboets, gjeldsnemndas eller administrasjonsstyrets mulighet til å disponere over utlån og andre eiendeler som inngår i porteføljepantet, når dette kan gjøres uten å svekke de øvrige kreditorers dekningsmulighet.</article> <article class="defaultP" margin-top="true">I kapittel 2a skal kapitteloverskriften lyde:</article><article class="defaultP"><i>Kapittel 2a. Finanskonsern mv.</i></article> <article class="defaultP" margin-top="true">§ 2a-2 nye bokstaver f, g, h og i skal lyde:<ul class="defaultList"><li data-li-identifier="f)" data-name="f)"><article class="listArticle" id="kapittel-5-ledd-6-punkt-1"><article class="legalP" id="kapittel-5-ledd-6-punkt-1-ledd-1">Som tilknyttet foretak regnes i dette kapittel et foretak som er et datterselskap, et annet foretak der en kapitalinteresse besittes eller som er underlagt felles ledelse.</article></article></li><li data-li-identifier="g)" data-name="g)"><article class="listArticle" id="kapittel-5-ledd-6-punkt-2"><article class="legalP" id="kapittel-5-ledd-6-punkt-2-ledd-1">Som deltakende foretak regnes i dette kapittel et foretak som er et morselskap, et annet foretak som har en kapitalinteresse eller underlagt felles ledelse.</article></article></li><li data-li-identifier="h)" data-name="h)"><article class="listArticle" id="kapittel-5-ledd-6-punkt-3"><article class="legalP" id="kapittel-5-ledd-6-punkt-3-ledd-1">Som kapitalinteresse regnes rettigheter til kapital i andre foretak, uansett om de er knyttet til verdipapirer eller ikke, som ved å skape en varig tilknytning til disse foretakene skal bidra til foretakets virksomhet, samt en direkte eller indirekte eierandel på 20 prosent eller mer av stemmerettene eller kapitalen i et foretak.</article></article></li><li data-li-identifier="i)" data-name="i)"><article class="listArticle" id="kapittel-5-ledd-6-punkt-4"><article class="legalP" id="kapittel-5-ledd-6-punkt-4-ledd-1">Som felles ledelse regnes i dette kapittel der to eller flere foretak ved avtale eller vedtektsbestemmelser er underlagt felles ledelse eller der de samme personene utgjør flertallet i foretakenes styrende eller kontrollerende organer, og disse personene har fungert i regnskapsåret og inntil det tidspunktet årsregnskapet ble utarbeidet.</article></article></li></ul></article> <article class="defaultP" margin-top="true">§ 2a-3 første ledd nytt annet punktum skal lyde:</article><article class="legalP" id="kapittel-5-ledd-7">Tillatelse skal nektes hvis morselskapets styremedlemmer, administrerende direktør eller annen person som faktisk leder virksomheten:<ul class="defaultList"><li data-li-identifier="a)" data-name="a)"><article class="listArticle" id="kapittel-5-ledd-7-punkt-1"><article class="legalP" id="kapittel-5-ledd-7-punkt-1-ledd-1">ikke kan antas å ha den nødvendige erfaring til å utøve stillingen eller vervet,</article></article></li><li data-li-identifier="b)" data-name="b)"><article class="listArticle" id="kapittel-5-ledd-7-punkt-2"><article class="legalP" id="kapittel-5-ledd-7-punkt-2-ledd-1">er dømt for et straffbart forhold, og det utviste forhold gir grunn til å anta at vedkommende ikke vil kunne ivareta stillingen eller vervet på en forsvarlig måte, eller</article></article></li><li data-li-identifier="c)" data-name="c)"><article class="listArticle" id="kapittel-5-ledd-7-punkt-3"><article class="legalP" id="kapittel-5-ledd-7-punkt-3-ledd-1">i stilling eller ved utøvelsen av verv har utvist en slik atferd at det er grunn til å anta at vedkommende ikke vil kunne ivareta stillingen eller vervet på en forsvarlig måte.</article></article></li></ul></article> <article class="defaultP" margin-top="true">I § 2a-8 skal paragrafoverskriften lyde:</article><article class="futureLegalArticle" data-name="§2a-8" id="kapittel-5-foreslåttparagraf-1"><span class="futureLegalArticleHeader">§ 2a-8. <span class="legalArticleTitle">Transaksjoner mellom foretakene i et finanskonsern mv.</span></span></article> <article class="defaultP" margin-top="true">§ 2a-8 første ledd skal lyde:</article><article class="legalP" id="kapittel-5-ledd-8">Transaksjoner og engasjementer mellom<ul class="defaultList"><li data-li-identifier="a)" data-name="a)"><article class="listArticle" id="kapittel-5-ledd-8-punkt-1"><article class="legalP" id="kapittel-5-ledd-8-punkt-1-ledd-1">foretak i et finanskonsern,</article></article></li><li data-li-identifier="b)" data-name="b)"><article class="listArticle" id="kapittel-5-ledd-8-punkt-2"><article class="legalP" id="kapittel-5-ledd-8-punkt-2-ledd-1">finansinstitusjon og tilknyttet foretak som nevnt i § 2a-2 bokstav f, og</article></article></li><li data-li-identifier="c)" data-name="c)"><article class="listArticle" id="kapittel-5-ledd-8-punkt-3"><article class="legalP" id="kapittel-5-ledd-8-punkt-3-ledd-1">finansinstitusjon og deltakende foretak som nevnt i § 2a-2 bokstav g,</article></article></li></ul><p class="leddfortsettelse">skal være i samsvar med vanlige forretningsmessige vilkår og prinsipper. Kredittilsynet kan gi finansinstitusjoner pålegg om å endre transaksjoner og engasjementer med andre foretak i samme finanskonsern som ikke er i samsvar med bestemmelsen i første punktum.</p></article> <article class="defaultP" margin-top="true">§ 2a-9 første ledd skal lyde:</article><article class="legalP" id="kapittel-5-ledd-9">En finansinstitusjon skal ved anvendelsen av regler om kapitaldekningskrav og andre soliditets- og sikkerhetskrav, foreta konsolidering etter reglene i paragrafen her når den har en kapitalinteresse i et annet foretak eller er underlagt felles ledelse som et annet foretak.</article> <article class="defaultP" margin-top="true">§ 2a-9 annet ledd skal lyde:</article><article class="legalP" id="kapittel-5-ledd-10">Kredittilsynet kan ved forskrift eller enkeltvedtak gjøre unntak fra første ledd.</article> <article class="defaultP" margin-top="true">§ 2a-9 tredje ledd skal lyde:</article><article class="legalP" id="kapittel-5-ledd-11">Ved konsolidering av datterselskaper skal konsernregnskap basert på prinsippet om full konsolidering legges til grunn. Ved konsolidering av annet enn datterselskaper, skal prinsippet om forholdsmessig konsolidering legges til grunn. Kredittilsynet kan i det enkelte tilfelle beslutte at et datterselskap skal konsolideres etter prinsippet om forholdsmessig konsolidering dersom det kan godtgjøres at de andre aksjonærer og obligasjonseiere er finansinstitusjoner eller verdipapirforetak med tilstrekkelig soliditet, samtidig som ansvarsforholdet mellom aksjonærene og mellom obligasjonseierne er tilstrekkelig fastslått. Kredittilsynet kan gi pålegg om konsolidering også for andeler ned til 10 prosent.</article> <article class="defaultP" margin-top="true">§ 2a-9 sjette ledd første og nytt annet punktum skal lyde:</article><article class="legalP" id="kapittel-5-ledd-12">Kredittilsynet kan ved forskrift fastsette nærmere regler om gjennomføringen av konsolideringen eller avsetning av kapitaldekningsreserve etter denne paragraf. Kredittilsynet kan ved enkeltvedtak beslutte at kapitaldekningskrav og andre soliditets- og sikkerhetskrav etter denne paragraf skal beregnes på en annen måte enn fastsatt i tredje ledd og i medhold av dette ledd.</article></section><section class="section" data-name="kapVI" id="kapittel-6" data-lovdata-URL="LTI/lov/2005-06-10-43/KAPITTEL_6"><h2 data-text-align="center">VI</h2><article class="legalP" id="kapittel-6-ledd-1">I lov 6. desember 1996 nr. 75 om sikringsordninger for banker og offentlig administrasjon m.v. av finansinstitusjoner gjøres følgende endringer:</article> <article class="defaultP" margin-top="true">Lovens tittel skal lyde:</article><article class="defaultP"><i>Lov 6. desember 1996 nr. 75 om sikringsordninger for banker, forsikringsselskapenes garantiordninger og offentlig administrasjon m.v. av finansinstitusjoner.</i></article> <article class="defaultP" margin-top="true">Nytt kapittel 2A skal lyde:</article><span class="futuretitle" id="kapittel-6-foreslåttittel-1">Kapittel 2A. Forsikringsselskapenes garantiordninger</span><article class="futureLegalArticle" data-name="§2A-1" id="kapittel-6-foreslåttparagraf-1"><span class="futureLegalArticleHeader">§ 2A-1. <span class="legalArticleTitle">Formål og virkeområde</span></span><article class="legalP" id="kapittel-6-foreslåttparagraf-1-ledd-1">Skadeforsikringsselskapenes garantiordning skal bidra til å sikre utbetaling av krav som følger av avtale om direkte skadeforsikring, til sikrede og skadet tredjemann.</article><article class="legalP" id="kapittel-6-foreslåttparagraf-1-ledd-2">Garantiordningen dekker ikke krav som gjelder en forsikret risiko som ikke består her i riket. Departementet kan i forskrift gi nærmere regler om når en forsikret risiko anses å bestå her i riket.</article><article class="legalP" id="kapittel-6-foreslåttparagraf-1-ledd-3">Departementet kan i forskrift fastsette nærmere regler om garantiordningen, herunder hvilke avtaler om direkte skadeforsikring som faller inn under garantiordningenes dekningsområde, hvilke personer garantiordningen gjelder for, grense for maksimalt beløp som dekkes per skadetilfelle, og dekningsgraden for krav mot garantiordningen.</article><article class="legalP" id="kapittel-6-foreslåttparagraf-1-ledd-4">Kongen kan i forskrift gi nærmere regler om anvendelsen av forvaltningsloven og offentlighetsloven for garantiordningen. Slike regler kan utfylle, supplere eller avvike fra regler gitt i eller i medhold av forvaltningsloven og offentlighetsloven.</article></article><article class="futureLegalArticle" data-name="§2A-2" id="kapittel-6-foreslåttparagraf-2"><span class="futureLegalArticleHeader">§ 2A-2. <span class="legalArticleTitle">Styre og vedtekter m.m.</span></span><article class="legalP" id="kapittel-6-foreslåttparagraf-2-ledd-1">Garantiordningen er et eget rettssubjekt. Ingen av medlemmene har eiendomsrett til noen del av garantiordningens midler. Garantiordningen skal ha vedtekter godkjent av departementet.</article><article class="legalP" id="kapittel-6-foreslåttparagraf-2-ledd-2">Garantiordningen ledes av et styre bestående av fem medlemmer med personlige varamedlemmer. Kongen oppnevner medlemmene, varamedlemmene og utpeker styrets leder. Oppnevningsperioden er fire år.</article><article class="legalP" id="kapittel-6-foreslåttparagraf-2-ledd-3">Gyldig vedtak i styret krever tilslutning fra minst tre stemmer.</article><article class="legalP" id="kapittel-6-foreslåttparagraf-2-ledd-4">Kredittilsynet kan kalle sammen styret. Departementet kan i forskrift gi nærmere regler om Kredittilsynets adgang og plikt til å kalle sammen styret.</article></article><article class="futureLegalArticle" data-name="§2A-3" id="kapittel-6-foreslåttparagraf-3"><span class="futureLegalArticleHeader">§ 2A-3. <span class="legalArticleTitle">Medlemskap</span></span><article class="legalP" id="kapittel-6-foreslåttparagraf-3-ledd-1">Forsikringsselskap som er gitt tillatelse til å drive direkte skadeforsikring her i riket, skal være medlem av garantiordningen.</article><article class="legalP" id="kapittel-6-foreslåttparagraf-3-ledd-2">Når et forsikringsselskap med hovedsete i annen EØS-stat driver direkte skadeforsikring gjennom filial etablert her i riket, skal filialen være medlem av garantiordningen.</article><article class="legalP" id="kapittel-6-foreslåttparagraf-3-ledd-3">Departementet kan i forskrift fastsette nærmere regler om medlemskap i ordningen, herunder fastsette unntak fra plikten til å være medlem.</article></article><article class="futureLegalArticle" data-name="§2A-4" id="kapittel-6-foreslåttparagraf-4"><span class="futureLegalArticleHeader">§ 2A-4. <span class="legalArticleTitle">Medlemmenes ansvar overfor garantiordningen</span></span><article class="legalP" id="kapittel-6-foreslåttparagraf-4-ledd-1">Et medlems maksimale ansvar overfor garantiordningen skal hvert år være 1,5 % av summen av medlemmets opptjente bruttopremie de siste tre regnskapsår før innkallingsåret ved direkte skadeforsikring som omfattes av garantiordningen. Kredittilsynet kan fastsette nærmere regler om hvilke premieinntekter som skal inngå i beregningsgrunnlaget.</article><article class="legalP" id="kapittel-6-foreslåttparagraf-4-ledd-2">Til dekning av ansvaret skal hvert medlem foreta årlige avsetninger etter regler fastsatt av Kredittilsynet.</article></article><article class="futureLegalArticle" data-name="§2A-5" id="kapittel-6-foreslåttparagraf-5"><span class="futureLegalArticleHeader">§ 2A-5. <span class="legalArticleTitle">Innkalling av kapital</span></span><article class="legalP" id="kapittel-6-foreslåttparagraf-5-ledd-1">Styret treffer vedtak om innkalling av kapital fra medlemmene for å dekke utbetalinger fra, og omkostninger knyttet til, garantiordningen. Det beløp som innkalles, fordeles forholdsmessig på medlemmene i samsvar med § 2A-4 første ledd.</article><article class="legalP" id="kapittel-6-foreslåttparagraf-5-ledd-2">Kredittilsynet kan i de tilfeller det ikke skal foretas utbetaling fra ordningen, bestemme at kostnadene knyttet til driften av garantiordningen skal dekkes av Kredittilsynet og utlignes på skadeforsikringsselskapene i samsvar med Kredittilsynsloven § 9.</article></article><article class="futureLegalArticle" data-name="§2A-6" id="kapittel-6-foreslåttparagraf-6"><span class="futureLegalArticleHeader">§ 2A-6. <span class="legalArticleTitle">Utbetaling fra garantiordningen</span></span><article class="legalP" id="kapittel-6-foreslåttparagraf-6-ledd-1">Styret avgjør hvordan garantiordningens midler skal nyttes for å hindre eller redusere tap for sikrede eller skadet tredjemann og kan fastsette vilkår for utbetaling.</article><article class="legalP" id="kapittel-6-foreslåttparagraf-6-ledd-2">Departementet kan i forskrift fastsette utfyllende regler om utbetaling under garantiordningen, herunder om reduksjon av dekningsbeløp, delutbetaling, adgang til å sette vilkår for utbetalingen og om dekning av rentekrav.</article><article class="legalP" id="kapittel-6-foreslåttparagraf-6-ledd-3">Garantiordningen trer inn i de sikredes krav mot selskapet med samme prioritet i den utstrekning kravene dekkes gjennom garantiordningen. Styret bestemmer om midler som kommer inn ved at krav blir innfridd skal betales tilbake til medlemmene eller tillegges den innbetalte kapital.</article></article><article class="futureLegalArticle" data-name="§2A-7" id="kapittel-6-foreslåttparagraf-7"><span class="futureLegalArticleHeader">§ 2A-7. <span class="legalArticleTitle">Rapportering, regnskap og revisjon</span></span><article class="legalP" id="kapittel-6-foreslåttparagraf-7-ledd-1">Departementet kan i forskrift gi nærmere regler om styrets plikt til å legge frem rapport om virksomheten, regnskap og revisjon.</article></article><article class="futureLegalArticle" data-name="§2A-8" id="kapittel-6-foreslåttparagraf-8"><span class="futureLegalArticleHeader">§ 2A-8. <span class="legalArticleTitle">Andre garantiordninger</span></span><article class="legalP" id="kapittel-6-foreslåttparagraf-8-ledd-1">Departementet kan bestemme at det skal etableres garantiordninger for kredittforsikringsselskaper, livsforsikringsselskaper og pensjonskasser, og fastsette regler for ordningene.</article></article></section><section class="section" data-name="kapVII" id="kapittel-7" data-lovdata-URL="LTI/lov/2005-06-10-43/KAPITTEL_7"><h2 data-text-align="center">VII</h2><article class="legalP" id="kapittel-7-ledd-1">I lov 19. juni 1997 nr. 79 om verdipapirhandel gjøres følgende endringer:</article> <article class="defaultP" margin-top="true">§ 8-12 annet ledd skal lyde:</article><article class="legalP" id="kapittel-7-ledd-2">Dersom verdipapirforetaket:<ul class="defaultList"><li data-li-identifier="1." data-name="1."><article class="listArticle" id="kapittel-7-ledd-2-punkt-1"><article class="legalP" id="kapittel-7-ledd-2-punkt-1-ledd-1">har en kapitalinteresse i et annet foretak som nevnt i finansieringsvirksomhetsloven § 2a-2 bokstav h i annet foretak, eller</article></article></li><li data-li-identifier="2." data-name="2."><article class="listArticle" id="kapittel-7-ledd-2-punkt-2"><article class="legalP" id="kapittel-7-ledd-2-punkt-2-ledd-1">er underlagt felles ledelse som et annet foretak som nevnt i finansieringsvirksomhetsloven § 2a-2 bokstav i, med annet foretak skal kravene i § 8-10 anvendes på konsolidert grunnlag. Kredittilsynet kan ved enkeltvedtak eller i forskrift gjøre unntak fra første punktum.</article></article></li></ul></article> <article class="defaultP" margin-top="true">Nåværende annet ledd blir tredje ledd.</article></section><section class="section" data-name="kapVIII" id="kapittel-8" data-lovdata-URL="LTI/lov/2005-06-10-43/KAPITTEL_8"><h2 data-text-align="center">VIII</h2><article class="centeredP" data-text-align="center"><i>Ikraftsettings- og overgangsbestemmelser</i></article><article class="legalP" id="kapittel-8-ledd-1">Loven gjelder fra den tid Kongen bestemmer. Kongen kan sette i kraft de ulike bestemmelsene til forskjellig tid. Kongen kan gi overgangsregler.</article></section></main></body></html>