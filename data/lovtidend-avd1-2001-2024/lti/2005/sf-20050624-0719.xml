<!DOCTYPE html><html lang="no"><head><title>Forskrift om endring i forskrift om utbetaling av engangserstatning ved dødsfall og invaliditet blant personell som avtjener verneplikt mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-06-24-719</dd><dt class="dokid">DokumentID</dt><dd class="dokid">LTI/forskrift/2005-06-24-719</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 9 s 1476</dd><dt class="dateInForce">I kraft fra</dt><dd class="dateInForce">2005-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2000-06-22-634</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2005-07-01</dd><dt class="journalNumber">Journalnummer</dt><dd class="journalNumber">2005-0688</dd><dt class="titleShort">Korttittel</dt><dd class="titleShort">Endr. i forskrift om utbetaling av erstatning</dd><dt class="title">Tittel</dt><dd class="title">Forskrift om endring i forskrift om utbetaling av engangserstatning ved dødsfall og invaliditet blant personell som avtjener verneplikt mv.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 24. juni 2005 med hjemmel i Kongens instruksjonsmyndighet. Fremmet av Forsvarsdepartementet.</dd><dt class="refid">RefID</dt><dd class="refid">forskrift/2005-06-24-719</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om utbetaling av engangserstatning ved dødsfall og invaliditet blant personell som avtjener verneplikt mv.<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2005-06-24-719" id="dokument"><h1>Forskrift om endring i forskrift om utbetaling av engangserstatning ved dødsfall og invaliditet blant personell som avtjener verneplikt mv.</h1><section class="section" data-name="kapI" id="kapittel-1" data-lovdata-URL="LTI/forskrift/2005-06-24-719/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 22. juni 2000 nr. 634 om utbetaling av engangserstatning ved dødsfall og invaliditet blant personell som avtjener verneplikt mv. gjøres følgende endringer:</article> <article class="defaultP" margin-top="true">§ 2 nytt fjerde ledd skal lyde:</article><article class="legalP" id="kapittel-1-ledd-2">Denne forskriften gjelder også behandling av krav om erstatning for skader og sykdommer som er konstatert før denne forskriftens ikrafttredelse. Dette gjelder likevel ikke krav som er fremmet før denne forskrifts ikrafttredelse.</article> <article class="defaultP" margin-top="true">§ 4 tredje ledd skal lyde:</article><article class="legalP" id="kapittel-1-ledd-3">Hvor trygdekontoret har lagt til grunn at den varige medisinske invaliditeten er under 15%, skal saken oversendes Forsvarets Sanitet for fastsettelse av invaliditetsgrad. Dette gjelder selv om trygdens vedtak bygger på en spesialisterklæring som har fastsatt invaliditetsgrad. Forsvarets Sanitet skal vurdere invaliditet ut i fra sakens dokumenter og Sosialdepartementets invaliditetstabell.</article> <article class="defaultP" margin-top="true">§ 4 femte ledd annet punktum skal lyde:</article><article class="legalP" id="kapittel-1-ledd-4">Den samme regel gjelder i de tilfelle Forsvarets Sanitet har fastsatt invaliditetsgraden, jf. tredje ledd.</article> <article class="defaultP" margin-top="true">§ 6 bokstav a skal lyde:<ul class="defaultList"><li data-li-identifier="a." data-name="a."><article class="listArticle" id="kapittel-1-ledd-4-punkt-1"><span class="miscHeadline"><i>Invaliditet som følge av tjeneste og lignende</i></span><article class="legalP" id="kapittel-1-ledd-4-punkt-1-ledd-1">Ved varig medisinsk invaliditet på grunn av sykdom påført eller oppstått under tjenesten og som har sammenheng med denne, og varig medisinsk invaliditet som følge av skade påført eller oppstått <ul class="defaultList"><li data-li-identifier="-" data-name="-"><article class="listArticle" id="kapittel-1-ledd-4-punkt-1-ledd-1-punkt-1"><article class="legalP" id="kapittel-1-ledd-4-punkt-1-ledd-1-punkt-1-ledd-1">under all aktivitet innenfor forlegning og leirområde eller tilsvarende,</article></article></li><li data-li-identifier="-" data-name="-"><article class="listArticle" id="kapittel-1-ledd-4-punkt-1-ledd-1-punkt-2"><article class="legalP" id="kapittel-1-ledd-4-punkt-1-ledd-1-punkt-2-ledd-1">under selve reisen i forbindelse med frie permisjonsreiser og alternativ fri permisjonsreise, velferdspermisjon klasse A, tjenestereiser, samt innkallings- og dimisjonsreiser,</article></article></li><li data-li-identifier="-" data-name="-"><article class="listArticle" id="kapittel-1-ledd-4-punkt-1-ledd-1-punkt-3"><article class="legalP" id="kapittel-1-ledd-4-punkt-1-ledd-1-punkt-3-ledd-1">i forbindelse med gjennomføring av frivillige kurs, opplæring og aktiviteter slik som voksenopplæringstilbud og velferdsturer, som arrangeres i regi av, eller betales av Forsvaret,</article></article></li></ul>utbetales engangserstatning begrenset oppad til 15 ganger grunnbeløpet i folketrygden (15 G). Erstatning ytes ned til 2% varig medisinsk invaliditet.</article></article></li></ul></article> <article class="defaultP" margin-top="true">I § 6 bokstav b skal ny overskrift lyde:<ul class="defaultList"><li data-li-identifier="b." data-name="b."><article class="listArticle" id="kapittel-1-ledd-4-punkt-2"><span class="miscHeadline"><i>Invaliditet oppstått i andre tilfeller</i></span></article></li></ul></article> <article class="defaultP" margin-top="true">I § 7 bokstav a skal ny overskrift lyde:<ul class="defaultList"><li data-li-identifier="a." data-name="a."><article class="listArticle" id="kapittel-1-ledd-4-punkt-3"><span class="miscHeadline"><i>Erstatning til ektefelle mv.</i></span></article></li></ul></article> <article class="defaultP" margin-top="true">§ 7 bokstav b og c og nye bokstav d og e skal lyde:<ul class="defaultList"><li data-li-identifier="b." data-name="b."><article class="listArticle" id="kapittel-1-ledd-4-punkt-4"><span class="miscHeadline"><i>Erstatning til barn</i></span><article class="legalP" id="kapittel-1-ledd-4-punkt-4-ledd-1">Erstatning fastsettes for hvert av barna som avdøde hadde forsørgeransvar for. Erstatningen utmåles i forhold til barnets alder da forsørgeren døde. <table><thead><tr><th data-text-align="left" data-vertical-align="top"><i>Barnets alder</i></th><th data-text-align="left" data-vertical-align="top"><i>Erstatning</i></th></tr></thead><tbody><tr><td data-text-align="left" data-vertical-align="top">Under 1 år</td><td data-text-align="left" data-vertical-align="top">6,5 G</td></tr><tr><td data-text-align="left" data-vertical-align="top">1-2 år</td><td data-text-align="left" data-vertical-align="top">6,0 G</td></tr><tr><td data-text-align="left" data-vertical-align="top">3 år</td><td data-text-align="left" data-vertical-align="top">5,5 G</td></tr><tr><td data-text-align="left" data-vertical-align="top">4-5 år</td><td data-text-align="left" data-vertical-align="top">5,0 G</td></tr><tr><td data-text-align="left" data-vertical-align="top">6 år</td><td data-text-align="left" data-vertical-align="top">4,5 G</td></tr><tr><td data-text-align="left" data-vertical-align="top">7-8 år</td><td data-text-align="left" data-vertical-align="top">4,0 G</td></tr><tr><td data-text-align="left" data-vertical-align="top">9-10 år</td><td data-text-align="left" data-vertical-align="top">3,5 G</td></tr><tr><td data-text-align="left" data-vertical-align="top">11 år</td><td data-text-align="left" data-vertical-align="top">3,0 G</td></tr><tr><td data-text-align="left" data-vertical-align="top">12-13 år</td><td data-text-align="left" data-vertical-align="top">2,5 G</td></tr><tr><td data-text-align="left" data-vertical-align="top">14-15 år</td><td data-text-align="left" data-vertical-align="top">2,0 G</td></tr><tr><td data-text-align="left" data-vertical-align="top">16-17 år</td><td data-text-align="left" data-vertical-align="top">1,5 G</td></tr><tr><td data-text-align="left" data-vertical-align="top">18-19 år</td><td data-text-align="left" data-vertical-align="top">1,0 G</td></tr></tbody></table></article><article class="legalP" id="kapittel-1-ledd-4-punkt-4-ledd-2">Var avdøde eneforsørger, får barnet dobbelt så stor erstatning.</article><article class="legalP" id="kapittel-1-ledd-4-punkt-4-ledd-3">Erstatning til umyndige som ble forsørget av avdøde utbetales til overformynderiet i hjemstedskommunen, ref vergemålsloven § 62.</article></article></li><li data-li-identifier="c." data-name="c."><article class="listArticle" id="kapittel-1-ledd-4-punkt-5"><span class="miscHeadline"><i>Ytelse ved dødsfall for vernepliktige uten forsørgerbyrde</i></span><article class="legalP" id="kapittel-1-ledd-4-punkt-5-ledd-1">Hvor avdøde ikke hadde forsørgerbyrde utbetales 4 G til foreldre eller personer som har stått i foreldrenes sted. Dersom avdøde ikke har foreldre eller personer som har stått i foreldrenes sted utbetales 2 G til dødsboet.</article></article></li><li data-li-identifier="d." data-name="d."><article class="listArticle" id="kapittel-1-ledd-4-punkt-6"><span class="miscHeadline"><i>Samordning av reglene om erstatning</i></span><article class="legalP" id="kapittel-1-ledd-4-punkt-6-ledd-1">Hvor skadelidte dør under sykeleie skal engangserstatningen beregnes etter reglene i § 7. Dette gjelder likevel ikke hvor det er konstatert varig medisinsk invaliditet før dødsfallet, og en utbetaling etter § 6 samlet sett vil gi en høyere erstatning enn etter § 7. I slike tilfeller skal beregning av erstatning skje i henhold til § 6.</article></article></li><li data-li-identifier="e." data-name="e."><article class="listArticle" id="kapittel-1-ledd-4-punkt-7"><span class="miscHeadline"><i>Utgifter knyttet til begravelse</i></span><article class="legalP" id="kapittel-1-ledd-4-punkt-7-ledd-1">Hvor dødsfall skjer i sammenheng med pålagt tjeneste skal Forsvaret dekke rimelige utgifter i forbindelse med begravelsen. Dette omfatter ikke utgifter til gravmonument og bevertning.</article></article></li></ul></article> <article class="defaultP" margin-top="true">§ 8 skal lyde:</article><article class="legalP" id="kapittel-1-ledd-5">Krav om erstatning fremmes til Statens pensjonskasse som treffer vedtak om engangserstatning.</article><article class="legalP" id="kapittel-1-ledd-6">Utgifter til juridisk bistand i forbindelse med behandling av krav etter denne forskriften dekkes ikke. Ved klagebehandling kan utgifter til juridisk bistand likevel bli dekket etter forvaltningsloven § 36.</article> <article class="defaultP" margin-top="true">§ 9 første ledd skal lyde:</article><article class="legalP" id="kapittel-1-ledd-7">Det kan utbetales forskudd med inntil 50% av antatt engangserstatning på grunnlag av midlertidig fastsatt invaliditetsgrad. Forsvarets Sanitet fastsetter midlertidig invaliditetsgrad på grunnlag av Sosialdepartementets invaliditetstabell og/eller spesialisterklæring. Dersom det innen 5 år etter utbetalt forskudd ikke er truffet avgjørelse om varig medisinsk invaliditet, fastsetter Forsvarets Sanitet en sannsynlig varig invaliditetsgrad som legges til grunn for et endelig oppgjør.</article> <article class="defaultP" margin-top="true">§ 10 annet ledd skal lyde:</article><article class="legalP" id="kapittel-1-ledd-8">Dersom Forsvarets Sanitet skal fastsette varig medisinsk invaliditetsgrad kan skadelidte kreve etterskuddsrenter fra fire uker etter at vedtaket er fattet og krav om erstatning er fremmet.</article> <article class="defaultP" margin-top="true">§ 11 skal lyde:</article><article class="legalP" id="kapittel-1-ledd-9">Krav etter disse bestemmelsene foreldes på dagen tre år etter dimittering fra tjeneste i Forsvaret.</article><article class="legalP" id="kapittel-1-ledd-10">For skade eller sykdom som har oppstått eller er blitt pådratt før denne forskrifts ikrafttredelse, løper foreldelsesfristen fra forskriftens ikrafttredelse. Dette gjelder likevel ikke de krav som allerede er å anse som foreldet etter de tidligere gjeldende regler.</article><article class="legalP" id="kapittel-1-ledd-11">Foreldelsesfristen avbrytes når krav fremmes Statens pensjonskasse. Det samme gjelder hvor krav om menerstatning etter ftrl er fremmet for trygden. Hvor krav er fremmet for trygden, men ikke for Statens pensjonskasse, fortsetter fristen å løpe fire uker etter at skadelidte har fått melding om trygdens vedtak.</article> <article class="defaultP" margin-top="true">§ 12 første ledd nytt annet punktum skal lyde:</article><article class="legalP" id="kapittel-1-ledd-12">Klageinstans etter denne forskrift er Forsvarsdepartementet.</article> <article class="defaultP" margin-top="true">§ 13 første ledd annet punktum skal lyde:</article><article class="legalP" id="kapittel-1-ledd-13">Statens pensjonskasse gis myndighet til å gi utfyllende saksbehandlingsregler.</article></section><section class="section" data-name="kapII" id="kapittel-2" data-lovdata-URL="LTI/forskrift/2005-06-24-719/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene gjelder fra 1. juli 2005.</article></section></main></body></html>