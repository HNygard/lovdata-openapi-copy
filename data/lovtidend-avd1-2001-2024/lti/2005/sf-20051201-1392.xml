<!DOCTYPE html><html lang="no"><head><title>Forskrift om krav til mastergrad.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-12-01-1392</dd><dt class="dokid">DokumentID</dt><dd class="dokid">LTI/forskrift/2005-12-01-1392</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 14 s 2217</dd><dt class="dateInForce">I kraft fra</dt><dd class="dateInForce">2005-12-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-07-02-738</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-2</li><li>lov/2005-04-01-15/§3-7</li></ul></dd><dt class="dateOfPublication">Kunngjort</dt><dd class="dateOfPublication">2005-12-08</dd><dt class="lastupdated">Rettet</dt><dd class="lastupdated">2005-12-12 (§ 8)</dd><dt class="journalNumber">Journalnummer</dt><dd class="journalNumber">2005-1099</dd><dt class="titleShort">Korttittel</dt><dd class="titleShort">Forskrift om krav til mastergrad</dd><dt class="title">Tittel</dt><dd class="title">Forskrift om krav til mastergrad.</dd><dt class="miscInformation">Annet om dokumentet</dt><dd class="miscInformation">Fastsatt av Utdannings- og forskningsdepartementet 1. desember 2005 med hjemmel i lov 1. april 2005 nr. 15 om universiteter og høyskoler § 3-2 første ledd og § 3-7 annet ledd.</dd><dt class="refid">RefID</dt><dd class="refid">forskrift/2005-12-01-1392</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om krav til mastergrad.<ul class="tocSubUl"><li>§ 1. Virkeområde</li><li>§ 2. Krav til faglig grunnlag m.m.</li><li>§ 3. Krav til mastergrad av 120 studiepoengs omfang</li><li>§ 4. Krav til mastergrad av 300 studiepoengs omfang</li><li>§ 5. Krav til erfaringsbasert mastergrad av 90 eller 120 studiepoengs omfang</li><li>§ 6. Krav til selvstendig arbeid</li><li>§ 7. Unntak</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2005-12-01-1392" id="dokument"><h1>Forskrift om krav til mastergrad.</h1><article class="legalArticle" data-lovdata-URL="LTI/forskrift/2005-12-01-1392/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder krav til mastergrad for institusjoner under lov om universiteter og høyskoler.</article></article><article class="legalArticle" data-lovdata-URL="LTI/forskrift/2005-12-01-1392/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Krav til faglig grunnlag m.m.</span></h2><article class="legalP" id="paragraf-2-ledd-1">Institusjonens styre kan fastsette at bestemte fag, emner eller emnegrupper skal inngå i det utdanningsløp mastergraden bygger på. Styret kan fastsette rangeringsregler for kvalifiserte søkere, og har også myndighet til å fastsette særlige faglige minstekrav.</article></article><article class="legalArticle" data-lovdata-URL="LTI/forskrift/2005-12-01-1392/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til mastergrad av 120 studiepoengs omfang</span></h2><article class="legalP" id="paragraf-3-ledd-1">Graden master oppnås på grunnlag av mastergradseksamen av 120 studiepoengs (2 års) omfang, inkludert selvstendig arbeid i henhold til § 6. Graden bygger på ett av følgende fullførte utdanningsløp:<ul class="defaultList"><li data-li-identifier="-" data-name="-"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">bachelorgrad</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">cand.mag.-grad</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">annen grad eller yrkesutdanning av minimum 3 års omfang</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">utdanning som i henhold til § 3-4 i lov om universiteter og høyskoler er godkjent som jevngod med ovennevnte grader eller utdanningsløp.</article></article></li></ul></article><article class="legalP" id="paragraf-3-ledd-2">Innenfor ett av de nevnte utdanningsløp må det inngå:<ul class="defaultList"><li data-li-identifier="-" data-name="-"><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">fordypning i fag, emne eller emnegruppe av minimum 80 studiepoengs omfang eller</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">integrert yrkesrettet utdanning av minimum 120 studiepoengs omfang innenfor fagområdet for mastergrad.</article></article></li></ul></article><article class="legalP" id="paragraf-3-ledd-3">Institusjonene kan i spesielle tilfeller godkjenne andre dokumenterte kvalifikasjoner som helt eller delvis likeverdig med utdanningsløpene nevnt ovenfor.</article></article><article class="legalArticle" data-lovdata-URL="LTI/forskrift/2005-12-01-1392/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til mastergrad av 300 studiepoengs omfang</span></h2><article class="legalP" id="paragraf-4-ledd-1">Graden master oppnås på grunnlag av mastergradseksamen av 300 studiepoengs (5 års) omfang, inkludert selvstendig arbeid i henhold til § 6 . Unntatt fra denne bestemmelsen er arkitektutdanningen ved Arkitektur- og designhøgskolen i Oslo som skal være 330 studiepoeng (5 ½ års) omfang.</article></article><article class="legalArticle" data-lovdata-URL="LTI/forskrift/2005-12-01-1392/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til erfaringsbasert mastergrad av 90 eller 120 studiepoengs omfang</span></h2><article class="legalP" id="paragraf-5-ledd-1">Graden master oppnås på grunnlag av mastergradseksamen av 90 eller 120 studiepoengs omfang, inkludert selvstendig arbeid i henhold til § 6, og ett av følgende fullførte utdanningsløp:<ul class="defaultList"><li data-li-identifier="-" data-name="-"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">bachelorgrad</article></article></li><li data-li-identifier="-" data-name="-"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">cand.mag.-grad</article></article></li><li data-li-identifier="-" data-name="-"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">annen grad eller yrkesutdanning av minimum 3 års omfang</article></article></li><li data-li-identifier="-" data-name="-"><article class="listArticle" id="paragraf-5-ledd-1-punkt-4"><article class="legalP" id="paragraf-5-ledd-1-punkt-4-ledd-1">utdanning som i henhold til § 3-4 i lov om universiteter og høyskoler er godkjent som jevngod med ovennevnte grader eller utdanningsløp.</article></article></li></ul></article><article class="legalP" id="paragraf-5-ledd-2">I tillegg kreves minst 2 års relevant yrkespraksis. Institusjonen vurderer hva som er relevant yrkespraksis, og kan for det enkelte studium fastsette krav om lengre yrkespraksis.</article><article class="legalP" id="paragraf-5-ledd-3">Institusjonene kan i spesielle tilfeller godkjenne andre dokumenterte kvalifikasjoner som helt eller delvis likeverdig med utdanningsløpene nevnt ovenfor.</article></article><article class="legalArticle" data-lovdata-URL="LTI/forskrift/2005-12-01-1392/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Krav til selvstendig arbeid</span></h2><article class="legalP" id="paragraf-6-ledd-1">I mastergrad etter § 3 og § 5 skal det inngå selvstendig arbeid av et omfang på minimum 30 studiepoeng.</article><article class="legalP" id="paragraf-6-ledd-2">I mastergrad etter § 4 skal det inngå selvstendig arbeid av et omfang på minimum 20 studiepoeng.</article><article class="legalP" id="paragraf-6-ledd-3">Omfanget av det selvstendige arbeidet skal ikke overstige 60 studiepoeng.</article><article class="legalP" id="paragraf-6-ledd-4">Det selvstendige arbeidet skal vise forståelse, refleksjon og modning.</article><article class="legalP" id="paragraf-6-ledd-5">Institusjonen fastsetter nærmere regler om det selvstendige arbeidet, herunder omfang, vurderingsform og om arbeidet skal utføres individuelt eller av flere studenter.</article></article><article class="legalArticle" data-lovdata-URL="LTI/forskrift/2005-12-01-1392/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Unntak</span></h2><article class="legalP" id="paragraf-7-ledd-1">Mastergrader opprettet ved kongelig resolusjon før 1. juli 2002 med hjemmel i lov 12. mai 1995 nr. 22 om universiteter og høgskoler eller lov 11. juli 1986 nr. 53 om private høyskoler, og med normert studietid 1-1 ½ år, kan videreføres.</article><article class="legalP" id="paragraf-7-ledd-2">Departementet kan i spesielle tilfeller godkjenne nye masterstudier av denne typen etter søknad.</article></article><article class="legalArticle" data-lovdata-URL="LTI/forskrift/2005-12-01-1392/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Forskriften trer i kraft straks. Samtidig oppheves forskrift 2. juli 2002 nr. 738 om krav til mastergrad.</article></article></main></body></html>