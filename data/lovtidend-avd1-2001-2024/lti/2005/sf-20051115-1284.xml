<!DOCTYPE html><html lang="no"><head><title>Forskrift om endring i forskrift til utfylling og gjennomføring mv. av skatteloven av 26. mars 1999 nr. 14.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-11-15-1284</dd><dt class="dokid">DokumentID</dt><dd class="dokid">LTI/forskrift/2005-11-15-1284</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 13 s 2049</dd><dt class="dateInForce">I kraft fra</dt><dd class="dateInForce">2005-11-15 med virkning fom inntektsåret 2005</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-11-19-1158</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1999-03-26-14/§2-1</li><li>lov/1999-03-26-14/§16-28</li></ul></dd><dt class="dateOfPublication">Kunngjort</dt><dd class="dateOfPublication">2005-11-18</dd><dt class="journalNumber">Journalnummer</dt><dd class="journalNumber">2005-1003</dd><dt class="titleShort">Korttittel</dt><dd class="titleShort">Endr. i FSFIN forskrift til skatteloven</dd><dt class="title">Tittel</dt><dd class="title">Forskrift om endring i forskrift til utfylling og gjennomføring mv. av skatteloven av 26. mars 1999 nr. 14.</dd><dt class="miscInformation">Annet om dokumentet</dt><dd class="miscInformation">Fastsatt av Finansdepartementet 15. november 2005 med hjemmel i lov 26. mars 1999 nr. 14 om skatt på inntekt og formue (skatteloven) § 2-1 ellevte ledd og § 16-28.</dd><dt class="refid">RefID</dt><dd class="refid">forskrift/2005-11-15-1284</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift til utfylling og gjennomføring mv. av skatteloven av 26. mars 1999 nr. 14.<ul class="tocSubUl"><li>I<ul class="tocSubUl"><li>§ 2-1-1. Lønnsinntekt</li><li>§ 2-1-2. Lønn fra den norske stat</li><li>§ 2-1-3. Arbeidsopphold</li><li>§ 2-1-4. Beregning av oppholdstid utenfor riket</li><li>§ 2-1-5. Opphold i riket</li><li>§ 2-1-6. Utvidet opphold i riket som følge av upåregnelige forhold som verken personen eller dennes arbeidsgiver rår over</li><li>§ 2-1-7. Arbeidsopphold som hovedsakelig finner sted utenfor andre staters territorium</li><li>§ 2-1-8. Gjennomføring av skattenedsettelsen</li><li>§ 2-1-9. Dokumentasjonsplikt</li></ul></li><li>II<ul class="tocSubUl"><li>§ 16-28-20. Anvendelsesområde for bestemmelsene om den alternative fordelingsmetoden</li><li>§ 16-28-21. Fastsettelse av det beløp som norsk skatt skal nedsettes med</li><li>§ 16-28-22. Tilordning av inntekter og kostnader ved fastsettelse av norsk skatt på inntekt som omfattes av § 16-28-20 første ledd</li><li>§ 16-28-23. Tidfesting av inntekter og kostnader</li><li>§ 16-28-24. Beløp i fremmed valuta</li><li>§ 16-28-25. Dokumentasjonsplikt</li></ul></li><li>III</li></ul></li></ul></dd></dl></header><main class="documentBody" data-lovdata-URL="LTI/forskrift/2005-11-15-1284" id="dokument"><h1>Forskrift om endring i forskrift til utfylling og gjennomføring mv. av skatteloven av 26. mars 1999 nr. 14.</h1><section class="section" data-name="kapI" id="kapittel-1" data-lovdata-URL="LTI/forskrift/2005-11-15-1284/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 19. november 1999 nr. 1158 til utfylling og gjennomføring mv. av skatteloven av 26. mars 1999 nr. 14 gjøres følgende endringer:</article> <article class="defaultP" margin-top="true">§ 2-1 skal lyde:</article><span class="futuretitle" id="kapittel-1-foreslåttittel-1">§ 2-1. Person bosatt i riket</span><span class="futuretitle" id="kapittel-1-foreslåttittel-2">Nedsettelse av skatt på lønnsinntekt ved minst 12 måneders sammenhengende arbeidsopphold utenfor riket</span><article class="futureLegalArticle" data-name="§2-1-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 2-1-1</span>. <span class="legalArticleTitle">Lønnsinntekt</span></span><article class="numberedLegalP" data-numerator="1" id="kapittel-1-foreslåttparagraf-1-nummer-1">(1) Med lønnsinntekt menes ytelser som nevnt i skatteloven § 5-10 bokstavene a og d, samt følgende ytelser i den utstrekning de trer i stedet for lønnsinntekt:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-1-nummer-1-punkt-1"><article class="legalP" id="kapittel-1-foreslåttparagraf-1-nummer-1-punkt-1-ledd-1">sykepenger etter folketrygdloven kapittel 8, herunder sykepenger fra arbeidsgiver i arbeidsgiverperioden,</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-1-nummer-1-punkt-2"><article class="legalP" id="kapittel-1-foreslåttparagraf-1-nummer-1-punkt-2-ledd-1">fødselspenger og adopsjonspenger etter folketrygdloven kapittel 14,</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-1-nummer-1-punkt-3"><article class="legalP" id="kapittel-1-foreslåttparagraf-1-nummer-1-punkt-3-ledd-1">tilsvarende ytelser fra offentlig trygdeordning i annen stat eller fra privat forsikringsordning (finansiert av arbeidsgiver), men kun i den periode personen ville hatt krav på slike ytelser fra den norske folketrygden dersom vedkommende hadde vært medlem av den norske folketrygden.</article></article></li></ul></article><article class="numberedLegalP" data-numerator="2" id="kapittel-1-foreslåttparagraf-1-nummer-2">(2) Med lønnsinntekt menes ikke inntekt for arbeid utført i riket under opphold som nevnt i § 2-1-5.</article></article><article class="futureLegalArticle" data-name="§2-1-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2-1-2</span>. <span class="legalArticleTitle">Lønn fra den norske stat</span></span><article class="legalP" id="kapittel-1-foreslåttparagraf-2-ledd-1">Som lønn fra den norske stat anses også lønn utbetalt av andre, såfremt lønnen dekkes av statlige midler som er øremerket til avlønning av et bestemt antall personer til bestemte oppdrag.</article></article><article class="futureLegalArticle" data-name="§2-1-3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 2-1-3</span>. <span class="legalArticleTitle">Arbeidsopphold</span></span><article class="numberedLegalP" data-numerator="1" id="kapittel-1-foreslåttparagraf-3-nummer-1">(1) Med arbeidsopphold menes opphold hvor hovedformålet er å utføre personlige tjenester av økonomisk karakter i eller utenfor et tjenesteforhold, men ikke som ledd i virksomhet. Utenlandsopphold hvor personen arbeider mindre enn femti prosent av full stilling, anses ikke som arbeidsopphold.</article><article class="numberedLegalP" data-numerator="2" id="kapittel-1-foreslåttparagraf-3-nummer-2">(2) Opphold hvor personen mottar ytelser som nevnt i § 2-1-1 bokstavene a-c anses også som arbeidsopphold. Det gjelder likevel ikke dersom personen på det tidspunkt vedkommende tok arbeidsopphold utenfor riket visste eller burde ha visst at vilkårene for ytelser som nevnt i § 2-1-1 bokstavene a-c var oppfylt eller ville bli oppfylt i løpet av oppholdet.</article></article><article class="futureLegalArticle" data-name="§2-1-4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 2-1-4</span>. <span class="legalArticleTitle">Beregning av oppholdstid utenfor riket</span></span><article class="numberedLegalP" data-numerator="1" id="kapittel-1-foreslåttparagraf-4-nummer-1">(1) Oppholdstid utenfor riket etter skatteloven § 2-1 tiende ledd bokstav a regnes fra og med første hele døgn (00.00 – 24.00) utenfor riket til og med siste hele døgn (00.00 – 24.00) utenfor riket.</article><article class="numberedLegalP" data-numerator="2" id="kapittel-1-foreslåttparagraf-4-nummer-2">(2) Seks-, tolv- og 30-månedersperiodene som nevnt i skatteloven § 2-1 tiende ledd bokstav a, regnes fra dato til dato.</article><article class="numberedLegalP" data-numerator="3" id="kapittel-1-foreslåttparagraf-4-nummer-3">(3) Arbeidsopphold utenfor riket med inntekt som nevnt i skatteloven § 2-1 tiende ledd bokstav c, kan medregnes ved beregningen av oppholdets lengde etter skatteloven § 2-1 tiende ledd bokstav a.</article><article class="numberedLegalP" data-numerator="4" id="kapittel-1-foreslåttparagraf-4-nummer-4">(4) Arbeidsopphold utenfor riket med lønn fra andre enn den norske stat, kan ikke medregnes i seks- eller tolv-månedersperiodene som nevnt i skatteloven § 2-1 tiende ledd bokstav a annet punktum.</article><article class="numberedLegalP" data-numerator="5" id="kapittel-1-foreslåttparagraf-4-nummer-5">(5) Opptjente opphold i riket som nevnt i § 2-1-5 og § 2-1-6, kan ikke medregnes i seks- eller tolv-månedersperiodene som nevnt i skatteloven § 2-1 tiende ledd bokstav a, når slike opphold avslutter et arbeidsopphold utenfor riket. Opptjente opphold i riket kan tas ut samlet.</article></article><article class="futureLegalArticle" data-name="§2-1-5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 2-1-5</span>. <span class="legalArticleTitle">Opphold i riket</span></span><article class="numberedLegalP" data-numerator="1" id="kapittel-1-foreslåttparagraf-5-nummer-1">(1) Personen opptjener rett til å oppholde seg i riket under utlandsoppholdet i inntil seks dager for hver hele måned vedkommende har hatt arbeidsopphold utenfor riket.</article><article class="numberedLegalP" data-numerator="2" id="kapittel-1-foreslåttparagraf-5-nummer-2">(2) Ved beregningen av oppholdsdager i riket, regnes ethvert døgn eller del av døgn som en dag.</article></article><article class="futureLegalArticle" data-name="§2-1-6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 2-1-6</span>. <span class="legalArticleTitle">Utvidet opphold i riket som følge av upåregnelige forhold som verken personen eller dennes arbeidsgiver rår over</span></span><article class="numberedLegalP" data-numerator="1" id="kapittel-1-foreslåttparagraf-6-nummer-1">(1) I tillegg til opphold som nevnt i § 2-1-5, opptjener personen rett til å oppholde seg i riket under utlandsoppholdet i inntil tre dager for hver hele måned vedkommende har hatt arbeidsopphold utenfor riket, hvis oppholdet i riket skyldes forhold som var upåregnelige da arbeidsoppholdet ble påbegynt og som verken personen eller dennes arbeidsgiver rår over.</article><article class="numberedLegalP" data-numerator="2" id="kapittel-1-foreslåttparagraf-6-nummer-2">(2) Ved beregningen av oppholdsdager i riket, regnes ethvert døgn eller del av døgn som en dag.</article><article class="numberedLegalP" data-numerator="3" id="kapittel-1-foreslåttparagraf-6-nummer-3">(3) Retten til utvidet opphold i riket bortfaller uansett når personens opphold i riket ikke lenger skyldes upåregnelige forhold som verken personen eller dennes arbeidsgiver rår over.</article><article class="numberedLegalP" data-numerator="4" id="kapittel-1-foreslåttparagraf-6-nummer-4">(4) Med upåregnelige forhold menes hendelser, inngrep eller hindringer som ikke med rimelighet kunne tas i betraktning da arbeidsoppholdet ble påbegynt. Dette omfatter ytre begivenheter som krig, uro, stengte grenser, naturkatastrofer, samt egen alvorlig sykdom eller alvorlig sykdom hos personens ektefelle, samboer, mindreårige barn eller foreldre.</article></article><article class="futureLegalArticle" data-name="§2-1-7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 2-1-7</span>. <span class="legalArticleTitle">Arbeidsopphold som hovedsakelig finner sted utenfor andre staters territorium</span></span><article class="legalP" id="kapittel-1-foreslåttparagraf-7-ledd-1">Et arbeidsopphold anses hovedsakelig å finne sted utenfor andre staters territorium etter skatteloven § 2-1 tiende ledd bokstav c nr. 2 når skattyter i løpet av arbeidsoppholdet utenfor riket, oppholder seg mer utenfor enn innenfor andre staters territorium.</article></article><article class="futureLegalArticle" data-name="§2-1-8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 2-1-8</span>. <span class="legalArticleTitle">Gjennomføring av skattenedsettelsen</span></span><article class="legalP" id="kapittel-1-foreslåttparagraf-8-ledd-1">Skattenedsettelse som nevnt i skatteloven § 2-1 tiende ledd gjennomføres etter bestemmelsene i § 16-28 del B i denne forskrift.</article></article><article class="futureLegalArticle" data-name="§2-1-9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 2-1-9</span>. <span class="legalArticleTitle">Dokumentasjonsplikt</span></span><article class="legalP" id="kapittel-1-foreslåttparagraf-9-ledd-1">Person som krever skattenedsettelse etter skatteloven § 2-1 tiende ledd, må godtgjøre at vilkårene er oppfylt. Ligningsmyndighetene kan kreve at dokumentasjon på fremmed språk også fremlegges i norsk oversettelse foretatt av autorisert translatør.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2005-11-15-1284/KAPITTEL_2"><h2 data-text-align="center">II</h2><article class="defaultP">§ 16-28 del B skal lyde:</article><span class="futuretitle" id="kapittel-2-foreslåttittel-1">B. Den alternative fordelingsmetoden</span><article class="futureLegalArticle" data-name="§16-28-20" id="kapittel-2-foreslåttparagraf-1"><span class="futureLegalArticleHeader"><span class="legalArticleValue">§ 16-28-20</span>. <span class="legalArticleTitle">Anvendelsesområde for bestemmelsene om den alternative fordelingsmetoden</span></span><article class="numberedLegalP" data-numerator="1" id="kapittel-2-foreslåttparagraf-1-nummer-1">(1) Bestemmelsene i § 16-28 del B i denne forskrift gjelder ved:<ul class="defaultList"><li data-li-identifier="a)" data-name="a)"><article class="listArticle" id="kapittel-2-foreslåttparagraf-1-nummer-1-punkt-1"><article class="legalP" id="kapittel-2-foreslåttparagraf-1-nummer-1-punkt-1-ledd-1">Fastsettelse av norsk skatt på skattyters øvrige inntekter når vedkommende oppebærer <ul class="defaultList"><li data-li-identifier="1." data-name="1."><article class="listArticle" id="kapittel-2-foreslåttparagraf-1-nummer-1-punkt-1-ledd-1-punkt-1"><article class="legalP" id="kapittel-2-foreslåttparagraf-1-nummer-1-punkt-1-ledd-1-punkt-1-ledd-1">inntekt fra utlandet som etter skatteavtale eller annen folkerettslig overenskomst er unntatt fra skattlegging i Norge og alternativ fordeling etter avtalen kan anvendes, eller</article></article></li><li data-li-identifier="2." data-name="2."><article class="listArticle" id="kapittel-2-foreslåttparagraf-1-nummer-1-punkt-1-ledd-1-punkt-2"><article class="legalP" id="kapittel-2-foreslåttparagraf-1-nummer-1-punkt-1-ledd-1-punkt-2-ledd-1">lønnsinntekt fra utlandet som er unntatt fra skattlegging i Norge i henhold til ordinær fordelingsmetode i skatteavtalens eller den folkerettslige overenskomstens metodebestemmelse og progresjonsforbehold etter avtalen kan anvendes.</article></article></li></ul></article></article></li><li data-li-identifier="b)" data-name="b)"><article class="listArticle" id="kapittel-2-foreslåttparagraf-1-nummer-1-punkt-2"><article class="legalP" id="kapittel-2-foreslåttparagraf-1-nummer-1-punkt-2-ledd-1">Fastsettelse av norsk skatt når skattyter oppebærer <ul class="defaultList"><li data-li-identifier="1." data-name="1."><article class="listArticle" id="kapittel-2-foreslåttparagraf-1-nummer-1-punkt-2-ledd-1-punkt-1"><article class="legalP" id="kapittel-2-foreslåttparagraf-1-nummer-1-punkt-2-ledd-1-punkt-1-ledd-1">inntekt fra utlandet som gir rett til skattenedsettelse i henhold til en skatteavtale, eller</article></article></li><li data-li-identifier="2." data-name="2."><article class="listArticle" id="kapittel-2-foreslåttparagraf-1-nummer-1-punkt-2-ledd-1-punkt-2"><article class="legalP" id="kapittel-2-foreslåttparagraf-1-nummer-1-punkt-2-ledd-1-punkt-2-ledd-1">lønnsinntekt opptjent ved arbeidsopphold utenfor riket som gir rett til skattenedsettelse i henhold til skatteloven § 2-1 tiende ledd.</article></article></li></ul></article></article></li></ul></article><article class="numberedLegalP" data-numerator="2" id="kapittel-2-foreslåttparagraf-1-nummer-2">(2) Dersom skattyter både har inntekt som omfattes av reglene om kreditfradrag i skatteloven § 16-20 flg. og inntekt som omfattes av bestemmelsene i § 16-28 del B i denne forskrift, skal nedsettelsen av norsk skatt etter reglene i § 16-28 del B i denne forskrift foretas før det beregnes maksimalt kreditfradrag etter skatteloven § 16-21.</article><article class="numberedLegalP" data-numerator="3" id="kapittel-2-foreslåttparagraf-1-nummer-3">(3) Inntekter som omfattes av bestemmelsene i § 16-28 del B i denne forskrift, skal verken tas med i globalinntekten eller i utenlandsinntekten ved beregningen av det maksimale kreditfradrag i skatteloven § 16-21.</article></article><article class="futureLegalArticle" data-name="§16-28-21" id="kapittel-2-foreslåttparagraf-2"><span class="futureLegalArticleHeader"><span class="legalArticleValue">§ 16-28-21</span>. <span class="legalArticleTitle">Fastsettelse av det beløp som norsk skatt skal nedsettes med</span></span><article class="legalP" id="kapittel-2-foreslåttparagraf-2-ledd-1">Det beløp som norsk skatt skal nedsettes med, fastsettes til den del av den norske skatten av samlet skattepliktig inntekt og inntekt som omfattes av § 16-28-20 første ledd bokstav a), som forholdsmessig faller på inntekten som omfattes av § 16-28-20 første ledd.</article></article><article class="futureLegalArticle" data-name="§16-28-22" id="kapittel-2-foreslåttparagraf-3"><span class="futureLegalArticleHeader"><span class="legalArticleValue">§ 16-28-22</span>. <span class="legalArticleTitle">Tilordning av inntekter og kostnader ved fastsettelse av norsk skatt på inntekt som omfattes av § 16-28-20 første ledd</span></span><article class="legalP" id="kapittel-2-foreslåttparagraf-3-ledd-1">Ved fastsettelse av den del av den norske skatten som forholdsmessig faller på inntekter som er omfattet av § 16-28-20 første ledd, anvendes følgende fremgangsmåte:<ul class="defaultList"><li data-li-identifier="a." data-name="a."><article class="listArticle" id="kapittel-2-foreslåttparagraf-3-ledd-1-punkt-1"><article class="legalP" id="kapittel-2-foreslåttparagraf-3-ledd-1-punkt-1-ledd-1">Inntekter som er omfattet av § 16-28-20 første ledd, skal tilordnes utlandet. Kostnader som har direkte tilknytning til inntekter som nevnt i forrige punktum, skal tilordnes utlandet.</article></article></li><li data-li-identifier="b." data-name="b."><article class="listArticle" id="kapittel-2-foreslåttparagraf-3-ledd-1-punkt-2"><article class="legalP" id="kapittel-2-foreslåttparagraf-3-ledd-1-punkt-2-ledd-1">Kostnader som ikke kan tilordnes en bestemt inntekt, skal tilordnes Norge eller utlandet forholdsmessig etter hvor nettoinntekten for øvrig er tilordnet. Gjeldsrenter som er fradragsberettigede i Norge, skal alltid tilordnes slik.</article></article></li><li data-li-identifier="c." data-name="c."><article class="listArticle" id="kapittel-2-foreslåttparagraf-3-ledd-1-punkt-3"><article class="legalP" id="kapittel-2-foreslåttparagraf-3-ledd-1-punkt-3-ledd-1">Når ektefeller lignes særskilt eller felles med fordeling av skatt, skal hver ektefelle ses for seg ved fastsettelsen av den del av den norske skatten som forholdsmessig faller på inntekten som er omfattet av § 16-28-20 første ledd. Den enkelte ektefelles gjeldsrenter som er fradragsberettiget i Norge, fordeles etter dennes nettoinntekt i Norge og utlandet.</article></article></li></ul></article></article><article class="futureLegalArticle" data-name="§16-28-23" id="kapittel-2-foreslåttparagraf-4"><span class="futureLegalArticleHeader"><span class="legalArticleValue">§ 16-28-23</span>. <span class="legalArticleTitle">Tidfesting av inntekter og kostnader</span></span><article class="legalP" id="kapittel-2-foreslåttparagraf-4-ledd-1">Når inntekt som er omfattet av § 16-28-20 første ledd skal inngå i beregningsgrunnlaget for fastsettelse av norsk skatt, skal inntekter og kostnader tidfestes i samsvar med norsk skattelovgivning.</article></article><article class="futureLegalArticle" data-name="§16-28-24" id="kapittel-2-foreslåttparagraf-5"><span class="futureLegalArticleHeader"><span class="legalArticleValue">§ 16-28-24</span>. <span class="legalArticleTitle">Beløp i fremmed valuta</span></span><article class="numberedLegalP" data-numerator="1" id="kapittel-2-foreslåttparagraf-5-nummer-1">(1) Beløp i fremmed valuta skal omregnes etter kursen på transaksjonstidspunktet eller etter en årlig gjennomsnittskurs.</article><article class="numberedLegalP" data-numerator="2" id="kapittel-2-foreslåttparagraf-5-nummer-2">(2) Hvis skattyter kan dokumentere at en vesentlig del av inntekten som er omfattet av § 16-28-20 første ledd, er vekslet om på et annet tidspunkt og til en annen kurs enn det som følger av første ledd, kan ligningsmyndighetene samtykke i at en annen kurs skal anvendes ved omregningen.</article></article><article class="futureLegalArticle" data-name="§16-28-25" id="kapittel-2-foreslåttparagraf-6"><span class="futureLegalArticleHeader"><span class="legalArticleValue">§ 16-28-25</span>. <span class="legalArticleTitle">Dokumentasjonsplikt</span></span><article class="numberedLegalP" data-numerator="1" id="kapittel-2-foreslåttparagraf-6-nummer-1">(1) Skattyter skal foreslå en fordeling av inntekter og kostnader mellom Norge og andre stater på et eget skjema som skal vedlegges selvangivelsen.</article><article class="numberedLegalP" data-numerator="2" id="kapittel-2-foreslåttparagraf-6-nummer-2">(2) Ligningsmyndighetene kan kreve nærmere dokumentasjon av inntekter og utgifter i andre stater.</article><article class="numberedLegalP" data-numerator="3" id="kapittel-2-foreslåttparagraf-6-nummer-3">(3) Ligningsmyndighetene kan kreve at dokumentasjon etter denne forskrift fremlegges i notarialbekreftet kopi.</article><article class="numberedLegalP" data-numerator="4" id="kapittel-2-foreslåttparagraf-6-nummer-4">(4) Ligningsmyndighetene kan kreve at dokumentasjon etter denne forskrift fremlegges sammen med oversettelse til norsk av autorisert translatør.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2005-11-15-1284/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">Endringene under I og II trer i kraft straks med virkning fra og med inntektsåret 2005.</article></section></main></body></html>