<!DOCTYPE html><html lang="no"><head><title>Forskrift om generelle dyrehelsemessige betingelser for produksjon, bearbeiding, omsetning og import fra tredjeland av næringsmidler av animalsk opprinnelse til konsum.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-09-09-1045</dd><dt class="dokid">DokumentID</dt><dd class="dokid">LTI/forskrift/2005-09-09-1045</dd><dt class="ministry">Departement</dt><dd class="ministry"><ul><li>Fiskeridepartementet</li><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 11 s 1826</dd><dt class="dateInForce">I kraft fra</dt><dd class="dateInForce">2005-09-09</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§9</li><li>lov/2003-12-19-124/§10</li><li>lov/2003-12-19-124/§12</li><li>lov/2003-12-19-124/§15</li><li>lov/2003-12-19-124/§19</li><li>lov/2003-12-19-124/§33</li><li>forskrift/2003-12-19-1790</li></ul></dd><dt class="dateOfPublication">Kunngjort</dt><dd class="dateOfPublication">2005-09-16</dd><dt class="journalNumber">Journalnummer</dt><dd class="journalNumber">2005-0873</dd><dt class="titleShort">Korttittel</dt><dd class="titleShort">Forskr om dyrehelsemessige betingelser, konsum</dd><dt class="title">Tittel</dt><dd class="title">Forskrift om generelle dyrehelsemessige betingelser for produksjon, bearbeiding, omsetning og import fra tredjeland av næringsmidler av animalsk opprinnelse til konsum.</dd><dt class="miscInformation">Annet om dokumentet</dt><dd class="miscInformation">Fastsatt av Landbruks- og matdepartementet og Fiskeri- og kystdepartementet 9. september 2005 med hjemmel i lov 19. desember 2003 nr. 124 om matproduksjon og mattrygghet mv. (matloven) § 9 første ledd, § 10 annet ledd, § 12, § 15, § 19 og § 33, jf. delegeringsvedtak 19. desember 2003 nr. 1790. Jf. EØS-avtalen vedlegg I (direktiv 2002/99/EF).</dd><dt class="refid">RefID</dt><dd class="refid">forskrift/2005-09-09-1045</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om generelle dyrehelsemessige betingelser for produksjon, bearbeiding, omsetning og import fra tredjeland av næringsmidler av animalsk opprinnelse til konsum.<ul class="tocSubUl"><li>Kapittel I. Formål, virkeområde og definisjoner<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li></ul></li><li>Kapittel II. Krav til produksjon, bearbeiding og omsetning<ul class="tocSubUl"><li>§ 4. Generelle krav</li><li>§ 5. Vilkår for produksjon, bearbeiding og omsetning fra restriksjonsbelagte områder</li></ul></li><li>Kapittel III. Import fra tredjeland<ul class="tocSubUl"><li>§ 6. Generelle krav</li><li>§ 7. Helsesertifikat</li></ul></li><li>Kapittel IV. Administrative bestemmelser, sanksjoner og straff<ul class="tocSubUl"><li>§ 8. Tilsyn og vedtak</li><li>§ 9. Dispensasjon</li><li>§ 10. Straff</li><li>§ 11. Ikrafttredelse</li></ul></li><li>Vedlegg I: Sykdommer med betydning for handel med næringsmidler av animalsk opprinnelse som det er fastsatt harmoniserte bestemmelser for bekjempelse av innenfor EØS</li><li>Vedlegg II: Særskilt stempelmerking av kjøtt fra et område eller del av et område, som ikke oppfyller alle relevante dyrehelsevilkår</li><li>Vedlegg III: Behandling for å eliminere dyrehelsemessig risiko i forbindelse med kjøtt og melk</li></ul></li></ul></dd></dl></header><main class="documentBody" data-lovdata-URL="LTI/forskrift/2005-09-09-1045" id="dokument"><h1>Forskrift om generelle dyrehelsemessige betingelser for produksjon, bearbeiding, omsetning og import fra tredjeland av næringsmidler av animalsk opprinnelse til konsum.</h1><section class="section" data-name="kapI" id="kapittel-1" data-lovdata-URL="LTI/forskrift/2005-09-09-1045/KAPITTEL_1"><h2>Kapittel I. Formål, virkeområde og definisjoner</h2><article class="legalArticle" data-lovdata-URL="LTI/forskrift/2005-09-09-1045/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med denne forskriften er å forebygge spredning av smittsomme dyresykdommer.</article></article><article class="legalArticle" data-lovdata-URL="LTI/forskrift/2005-09-09-1045/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften fastsetter dyrehelsemessige betingelser for produksjon, bearbeiding, omsetning og import fra tredjeland av næringsmidler av animalsk opprinnelse til konsum.</article><article class="legalP" id="kapittel-1-paragraf-2-ledd-2">Forskriften retter seg mot enhver næringsmiddelvirksomhet, fra primærproduksjon til og med lagring, transport, salg eller levering til sluttforbruker.</article><article class="legalP" id="kapittel-1-paragraf-2-ledd-3">Forskriften gjelder ikke produksjon, bearbeiding og omsetning av akvakulturdyr og akvakulturprodukter innenfor EØS og ved import fra tredjeland.</article></article><article class="legalArticle" data-lovdata-URL="LTI/forskrift/2005-09-09-1045/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I denne forskrift forståes med:<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>Akvakulturanlegg:</i> enhver virksomhet, og generelt enhver geografisk avgrenset installasjon, hvor akvakulturdyr oppdrettes eller holdes i den hensikt at de senere skal omsettes. Områder satt av som havbeite og kultiveringsanlegg er akvakulturanlegg i forskriftens forstand.</article></article></li><li data-li-identifier="2." data-name="2."><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>Akvakulturdyr og -produkter:</i> levende akvatiske dyr som kommer fra et akvakulturanlegg, eller er ment for et akvakulturanlegg, og produkter fra disse.</article></article></li><li data-li-identifier="3." data-name="3."><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1"><i>Næringsmiddelvirksomhet:</i> ethvert foretak som foretar en hvilken som helst aktivitet i forbindelse med produksjon, bearbeiding, omsetning og import av næringsmidler av animalsk opprinnelse.</article></article></li><li data-li-identifier="4." data-name="4."><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1"><i>Næringsmidler av animalsk opprinnelse:</i> produkter som er fremstilt av dyr, samt produkter avledet fra slike, beregnet på konsum, herunder dyr som er levende når de tilberedes til konsum.</article></article></li><li data-li-identifier="5." data-name="5."><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1"><i>Offentlig veterinær:</i> veterinær som er utpekt av vedkommende kompetente myndighet.</article></article></li><li data-li-identifier="6." data-name="6."><article class="listArticle" id="kapittel-1-paragraf-3-ledd-1-punkt-6"><article class="legalP" id="kapittel-1-paragraf-3-ledd-1-punkt-6-ledd-1"><i>Omsetning:</i> besittelse med sikte på salg, utbud for salg, distribusjon, samt selve salget og enhver annen form for overdragelse med eller uten vederlag.</article></article></li><li data-li-identifier="7." data-name="7."><article class="listArticle" id="kapittel-1-paragraf-3-ledd-1-punkt-7"><article class="legalP" id="kapittel-1-paragraf-3-ledd-1-punkt-7-ledd-1"><i>Sluttforbruker:</i> den endelige forbruker av et næringsmiddel, som ikke bruker næringsmiddelet som ledd i en næringsmiddelvirksomhets aktiviteter.</article></article></li><li data-li-identifier="8." data-name="8."><article class="listArticle" id="kapittel-1-paragraf-3-ledd-1-punkt-8"><article class="legalP" id="kapittel-1-paragraf-3-ledd-1-punkt-8-ledd-1"><i>Tredjeland:</i> land som ikke er medlem av Den Europeiske Union (EU) eller gjennom EØS-avtalen har inngått avtale med EU om handel med næringsmidler av animalsk opprinnelse.</article></article></li></ul></article></article></section><section class="section" data-name="kapII" id="kapittel-2" data-lovdata-URL="LTI/forskrift/2005-09-09-1045/KAPITTEL_2"><h2>Kapittel II. Krav til produksjon, bearbeiding og omsetning</h2><article class="legalArticle" data-lovdata-URL="LTI/forskrift/2005-09-09-1045/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Generelle krav</span></h3><article class="legalP" id="kapittel-2-paragraf-1-ledd-1">Næringsmidler av animalsk opprinnelse skal fremstilles av dyr:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">som ikke kommer fra en virksomhet, et område eller del av et område som er omfattet av dyrehelsemessige restriksjoner for de aktuelle dyr og produkter, på grunn av dyresykdom oppført på listen i vedlegg I, eller</article></article></li><li data-li-identifier="2." data-name="2."><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">som, dersom det gjelder kjøttprodukter, ikke er slaktet i en virksomhet der det under slakte- eller produksjonsprosessen finnes dyr, eller hele eller deler av skrotter fra dyr, som er smittet eller mistenkt smittet med sykdom oppført i vedlegg I, med mindre mistanken er avkreftet.</article></article></li></ul></article></article><article class="legalArticle" data-lovdata-URL="LTI/forskrift/2005-09-09-1045/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Vilkår for produksjon, bearbeiding og omsetning fra restriksjonsbelagte områder</span></h3><article class="legalP" id="kapittel-2-paragraf-2-ledd-1">Mattilsynet kan likevel tillate produksjon, bearbeiding og omsetning av næringsmidler av animalsk opprinnelse fra et område, eller del av et område, som er omfattet av restriksjoner på grunn av dyresykdommer i vedlegg I. Forutsetningene for slik tillatelse er at:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">næringsmidlene ikke kommer fra en driftsenhet som er smittet eller mistenkt for å være smittet av dyresykdom nevnt i vedlegg I,</article></article></li><li data-li-identifier="2." data-name="2."><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">produktene behandles på en måte som er tilstrekkelig til å eliminere den dyrehelsemessige risikoen i henhold til vedlegg III, og behandlingen foretas på en virksomhet som er godkjent for dette formålet,</article></article></li><li data-li-identifier="3." data-name="3."><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">produktene før behandling som nevnt i vedlegg III, fremstilles, håndteres, transporteres og lagres atskilt fra, eller på andre tidspunkt, enn produkter som oppfyller alle dyrehelsemessige betingelser,</article></article></li><li data-li-identifier="4." data-name="4."><article class="listArticle" id="kapittel-2-paragraf-2-ledd-1-punkt-4"><article class="legalP" id="kapittel-2-paragraf-2-ledd-1-punkt-4-ledd-1">transporten ut av det restriksjonsbelagte området foregår på en måte som er godkjent av vedkommende kompetente myndighet, og</article></article></li><li data-li-identifier="5." data-name="5."><article class="listArticle" id="kapittel-2-paragraf-2-ledd-1-punkt-5"><article class="legalP" id="kapittel-2-paragraf-2-ledd-1-punkt-5-ledd-1">produktene er tydelig merket i henhold til vedlegg II.</article></article></li></ul></article></article></section><section class="section" data-name="kapIII" id="kapittel-3" data-lovdata-URL="LTI/forskrift/2005-09-09-1045/KAPITTEL_3"><h2>Kapittel III. Import fra tredjeland</h2><article class="legalArticle" data-lovdata-URL="LTI/forskrift/2005-09-09-1045/§6" data-name="§6" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Generelle krav</span></h3><article class="legalP" id="kapittel-3-paragraf-1-ledd-1">Næringsmidler av animalsk opprinnelse kan bare importeres fra tredjeland dersom de oppfyller vilkårene i kapittel II.</article><article class="legalP" id="kapittel-3-paragraf-1-ledd-2">Næringsmidlene skal i tillegg komme fra godkjente tredjeland eller godkjente områder i tredjeland.</article></article><article class="legalArticle" data-lovdata-URL="LTI/forskrift/2005-09-09-1045/§7" data-name="§7" id="kapittel-3-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Helsesertifikat</span></h3><article class="legalP" id="kapittel-3-paragraf-2-ledd-1">Næringsmidler av animalsk opprinnelse fra tredjeland skal følges av helsesertifikat skrevet ut av en representant for kompetent myndighet. Helsesertifikatet skal bekrefte at produktene oppfyller de dyrehelsemessige vilkårene for import i kapittel II.</article><article class="legalP" id="kapittel-3-paragraf-2-ledd-2">Sertifikatene skal for øvrig oppfylle følgende krav:<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-2-ledd-2-punkt-1"><article class="legalP" id="kapittel-3-paragraf-2-ledd-2-punkt-1-ledd-1">være utstedt, underskrevet og påført offisielt stempel fra kompetent myndighet i avsenderstaten. Består sertifikatene av flere ark, skal hvert ark være underskrevet og stemplet,</article></article></li><li data-li-identifier="2." data-name="2."><article class="listArticle" id="kapittel-3-paragraf-2-ledd-2-punkt-2"><article class="legalP" id="kapittel-3-paragraf-2-ledd-2-punkt-2-ledd-1">være skrevet på minst ett av de offisielle språkene i mottakerlandet og minst ett av de offisielle språkene i det landet hvor grensekontrollen skal foregå, eller følges av en godkjent oversettelse til det eller de språkene,</article></article></li><li data-li-identifier="3." data-name="3."><article class="listArticle" id="kapittel-3-paragraf-2-ledd-2-punkt-3"><article class="legalP" id="kapittel-3-paragraf-2-ledd-2-punkt-3-ledd-1">foreligge i original,</article></article></li><li data-li-identifier="4." data-name="4."><article class="listArticle" id="kapittel-3-paragraf-2-ledd-2-punkt-4"><article class="legalP" id="kapittel-3-paragraf-2-ledd-2-punkt-4-ledd-1">bestå av ett enkelt papirark eller to eller flere sider som er del av et enkelt udelt papirark, eller flere sider som er nummerert slik at det framgår at hver enkelt side er del av en avsluttet serie,</article></article></li><li data-li-identifier="5." data-name="5."><article class="listArticle" id="kapittel-3-paragraf-2-ledd-2-punkt-5"><article class="legalP" id="kapittel-3-paragraf-2-ledd-2-punkt-5-ledd-1">ha ett enkelt referansenummer. Dersom sertifikatet består av flere sider, skal referansenummeret stå på hver side, og</article></article></li><li data-li-identifier="6." data-name="6."><article class="listArticle" id="kapittel-3-paragraf-2-ledd-2-punkt-6"><article class="legalP" id="kapittel-3-paragraf-2-ledd-2-punkt-6-ledd-1">være utstedt før forsendelsen forlater kontrollen til vedkommende myndighet i avsenderstaten.</article></article></li></ul></article></article></section><section class="section" data-name="kapIV" id="kapittel-4" data-lovdata-URL="LTI/forskrift/2005-09-09-1045/KAPITTEL_4"><h2>Kapittel IV. Administrative bestemmelser, sanksjoner og straff</h2><article class="legalArticle" data-lovdata-URL="LTI/forskrift/2005-09-09-1045/§8" data-name="§8" id="kapittel-4-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Tilsyn og vedtak</span></h3><article class="legalP" id="kapittel-4-paragraf-1-ledd-1">Mattilsynet fører tilsyn og fatter nødvendige vedtak for å gjennomføre bestemmelsene gitt i og i medhold av denne forskriften.</article></article><article class="legalArticle" data-lovdata-URL="LTI/forskrift/2005-09-09-1045/§9" data-name="§9" id="kapittel-4-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Dispensasjon</span></h3><article class="legalP" id="kapittel-4-paragraf-2-ledd-1">Mattilsynet kan i særlige tilfeller dispensere fra bestemmelsene i denne forskriften, forutsatt at det ikke vil stride mot Norges internasjonale forpliktelser, herunder EØS-avtalen.</article></article><article class="legalArticle" data-lovdata-URL="LTI/forskrift/2005-09-09-1045/§10" data-name="§10" id="kapittel-4-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Straff</span></h3><article class="legalP" id="kapittel-4-paragraf-3-ledd-1">Forsettlig eller uaktsom overtredelse av denne forskriften eller bestemmelser og vedtak gitt i medhold av den, er straffbart i henhold til matloven § 28.</article></article><article class="legalArticle" data-lovdata-URL="LTI/forskrift/2005-09-09-1045/§11" data-name="§11" id="kapittel-4-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-4-ledd-1">Denne forskriften trer i kraft straks.</article></article></section><section class="section" data-name="vedleggI" id="kapittel-5" data-lovdata-URL="LTI/forskrift/2005-09-09-1045/KAPITTEL_5"><h2>Vedlegg I: Sykdommer med betydning for handel med næringsmidler av animalsk opprinnelse som det er fastsatt harmoniserte bestemmelser for bekjempelse av innenfor EØS</h2><article class="defaultP"><table><tbody><tr><td data-text-align="left" data-vertical-align="top">Klassisk svinepest<br />Afrikansk svinepest<br />Munn- og klauvsjuke<br />Aviær influensa<br />Newcastle disease<br />Kvegpest<br />Peste des petits ruminants<br />Smittsomt blæreutslett hos gris<br />Fiske- og skjellsykdommer</td><td data-text-align="left" data-vertical-align="top">Forskrift 27. juni 2002 nr. 732 om bekjempelse av dyresjukdommer<br /><br /><br /><br /><br /><br /><br /><br />Forskrift 4. juli 1991 nr. 509 om forebygging, begrensning og utrydding av sykdommer hos akvatiske organismer</td></tr></tbody></table></article></section><section class="section" data-name="vedleggII" id="kapittel-6" data-lovdata-URL="LTI/forskrift/2005-09-09-1045/KAPITTEL_6"><h2>Vedlegg II: Særskilt stempelmerking av kjøtt fra et område eller del av et område, som ikke oppfyller alle relevante dyrehelsevilkår</h2><ul class="defaultList"><li data-li-identifier="1." data-name="1."><article class="listArticle" id="kapittel-6-punkt-1"><article class="legalP" id="kapittel-6-punkt-1-ledd-1">Stempelmerket for ferskt kjøtt skal dekkes av et diagonalt kryss bestående av to rette linjer som krysser hverandre slik at midtpunktet befinner seg i midten av stempelet og opplysningene på stempelet fortsatt kan leses.</article></article></li><li data-li-identifier="2." data-name="2."><article class="listArticle" id="kapittel-6-punkt-2"><article class="legalP" id="kapittel-6-punkt-2-ledd-1">Stempelmerket nevnt i nr. 1 kan også være et ovalt merke som er 6,5 cm bredt og 4,5 cm høyt. Merket skal inneholde følgende lett leselige opplysninger: <ul class="defaultList"><li data-li-identifier="-" data-name="-"><article class="listArticle" id="kapittel-6-punkt-2-ledd-1-punkt-1"><article class="legalP" id="kapittel-6-punkt-2-ledd-1-punkt-1-ledd-1">i den øverste delen, EØS-landets navn eller ISO-kode med store bokstaver: B, CZ, DK, D, EE, EL, E, F, IRL, I, CY, LV, L, HU, MT, NL, NO, AT, PL, P, SI, SK, FIN, S, UK</article></article></li><li data-li-identifier="-" data-name="-"><article class="listArticle" id="kapittel-6-punkt-2-ledd-1-punkt-2"><article class="legalP" id="kapittel-6-punkt-2-ledd-1-punkt-2-ledd-1">i den midterste delen, slakteriets veterinære autorisasjonsnummer</article></article></li><li data-li-identifier="-" data-name="-"><article class="listArticle" id="kapittel-6-punkt-2-ledd-1-punkt-3"><article class="legalP" id="kapittel-6-punkt-2-ledd-1-punkt-3-ledd-1">i den nederst delen en av følgende forkortelser: CEE, EØF, EWG, EOK, EEC, EEG, ETY, EHS, EMÜ, EEK, EEB, EGK, KEE, EGS, EFTA</article></article></li><li data-li-identifier="-" data-name="-"><article class="listArticle" id="kapittel-6-punkt-2-ledd-1-punkt-4"><article class="legalP" id="kapittel-6-punkt-2-ledd-1-punkt-4-ledd-1">to rette linjer som krysser hverandre i stempelets sentrum og som er plassert slik at opplysningene fortsatt er tydelig synlige.</article></article></li></ul></article><article class="legalP" id="kapittel-6-punkt-2-ledd-2">Bokstavene skal være minst 0,8 cm høye og tallene minst 1 cm høye.</article><article class="legalP" id="kapittel-6-punkt-2-ledd-3">Stempelet skal inneholde opplysninger som gjør det mulig å identifisere veterinæren som har kontrollert kjøttet.</article><article class="legalP" id="kapittel-6-punkt-2-ledd-4">Merket skal påføres under direkte tilsyn av den offentlige veterinæren som fører tilsyn med at de dyrehelsemessige bestemmelsene blir overholdt.</article></article></li></ul></section><section class="section" data-name="vedleggIII" id="kapittel-7" data-lovdata-URL="LTI/forskrift/2005-09-09-1045/KAPITTEL_7"><h2>Vedlegg III: Behandling for å eliminere dyrehelsemessig risiko i forbindelse med kjøtt og melk</h2><article class="defaultP">Les vedlegget her: (pdf)</article></section></main></body></html>