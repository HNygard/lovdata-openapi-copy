<!DOCTYPE html><html lang="no"><head><title>Forskrift om merking, registrering og rapportering av småfe.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-11-30-1356</dd><dt class="dokid">DokumentID</dt><dd class="dokid">LTI/forskrift/2005-11-30-1356</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 14 s 2168</dd><dt class="dateInForce">I kraft fra</dt><dd class="dateInForce">2005-11-30</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§11</li><li>lov/2003-12-19-124/§14</li><li>lov/2003-12-19-124/§15</li><li>lov/2003-12-19-124/§33</li><li>forskrift/2003-12-19-1790</li></ul></dd><dt class="dateOfPublication">Kunngjort</dt><dd class="dateOfPublication">2005-12-06</dd><dt class="journalNumber">Journalnummer</dt><dd class="journalNumber">2005-1056</dd><dt class="titleShort">Korttittel</dt><dd class="titleShort">Forskrift om merking, registrering mv. av småfe</dd><dt class="title">Tittel</dt><dd class="title">Forskrift om merking, registrering og rapportering av småfe.</dd><dt class="miscInformation">Annet om dokumentet</dt><dd class="miscInformation">Fastsatt av Landbruks- og matdepartementet 30. november 2005 med hjemmel i lov 19. desember 2003 nr. 124 om matproduksjon og mattrygghet mv. (matloven) § 11, § 14, § 15 og § 33, jf. delegeringsvedtak 19. desember 2003 nr. 1790. Jf. EØS-avtalen vedlegg I kap. I (forordning (EF) nr. 21/2004).</dd><dt class="refid">RefID</dt><dd class="refid">forskrift/2005-11-30-1356</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om merking, registrering og rapportering av småfe.<ul class="tocSubUl"><li>I<ul class="tocSubUl"><li>§ 1. Gjennomføring av forordning (EF) nr. 21/2004</li><li>§ 2. Registreringsplikt</li><li>§ 3. Krav til øremerker</li><li>§ 4. Tap av øremerker</li><li>§ 5. Merking av dyr som overføres til nytt dyrehold i Norge</li><li>§ 6. Merking av dyr som er innført til Norge</li><li>§ 7. Merking av småfe som er født i Norge</li><li>§ 8. Dyreholdjournal</li><li>§ 9. Helsekort</li><li>§ 10. Oppbevaring av dyreholdjournal og helsekort</li><li>§ 11. Identitetskort for værer og bukker</li><li>§ 12. Rapportering til sentralt småferegister</li><li>§ 13. Tilsyn og vedtak</li><li>§ 14. Dispensasjon</li><li>§ 15. Straff</li><li>§ 16. Ikrafttredelse og overgangsbestemmelser</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2005-11-30-1356" id="dokument"><h1>Forskrift om merking, registrering og rapportering av småfe.</h1><section class="section" data-name="kapI" id="kapittel-1" data-lovdata-URL="LTI/forskrift/2005-11-30-1356/KAPITTEL_1"><h2 data-text-align="center">I</h2><article class="legalArticle" data-lovdata-URL="LTI/forskrift/2005-11-30-1356/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Gjennomføring av forordning (EF) nr. 21/2004</span></h3><article class="legalP" id="kapittel-1-paragraf-1-ledd-1">Forordning (EF) nr. 21/2004 om opprettelse av et system for identifikasjon og registrering av sauer og geiter og om endring av forordning (EF) nr. 1782/2003 og direktiv 92/102/EØF og direktiv 64/432/EØF gjelder som forskrift med de tilpasninger som følger av protokoll 1 til EØS-avtalen og avtalen for øvrig.</article></article><article class="legalArticle" data-lovdata-URL="LTI/forskrift/2005-11-30-1356/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Registreringsplikt</span></h3><article class="legalP" id="kapittel-1-paragraf-2-ledd-1">Dyreholder skal registrere bestilling av øremerker i Mattilsynets register over øremerker (Merkeregisteret). Beholdningen av øremerker skal ikke overskride antatt årlig forbruk.</article></article><article class="legalArticle" data-lovdata-URL="LTI/forskrift/2005-11-30-1356/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Krav til øremerker</span></h3><article class="legalP" id="kapittel-1-paragraf-3-ledd-1">Øremerker som omfattes av denne forskriften, skal være av en type som er godkjent av Mattilsynet.</article><article class="legalP" id="kapittel-1-paragraf-3-ledd-2">Følgende informasjon skal være forhåndspreget på øremerkene:<ul class="defaultList"><li data-li-identifier="1)" data-name="1)"><article class="listArticle" id="kapittel-1-paragraf-3-ledd-2-punkt-1"><article class="legalP" id="kapittel-1-paragraf-3-ledd-2-punkt-1-ledd-1">Mattilsynet: MT</article></article></li><li data-li-identifier="2)" data-name="2)"><article class="listArticle" id="kapittel-1-paragraf-3-ledd-2-punkt-2"><article class="legalP" id="kapittel-1-paragraf-3-ledd-2-punkt-2-ledd-1">Nasjonalitetsidentifikasjon: NO</article></article></li><li data-li-identifier="3)" data-name="3)"><article class="listArticle" id="kapittel-1-paragraf-3-ledd-2-punkt-3"><article class="legalP" id="kapittel-1-paragraf-3-ledd-2-punkt-3-ledd-1">Dyreholdets identitetsnummer, 8 siffer</article></article></li><li data-li-identifier="4)" data-name="4)"><article class="listArticle" id="kapittel-1-paragraf-3-ledd-2-punkt-4"><article class="legalP" id="kapittel-1-paragraf-3-ledd-2-punkt-4-ledd-1">Individnummer, 4 siffer.</article></article></li></ul></article><article class="legalP" id="kapittel-1-paragraf-3-ledd-3">Individnummer for småfe kan likevel bestå av 5 siffer. Individnummer kreves ikke på øremerker til kje som føres til slakt og som ikke skal føres ut av Norge.</article><article class="legalP" id="kapittel-1-paragraf-3-ledd-4">Det er bare tillatt å påføre ytterligere informasjon på innsiden av øremerkene.</article><article class="legalP" id="kapittel-1-paragraf-3-ledd-5">Dyrene må ikke tildeles individnummer som allerede er i bruk i det aktuelle dyreholdet. Innen hvert dyrehold skal det gå minimum ti år mellom hver gang et tidligere benyttet individnummer brukes på nytt.</article></article><article class="legalArticle" data-lovdata-URL="LTI/forskrift/2005-11-30-1356/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Tap av øremerker</span></h3><article class="legalP" id="kapittel-1-paragraf-4-ledd-1">Øremerker skal ikke fjernes med mindre merket er blitt uleselig. Dersom dyret mister et merke eller merket er blitt uleselig, skal dyret merkes med nytt øremerke med samme farge som det første. Merket skal i tillegg være forhåndspreget med en E som viser at det er et erstatningsmerke. Merket skal være forhåndspreget i henhold til § 3 annet ledd nr. 1 til og med 3, og i de tilfellene individnummeret ikke er forhåndspreget skal nummeret påføres med permanent merkepenn av dyreholder.</article></article><article class="legalArticle" data-lovdata-URL="LTI/forskrift/2005-11-30-1356/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Merking av dyr som overføres til nytt dyrehold i Norge</span></h3><article class="legalP" id="kapittel-1-paragraf-5-ledd-1">Hver gang dyr overføres til et nytt dyrehold i Norge, skal det merkes med et hvitt øremerke innen 7 dager etter ankomst til nytt dyrehold. Dersom dyret allerede har et hvitt øremerke skal dette erstattes med nytt hvitt øremerke. Når dyr overføres til et nytt dyrehold, er det mottaker som er ansvarlig for at dyr får et nytt øremerke.</article><article class="legalP" id="kapittel-1-paragraf-5-ledd-2">Vær og bukk som brukes i avl sammen med flere dyrehold (avlsgruppe), skal ikke merkes når de flyttes mellom dyrehold som er medlem i avlsgruppen. Vær og bukk som er merket med et lilla kåringsmerke og som overføres, kreves ikke merket med hvitt øremerke forutsatt at opplysninger tilsvarende § 8 første ledd nr. 4 om overføringen føres i dyrets identitetskort. Småfe skal likevel merkes med hvitt øremerke når det føres til slakt.</article></article><article class="legalArticle" data-lovdata-URL="LTI/forskrift/2005-11-30-1356/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Merking av dyr som er innført til Norge</span></h3><article class="legalP" id="kapittel-1-paragraf-6-ledd-1">Dyr som innføres til Norge fra et EØS-land, skal beholde de øremerker som angir opprinnelsesdyreholdet, og merkes med et lakserødt øremerke senest 7 dager etter innførsel.</article><article class="legalP" id="kapittel-1-paragraf-6-ledd-2">Småfe som innføres til Norge fra tredjeland, skal merkes med to lakserøde øremerker innen 7 dager etter innførsel. De opprinnelige merkene skal fjernes. Småfe anses å være innført når det har forlatt grensekontrollstasjonen.</article></article><article class="legalArticle" data-lovdata-URL="LTI/forskrift/2005-11-30-1356/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Merking av småfe som er født i Norge</span></h3><article class="legalP" id="kapittel-1-paragraf-7-ledd-1">Småfe som er født i Norge skal merkes med et godkjent øremerke i hvert øre før de er 30 dager, men likevel før de forlater dyreholdet de er født i. Dersom det er driftsmessig nødvendig kan merking med det ene av øremerkene utsettes til dyret er inntil 6 måneder.</article><article class="legalP" id="kapittel-1-paragraf-7-ledd-2">For småfe som sendes til slakt før de er 12 måneder og som ikke skal føres ut av Norge, er det tilstrekkelig med et merke i ett øre. Dette merket må minst inneholde opplysninger etter § 3 annet ledd nr. 2-4.</article><article class="legalP" id="kapittel-1-paragraf-7-ledd-3">Forutsetningen for en utsettelse av merkingen er at dyret er merket med et annet identitetsmerke som minst inneholder dyrets unike identitetsnummer.</article><article class="legalP" id="kapittel-1-paragraf-7-ledd-4">Småfe kan merkes med en valgfri farge. Fargene hvit, lakserød eller farger som kan forveksles med disse kan likevel ikke benyttes. Det ene øremerket kan erstattes av et elektronisk identitetsmerke godkjent av Mattilsynet.</article><article class="legalP" id="kapittel-1-paragraf-7-ledd-5">Første siffer i individnummer for småfe skal representere siste siffer i årstallet de er født, alternativt årgangen dyrene tilhører. Dette gjelder likevel ikke for hvite øremerker til småfe, jf. § 5.</article></article><article class="legalArticle" data-lovdata-URL="LTI/forskrift/2005-11-30-1356/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Dyreholdjournal</span></h3><article class="legalP" id="kapittel-1-paragraf-8-ledd-1">Følgende opplysninger skal i tillegg nedtegnes i journalen:<ul class="defaultList"><li data-li-identifier="1)" data-name="1)"><article class="listArticle" id="kapittel-1-paragraf-8-ledd-1-punkt-1"><article class="legalP" id="kapittel-1-paragraf-8-ledd-1-punkt-1-ledd-1">Dyrets unike identitetsnummer. Dette gjelder ikke for kje som føres til slakt.</article></article></li><li data-li-identifier="2)" data-name="2)"><article class="listArticle" id="kapittel-1-paragraf-8-ledd-1-punkt-2"><article class="legalP" id="kapittel-1-paragraf-8-ledd-1-punkt-2-ledd-1">Fødselsdato, alternativt fødselsmåned og -år hvor fødselsdato er ukjent.</article></article></li><li data-li-identifier="3)" data-name="3)"><article class="listArticle" id="kapittel-1-paragraf-8-ledd-1-punkt-3"><article class="legalP" id="kapittel-1-paragraf-8-ledd-1-punkt-3-ledd-1">Dødsdato, herunder dato for levering til slakt, alternativt dødsmåned og -år hvor dødsdato er ukjent.</article></article></li><li data-li-identifier="4)" data-name="4)"><article class="listArticle" id="kapittel-1-paragraf-8-ledd-1-punkt-4"><article class="legalP" id="kapittel-1-paragraf-8-ledd-1-punkt-4-ledd-1">Alle overføringer og andre forflytninger, permanente og midlertidige, inn og ut av dyreholdet, og <ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-8-ledd-1-punkt-4-ledd-1-punkt-1"><article class="legalP" id="kapittel-1-paragraf-8-ledd-1-punkt-4-ledd-1-punkt-1-ledd-1">navn og adresse på avsender eller mottaker, og dyreholdenes identitetsnummer,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-8-ledd-1-punkt-4-ledd-1-punkt-2"><article class="legalP" id="kapittel-1-paragraf-8-ledd-1-punkt-4-ledd-1-punkt-2-ledd-1">antallet dyr som overføres eller flyttes,</article></article></li><li data-li-identifier="c)" data-name="c)"><article class="listArticle" id="kapittel-1-paragraf-8-ledd-1-punkt-4-ledd-1-punkt-3"><article class="legalP" id="kapittel-1-paragraf-8-ledd-1-punkt-4-ledd-1-punkt-3-ledd-1">dato for forflytningen, og</article></article></li><li data-li-identifier="d)" data-name="d)"><article class="listArticle" id="kapittel-1-paragraf-8-ledd-1-punkt-4-ledd-1-punkt-4"><article class="legalP" id="kapittel-1-paragraf-8-ledd-1-punkt-4-ledd-1-punkt-4-ledd-1">ved overføring til dyreholdet, dyrets nye individnummer (gjelder ikke kje som føres til slakt).</article></article></li></ul></article></article></li><li data-li-identifier="5)" data-name="5)"><article class="listArticle" id="kapittel-1-paragraf-8-ledd-1-punkt-5"><article class="legalP" id="kapittel-1-paragraf-8-ledd-1-punkt-5-ledd-1">Andre situasjoner hvor dyr i dyreholdet kommer i kontakt med dyr fra andre dyrehold, dato for slik kontakt og hvilke dyr det gjelder.</article></article></li><li data-li-identifier="6)" data-name="6)"><article class="listArticle" id="kapittel-1-paragraf-8-ledd-1-punkt-6"><article class="legalP" id="kapittel-1-paragraf-8-ledd-1-punkt-6-ledd-1">Mottatte øremerker.</article></article></li></ul></article><article class="legalP" id="kapittel-1-paragraf-8-ledd-2">Dyreholdjournalen skal i tillegg inneholde foreldreidentiteten til dyret, og en oversikt over værer og bukker som brukes i avl sammen med flere dyrehold (avlsgruppe).</article></article><article class="legalArticle" data-lovdata-URL="LTI/forskrift/2005-11-30-1356/§9" data-name="§9" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Helsekort</span></h3><article class="legalP" id="kapittel-1-paragraf-9-ledd-1">Dyreholder er ansvarlig for at det føres en oversikt over sykdom og behandling av alle dyr som til enhver tid befinner seg i dyreholdet, herunder forebyggende helsearbeid. Oversikten skal bygge på et skjema som er basert på en modell fra Mattilsynet.</article><article class="legalP" id="kapittel-1-paragraf-9-ledd-2">Når dyr med individuelle helsekort overføres til nytt dyrehold, skal helsekortopplysninger overføres sammen med dyret.</article></article><article class="legalArticle" data-lovdata-URL="LTI/forskrift/2005-11-30-1356/§10" data-name="§10" id="kapittel-1-paragraf-10"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Oppbevaring av dyreholdjournal og helsekort</span></h3><article class="legalP" id="kapittel-1-paragraf-10-ledd-1">Dyreholdjournal og helsekort skal oppbevares av dyreholder i minimum 10 år og kunne fremvises for det lokale Mattilsynet på anmodning. Plikten til å oppbevare dyreholdjournal og helsekort gjelder selv om dyreholdet opphører.</article></article><article class="legalArticle" data-lovdata-URL="LTI/forskrift/2005-11-30-1356/§11" data-name="§11" id="kapittel-1-paragraf-11"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Identitetskort for værer og bukker</span></h3><article class="legalP" id="kapittel-1-paragraf-11-ledd-1">Dersom værer og bukker benyttes i avl sammen med flere dyrehold (avlsgruppe), skal dyreholder utstede et identitetskort som skal følge med dyret resten av livet. Identitetskortet skal minst inneholde de opplysninger som fremgår av § 8 første ledd nr. 1-6 og være godkjent av Mattilsynet. Det er forbudt å føre vær eller bukk uten identitetskort inn i et dyrehold.</article><article class="legalP" id="kapittel-1-paragraf-11-ledd-2">Den dyreholderen som væren eller bukken til enhver tid oppholder seg hos, skal sørge for at identitetskortet ajourføres. Identitetskort for hanndyr i avl skal oppbevares i 10 år. Plikten til å oppbevare identitetskort gjelder selv om dyreholdet opphører. Kortet skal forevises distriktsveterinæren på anmodning.</article></article><article class="legalArticle" data-lovdata-URL="LTI/forskrift/2005-11-30-1356/§12" data-name="§12" id="kapittel-1-paragraf-12"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Rapportering til sentralt småferegister</span></h3><article class="legalP" id="kapittel-1-paragraf-12-ledd-1">For dyrehold med småfe plikter dyreholder å rapportere opplysninger om dyreholdet til Mattilsynet, herunder blant annet opplysninger om dyreholdets identitetsnummer, adresse og geografiske koordinater, dyreholders navn og adresse, dyreart og produksjonsform. Dyreholder skal minimum en gang årlig innen en nærmere angitt frist foreta en dyretelling. Antall dyr og dato for tellingen skal registreres i dyreholdjournalen og rapporteres til Mattilsynet innen 30 dager etter fristen for telling.</article></article><article class="legalArticle" data-lovdata-URL="LTI/forskrift/2005-11-30-1356/§13" data-name="§13" id="kapittel-1-paragraf-13"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Tilsyn og vedtak</span></h3><article class="legalP" id="kapittel-1-paragraf-13-ledd-1">Mattilsynet fører tilsyn og fatter nødvendige vedtak for å gjennomføre bestemmelsene gitt i eller i medhold av denne forskriften.</article><article class="legalP" id="kapittel-1-paragraf-13-ledd-2">Ved overtredelse av forskriftens bestemmelser om merking, registrering og rapportering, kan Mattilsynet nedlegge forbud mot forflytting av dyr til eller fra dyrehold, herunder å slippe dyr på beite. Dyr som ikke lar seg identifisere innenfor en frist fastsatt av Mattilsynet, kan pålegges destruert.</article></article><article class="legalArticle" data-lovdata-URL="LTI/forskrift/2005-11-30-1356/§14" data-name="§14" id="kapittel-1-paragraf-14"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Dispensasjon</span></h3><article class="legalP" id="kapittel-1-paragraf-14-ledd-1">Mattilsynet kan i særskilte tilfelle dispensere fra § 4 – § 6 og § 8 – § 11 i denne forskriften forutsatt at det ikke vil stride mot Norges internasjonale forpliktelser, herunder EØS-avtalen.</article></article><article class="legalArticle" data-lovdata-URL="LTI/forskrift/2005-11-30-1356/§15" data-name="§15" id="kapittel-1-paragraf-15"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Straff</span></h3><article class="legalP" id="kapittel-1-paragraf-15-ledd-1">Forsettlig eller uaktsom overtredelse av denne forskriften eller vedtak gitt i medhold av den er straffbar i henhold til matloven § 28.</article></article><article class="legalArticle" data-lovdata-URL="LTI/forskrift/2005-11-30-1356/§16" data-name="§16" id="kapittel-1-paragraf-16"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Ikrafttredelse og overgangsbestemmelser</span></h3><article class="legalP" id="kapittel-1-paragraf-16-ledd-1">Denne forskriften trer i kraft straks.</article><article class="legalP" id="kapittel-1-paragraf-16-ledd-2">Småfe født mellom 9. juli 2005 og 1. september 2005 skal være merket i henhold til § 7 før 1. mars 2006, eller senest før de forlater dyreholdet de står i. Småfe født etter 1. september 2005 og før denne forskrift trer i kraft skal være merket i henhold til § 7 innen 6 måneder etter fødselen eller senest før de forlater dyreholdet de står i.</article><article class="legalP" id="kapittel-1-paragraf-16-ledd-3">Småfe som er merket før 1. januar 1999, unntas fra kravet til merking i § 4 første ledd jf. § 3. Mister dyret et øremerke som er satt inn før 1. januar 1999 eller blir øremerket uleselig, skal dyret likevel merkes på nytt i samsvar med bestemmelsene i denne forskriften.</article><article class="legalP" id="kapittel-1-paragraf-16-ledd-4">Mister dyr øremerke som var tillatt brukt fram til 31. desember 1999, eller blir øremerket uleselig, skal dyrene merkes på nytt i samsvar med bestemmelsene i denne forskriften.</article><article class="legalP" id="kapittel-1-paragraf-16-ledd-5">Øremerker som benyttes til merking av småfe, kan fram til 1. januar 2003 være utformet slik at opplysningene i § 3 annet ledd, pkt. 1 til og med 3 påføres på innsiden av øremerket, såfremt følgende opplysninger påføres på utsiden: SDT på øverste linje, leverandørnummer ved slakteri på annen linje og individnummer på tredje linje.</article><article class="legalP" id="kapittel-1-paragraf-16-ledd-6">Småfe som er merket før 1. januar 1999 eller med merke som var tillatt brukt fram til 31. desember 1999, skal likevel, dersom de overføres eller leveres til slakt etter 1. januar 2005, merkes på nytt i samsvar med bestemmelsene i denne forskriften.</article><article class="legalP" id="kapittel-1-paragraf-16-ledd-7">Dyr som er overført før 1. januar 1999 skal merkes etter det dyreholdet de tilhørte 1. januar 1999, jf. § 3 annet ledd nr. 3 og 4.</article><article class="legalP" id="kapittel-1-paragraf-16-ledd-8">Dyr merket før 1. januar 2006 kan merkes med øremerker som er forhåndspreget med SDT i stedet for MT.</article><article class="legalP" id="kapittel-1-paragraf-16-ledd-9">Dyr som er innført til Norge fra EØS-land før 1. januar 1999 regnes som innførte dyr, og skal merkes med lakserøde øremerker. Rødt innførselsmerke på dyr som er innført før 1. januar 1999 skal ikke fjernes.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2005-11-30-1356/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I det følgende gjengis til informasjon forordning (EF) nr. 21/2004 om opprettelse av et system for identifikasjon og registrering av sauer og geiter og om endring av forordning (EF) nr. 1782/2003 og direktiv 92/102/EØF og direktiv 64/432/EØF som går fram av § 1. Artiklene og vedlegg er gjengitt med de EØS-tilpasninger som følger av protokoll I til EØS-avtalen og avtalen for øvrig. Forordningsteksten for øvrig er satt i klammer. Oversettelsen er foreløpig.</article> <article class="defaultP" margin-top="true">Se her for å lese forordning (EF) nr. 21/2004: (pdf)</article></section></main></body></html>