<!DOCTYPE html><html lang="no"><head><title>Forskrift om gebyr til dekning av utgifter ved kjøttkontroll.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-12-27-1726</dd><dt class="dokid">DokumentID</dt><dd class="dokid">LTI/forskrift/2005-12-27-1726</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 17 s 2899</dd><dt class="dateInForce">I kraft fra</dt><dd class="dateInForce">2006-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1998-12-21-1429</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§21</li><li>lov/2003-12-19-124/§33</li><li>forskrift/2003-12-19-1790</li></ul></dd><dt class="dateOfPublication">Kunngjort</dt><dd class="dateOfPublication">2006-01-05</dd><dt class="journalNumber">Journalnummer</dt><dd class="journalNumber">2005-1426</dd><dt class="titleShort">Korttittel</dt><dd class="titleShort">Forskrift om kjøttkontrollgebyr</dd><dt class="title">Tittel</dt><dd class="title">Forskrift om gebyr til dekning av utgifter ved kjøttkontroll.</dd><dt class="miscInformation">Annet om dokumentet</dt><dd class="miscInformation">Fastsatt av Landbruks- og matdepartementet 27. desember 2005 med hjemmel i lov 19. desember 2003 nr. 124 om matproduksjon og mattrygghet mv. (matloven) § 21 og § 33, jf. delegeringsvedtak 19. desember 2003 nr. 1790. Jf. EØS-avtalen vedlegg I kap. I (direktiv 85/73/EØF og direktiv 96/43/EF).</dd><dt class="refid">RefID</dt><dd class="refid">forskrift/2005-12-27-1726</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om gebyr til dekning av utgifter ved kjøttkontroll.<ul class="tocSubUl"><li>§ 1. Virkeområde</li><li>§ 2. Gebyr for kjøttkontroll ved slakteri</li><li>§ 3. Gebyr for kjøttkontroll ved sesongslakteri og mobilt slakteri</li><li>§ 4. Gebyr for kontroll av kjøtt fra sjøpattedyr</li><li>§ 5. Gebyr for kontroll av kjøtt fra vilt og oppdrettsvilt</li><li>§ 6. Årlig slakteplan for slakteri</li><li>§ 7. Annen melding om behov for kjøttkontroll</li><li>§ 8. Fastsettelse og innbetaling av gebyr</li><li>§ 9. Dispensasjon</li><li>§ 10. Straff</li><li>§ 11. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2005-12-27-1726" id="dokument"><h1>Forskrift om gebyr til dekning av utgifter ved kjøttkontroll.</h1><article class="legalArticle" data-lovdata-URL="LTI/forskrift/2005-12-27-1726/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften regulerer plikten til å betale gebyr for kjøttkontroll. Den omfatter alle slakterier, herunder sesongslakterier og mobile slakterier, samt enhver annen som er ansvarlig for fremstilling av slaktedyr eller kjøtt for kjøttkontroll.</article></article><article class="legalArticle" data-lovdata-URL="LTI/forskrift/2005-12-27-1726/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Gebyr for kjøttkontroll ved slakteri</span></h2><article class="legalP" id="paragraf-2-ledd-1">Slakteri, unntatt sesongslakteri og mobilt slakteri, skal betale gebyr til Mattilsynet for pålagt kjøttkontroll. Gebyrpliktig kontroll omfatter ante-mortem-undersøkelse og post-mortem-undersøkelse inkludert etterkontroll av slakt, kontroll av nødslakt, trikinundersøkelse, undersøkelse av slakt for antibakterielle midler og bakteriologisk kjøttkontroll.</article><article class="legalP" id="paragraf-2-ledd-2">Gebyret fastsettes på grunnlag av antall dagsverk kjøttkontroll, á 7,5 timeverk, i henhold til årsplan fra slakteriet, etter en dagsverksats på kr 3250,-. For arbeid utover Mattilsynets normalarbeidstid betales et tillegg på 40% av en timeverksats på kr 433,35. For arbeid mellom kl. 21.00 og 06.00 fra mandag til fredag, på lørdager, søndager og offentlige helge- og høytidsdager utgjør tillegget 80%.</article><article class="legalP" id="paragraf-2-ledd-3">For kjøttkontroll utenfor årsplan betales gebyr på grunnlag av hvert påbegynt timeverk etter timeverksatsen i annet ledd. Tilsvarende betales gebyr for medgått ventetid utover en time. Dersom varslet slakting ikke finner sted, betales gebyr etter timeverksatsen for medgått tid til reise og oppmøte. Bestemmelsene om overtidstillegg i annet ledd gjelder tilsvarende.</article><article class="legalP" id="paragraf-2-ledd-4">Gebyret skal likevel ikke overstige kr 1,00 per kilo slakt som gjennomsnitt på årsbasis.</article></article><article class="legalArticle" data-lovdata-URL="LTI/forskrift/2005-12-27-1726/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Gebyr for kjøttkontroll ved sesongslakteri og mobilt slakteri</span></h2><article class="legalP" id="paragraf-3-ledd-1">Ansvarlig for fremstilling av slaktedyr for pålagt kjøttkontroll ved sesongslakteri eller mobilt slakteri skal betale gebyr til Mattilsynet. Gebyrpliktig kontroll omfatter ante-mortem-undersøkelse og post-mortem-undersøkelse, etterkontroll av slakt, kontroll av nødslakt, trikinundersøkelse, undersøkelse av slakt for antibakterielle midler og bakteriologisk kjøttkontroll. I tillegg omfatter gebyret medgått reise- og ventetid.</article><article class="legalP" id="paragraf-3-ledd-2">Gebyret fastsettes på grunnlag av hvert påbegynt timeverk etter en timeverksats på kr 410,-. For arbeid utover Mattilsynets normalarbeidstid betales et tillegg på 40% av timeverksatsen. For arbeid mellom kl. 21.00 og 06.00 fra mandag til fredag, på lørdager, søndager og offentlige helge- og høytidsdager utgjør tillegget 80% og reiseutgifter skal betales etter statens satser.</article><article class="legalP" id="paragraf-3-ledd-3">Dersom varslet slakting ikke finner sted betales gebyr etter timeverksatsen for medgått tid til reise og oppmøte. Bestemmelsene om overtidstillegg i annet ledd gjelder tilsvarende.</article><article class="legalP" id="paragraf-3-ledd-4">Gebyret skal likevel ikke overstige kr 1,00 per kilo slakt ved den gjennomførte kontrollen.</article></article><article class="legalArticle" data-lovdata-URL="LTI/forskrift/2005-12-27-1726/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Gebyr for kontroll av kjøtt fra sjøpattedyr</span></h2><article class="legalP" id="paragraf-4-ledd-1">Ansvarlig for fremstilling av kjøtt fra sjøpattedyr for pålagt kjøttkontroll skal betale gebyr til Mattilsynet. Gebyrpliktig kontroll omfatter post-mortem-undersøkelse, trikinkontroll og bakteriologisk kjøttkontroll. I tillegg omfatter gebyret medgått reise- og ventetid.</article><article class="legalP" id="paragraf-4-ledd-2">Gebyret fastsettes på grunnlag av hvert påbegynt timeverk etter en timeverksats på kr 410,-. For arbeid utover Mattilsynets normalarbeidstid betales et tillegg på 40% av timeverksatsen. For arbeid mellom kl. 21.00 og 06.00 fra mandag til fredag, på lørdager, søndager og offentlige helge- og høytidsdager utgjør tillegget 80% og reiseutgifter skal betales etter statens satser.</article><article class="legalP" id="paragraf-4-ledd-3">Dersom varslet slakting ikke finner sted betales gebyr etter timeverksatsen for medgått tid til reise og oppmøte. Bestemmelsene om overtidstillegg i annet ledd gjelder tilsvarende.</article></article><article class="legalArticle" data-lovdata-URL="LTI/forskrift/2005-12-27-1726/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Gebyr for kontroll av kjøtt fra vilt og oppdrettsvilt</span></h2><article class="legalP" id="paragraf-5-ledd-1">Ansvarlig for fremstilling av kjøtt fra vilt eller oppdrettsvilt for pålagt kjøttkontroll skal betale gebyr til Mattilsynet. Gebyrpliktig kontroll omfatter post-mortem-undersøkelse, undersøkelse for antibakterielle midler og bakteriologisk kjøttkontroll, og for oppdrettsvilt omfatter den også ante-mortem-undersøkelse av de dyrene som skal slaktes.</article><article class="legalP" id="paragraf-5-ledd-2">Gebyret utgjør kr 75,- per dyr inkludert medgått reise- og overtid.</article></article><article class="legalArticle" data-lovdata-URL="LTI/forskrift/2005-12-27-1726/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Årlig slakteplan for slakteri</span></h2><article class="legalP" id="paragraf-6-ledd-1">Slakteri (unntatt sesongslakteri og mobilt slakteri) skal innen 20. november hvert år oversende plan for påfølgende års slaktevirksomhet (årsplan) til Mattilsynets stedlige distriktskontor. Ved oppstart av nytt slakteri eller gjenopptakelse av slakting ved tidligere nedlagt slakteri, skal årsplan likevel oversendes senest 3 måneder før oppstart av slakting.</article><article class="legalP" id="paragraf-6-ledd-2">Årsplan skal oversendes på skjema fastsatt av Mattilsynet og inneholde opplysninger om:<ul class="defaultList"><li data-li-identifier="1." data-name="1."><article class="listArticle" id="paragraf-6-ledd-2-punkt-1"><article class="legalP" id="paragraf-6-ledd-2-punkt-1-ledd-1">forventet slaktemengde fordelt på dyreart,</article></article></li><li data-li-identifier="2." data-name="2."><article class="listArticle" id="paragraf-6-ledd-2-punkt-2"><article class="legalP" id="paragraf-6-ledd-2-punkt-2-ledd-1">forventet gjennomføring av slakting på ulike slakteuker,</article></article></li><li data-li-identifier="3." data-name="3."><article class="listArticle" id="paragraf-6-ledd-2-punkt-3"><article class="legalP" id="paragraf-6-ledd-2-punkt-3-ledd-1">forventet slaktehastighet (antall slakteskrotter per time),</article></article></li><li data-li-identifier="4." data-name="4."><article class="listArticle" id="paragraf-6-ledd-2-punkt-4"><article class="legalP" id="paragraf-6-ledd-2-punkt-4-ledd-1">antall slaktelinjer det skal slaktes på samtidig og</article></article></li><li data-li-identifier="5." data-name="5."><article class="listArticle" id="paragraf-6-ledd-2-punkt-5"><article class="legalP" id="paragraf-6-ledd-2-punkt-5-ledd-1">start- og sluttidspunkt per dag for hver slaktelinje.</article></article></li></ul></article><article class="legalP" id="paragraf-6-ledd-3">For helårsslakterier for tamrein gjelder punktene 1 til 3 ovenfor.</article><article class="legalP" id="paragraf-6-ledd-4">Når slakteri får kunnskap om vesentlige avvik fra foreliggende plan, skal ny årsplan utarbeides og oversendes Mattilsynet straks. Avviket er vesentlig når det medfører minst 10% endring i slaktemengde eller slaktehastighet eller når gjennomføring av slaktingen endres systematisk.</article></article><article class="legalArticle" data-lovdata-URL="LTI/forskrift/2005-12-27-1726/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Annen melding om behov for kjøttkontroll</span></h2><article class="legalP" id="paragraf-7-ledd-1">Ansvarlig for fremstilling av slaktedyr til kjøttkontroll ved sesongslakteri eller mobilt slakteri/slakteplasser mv., herunder tamrein, skal i god tid og senest en uke før planlagt slakting gi Mattilsynets stedlige distriktskontor opplysninger om dyreart som skal slaktes, antall dyr og antatt slaktetidspunkt. Ved endringer skal det snarest mulig gis melding om dette.</article><article class="legalP" id="paragraf-7-ledd-2">Ansvarlig for fremstilling av kjøtt fra sjøpattedyr for pålagt kjøttkontroll skal senest 24 timer før fremstilling gi melding til Mattilsynets stedlige distriktskontor om antatt tidspunkt for fremstilling til kontroll. Ved endringer skal ny melding gis snarest mulig.</article></article><article class="legalArticle" data-lovdata-URL="LTI/forskrift/2005-12-27-1726/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Fastsettelse og innbetaling av gebyr</span></h2><article class="legalP" id="paragraf-8-ledd-1">Mattilsynet fastsetter gebyr etter § 2 til § 4 ved enkeltvedtak, som kan påklages etter forvaltningslovens bestemmelser. Gebyrene etter § 2 til § 4 samt gebyr etter § 5, innkreves etterskuddsvis.</article></article><article class="legalArticle" data-lovdata-URL="LTI/forskrift/2005-12-27-1726/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Dispensasjon</span></h2><article class="legalP" id="paragraf-9-ledd-1">Mattilsynet kan i særskilte tilfeller dispensere fra bestemmelsene i denne forskrift forutsatt at det ikke vil stride mot Norges internasjonale forpliktelser, herunder EØS-avtalen.</article></article><article class="legalArticle" data-lovdata-URL="LTI/forskrift/2005-12-27-1726/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Straff</span></h2><article class="legalP" id="paragraf-10-ledd-1">Forsettlig eller uaktsom overtredelse av denne forskriften eller vedtak gitt i medhold av den er straffbart i henhold til matloven § 28.</article></article><article class="legalArticle" data-lovdata-URL="LTI/forskrift/2005-12-27-1726/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Denne forskrift trer i kraft 1. januar 2006. Samtidig oppheves forskrift 21. desember 1998 nr. 1429 om gebyr til dekning av utgifter ved tilsyn og kjøttkontroll.</article></article></main></body></html>