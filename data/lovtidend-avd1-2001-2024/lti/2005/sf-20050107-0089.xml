<!DOCTYPE html><html lang="no"><head><title>Instruks for tilsyn etter forskrift 2. april 2001 nr. 384 om transport av levende dyr.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-01-07-89</dd><dt class="dokid">DokumentID</dt><dd class="dokid">LTI/forskrift/2005-01-07-89</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 2 s 230</dd><dt class="dateInForce">I kraft fra</dt><dd class="dateInForce">2005-01-07</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1974-12-20-73/§30</li><li>forskrift/2001-04-02-384</li></ul></dd><dt class="dateOfPublication">Kunngjort</dt><dd class="dateOfPublication">2005-02-11</dd><dt class="journalNumber">Journalnummer</dt><dd class="journalNumber">2005-0118</dd><dt class="titleShort">Korttittel</dt><dd class="titleShort">Instruks til transportforskriften</dd><dt class="title">Tittel</dt><dd class="title">Instruks for tilsyn etter forskrift 2. april 2001 nr. 384 om transport av levende dyr.</dd><dt class="miscInformation">Annet om dokumentet</dt><dd class="miscInformation">Fastsatt av Det sentrale Mattilsynet ved hovedkontoret 7. januar 2005 med hjemmel i lov 20. desember 1974 nr. 73 om dyrevern § 30 og forskrift 2. april 2001 nr. 384 om transport av levende dyr.</dd><dt class="refid">RefID</dt><dd class="refid">forskrift/2005-01-07-89</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Instruks for tilsyn etter forskrift 2. april 2001 nr. 384 om transport av levende dyr.<ul class="tocSubUl"><li>I<ul class="tocSubUl"><li>Kapittel I. Tilsyn og rapportering</li><li>Kapittel II. Godkjenning og registrering av transportør</li></ul></li><li>II</li><li>Vedlegg 1. Tilsynsskjema for tilsyn med transport av levende dyr</li><li>Vedlegg 2. Rapportering iht. forskrift 2. april 2001 nr. 384 om transport av levende dyr</li></ul></li></ul></dd></dl></header><main class="documentBody" data-lovdata-URL="LTI/forskrift/2005-01-07-89" id="dokument"><h1>Instruks for tilsyn etter forskrift 2. april 2001 nr. 384 om transport av levende dyr.</h1><section class="section" data-name="kapI" id="kapittel-1" data-lovdata-URL="LTI/forskrift/2005-01-07-89/KAPITTEL_1"><h2 data-text-align="center">I</h2><article class="defaultP"><i>Virkeområde</i></article><article class="legalP" id="kapittel-1-ledd-1">Instruksen gjelder tilsyn med forskrift 2. april 2001 nr. 384 om transport av levende dyr (transportforskriften). Instruksen retter seg til tilsynspersonell i Mattilsynet som iht. delegeringsvedtak 6. januar 2004 nr. 12 fører tilsyn og fatter nødvendige vedtak med hjemmel i transportforskriften.</article><article class="legalP" id="kapittel-1-ledd-2">I delegeringsvedtak 1. januar 2004 nr. 2 har Det sentrale Mattilsynet delegert myndighet til det lokale og regionale Mattilsynet.</article><section class="section" data-name="kapI" id="kapittel-1-kapittel-1" data-lovdata-URL="LTI/forskrift/2005-01-07-89/KAPITTEL_1-1"><h3>Kapittel I. Tilsyn og rapportering</h3><article class="defaultP"><i>1.1 Tilsyn med dyretransport (jf. § 38)</i></article><article class="legalP" id="kapittel-1-kapittel-1-ledd-1">Tilsynspersonell i Mattilsynet skal føre tilsyn med at bestemmelsene i transportforskriften overholdes ved å foreta kontroll av:<ul class="defaultList"><li data-li-identifier="a." data-name="a."><article class="listArticle" id="kapittel-1-kapittel-1-ledd-1-punkt-1"><article class="legalP" id="kapittel-1-kapittel-1-ledd-1-punkt-1-ledd-1">transportmidler og dyr under transport på vei.</article></article></li><li data-li-identifier="b." data-name="b."><article class="listArticle" id="kapittel-1-kapittel-1-ledd-1-punkt-2"><article class="legalP" id="kapittel-1-kapittel-1-ledd-1-punkt-2-ledd-1">transportmidler og dyr under ankomst på bestemmelsessted.</article></article></li><li data-li-identifier="c." data-name="c."><article class="listArticle" id="kapittel-1-kapittel-1-ledd-1-punkt-3"><article class="legalP" id="kapittel-1-kapittel-1-ledd-1-punkt-3-ledd-1">transportmidler og dyr på avsendersteder, stoppesteder, omlastingssteder og markeder o.l.</article></article></li><li data-li-identifier="d." data-name="d."><article class="listArticle" id="kapittel-1-kapittel-1-ledd-1-punkt-4"><article class="legalP" id="kapittel-1-kapittel-1-ledd-1-punkt-4-ledd-1">dokumentasjon som kreves etter forskriften (jf. § 12, § 13, § 17, § 21).</article></article></li></ul></article><article class="legalP" id="kapittel-1-kapittel-1-ledd-2">Tilsynene skal gjennomføres på et representativt utvalg av dyretransportene. Minst 2% av dyretransportene bør inspiseres årlig. Tilsynene kan gjennomføres i sammenheng med andre nødvendige tilsyn, for eksempel tilsyn som foretas etter forskrift 31. desember 1998 nr. 1484 om tilsyn og kontroll ved innførsel av levende dyr, annet avlsmateriale og animalsk avfall innen EØS, og ved innførsel av levende dyr fra land utenfor EØS (jf. denne forskrifts § 11).</article><article class="legalP" id="kapittel-1-kapittel-1-ledd-3">Ved tilsyn av dyretransport som ikke omfattes av transportforskriftens § 2 a-e benyttes Tilsynsskjema for tilsyn med transport av levende dyr (vedlegg 1).</article> <article class="defaultP" margin-top="true"><i>1.2 Tiltak mot forsinkelser og tilbakeholdelse av dyretransport</i></article><article class="legalP" id="kapittel-1-kapittel-1-ledd-4">Tilsynspersonell i Mattilsynet skal påse at nødvendige tiltak iverksettes for, så langt det er mulig, å unngå at det oppstår forsinkelser i dyretransporter. Dersom streik eller andre uforutsigbare forhold hindrer gjennomføring av dyretransport etter regelverkets krav, skal det påses at det iverksettes nødvendige tiltak slik at forsinkelser blir kortest mulig og at dyrene ikke påføres lidelser.</article><article class="legalP" id="kapittel-1-kapittel-1-ledd-5">Dyretransporter skal ikke holdes tilbake med mindre dette skyldes bestemmelser om dyrehelse eller tilbakeholdelse er strengt nødvendig av hensyn til dyrenes velferd. Dersom en dyretransport må holdes tilbake mer enn to timer skal det påses at det iverksettes nødvendige tiltak for stell av dyrene, og at dyrene om nødvendig avlastes og innkvarteres.</article><article class="legalP" id="kapittel-1-kapittel-1-ledd-6">EFTA Surveillance Authority's (ESA) sakkyndige kan i den grad det er nødvendig for å sikre en ensartet anvendelse av EØS-regelverket, foreta kontroller på stedet. ESA kontrollerer om kravene i EØS-regelverket om transport (direktiv 91/628/EØF og direktiv 95/29/EF, forordning (EF) nr. 1255/97 og forordning (EF) nr. 411/98) blir overholdt i Norge. Bestemmelsene er implementert i transportforskriften og i denne instruksen. ESAs kontroll skal utføres i samarbeid med Mattilsynet, som skal gi de sakkyndige all den hjelp de trenger for å utføre sin oppgave.</article> <article class="defaultP" margin-top="true"><i>1.3 Rapportering</i></article><article class="legalP" id="kapittel-1-kapittel-1-ledd-7">Mattilsynets distriktskontor og regionskontor skal rapportere om tilsynsvirksomhet i henhold til skjema «Rapportering iht. forskrift 2. april 2001 nr. 384 om transport av levende dyr» i vedlegg 2.</article><article class="legalP" id="kapittel-1-kapittel-1-ledd-8">Rapport fra foregående år skal sendes fra Regionskontoret til Mattilsynets hovedkontor innen 1. februar.</article><article class="legalP" id="kapittel-1-kapittel-1-ledd-9">Mattilsynets hovedkontor skal hvert år sende ESA en rapport med oversikt over antall gjennomførte tilsyn i foregående kalenderår med hensyn til bokstavene a-d i pkt. 1.1. Rapporten skal inneholde detaljerte opplysninger om alle avdekkede regelbrudd, og om hvilken reaksjon/hvilke tiltak som er blitt iverksatt av tilsynsmyndighet.</article></section><section class="section" data-name="kapII" id="kapittel-1-kapittel-2" data-lovdata-URL="LTI/forskrift/2005-01-07-89/KAPITTEL_1-2"><h3>Kapittel II. Godkjenning og registrering av transportør</h3><article class="defaultP"><i>Godkjenning av transportør (jf. § 12)</i></article><article class="legalP" id="kapittel-1-kapittel-2-ledd-1">Mattilsynets distriktskontor kan godkjenne transportører som ønsker å transportere levende dyr (jf. § 12) dersom samtlige av følgende krav er oppfylt:<ul class="defaultList"><li data-li-identifier="1." data-name="1."><article class="listArticle" id="kapittel-1-kapittel-2-ledd-1-punkt-1"><article class="legalP" id="kapittel-1-kapittel-2-ledd-1-punkt-1-ledd-1">Transportøren skal levere korrekt utfylt søknadsskjema.</article></article></li><li data-li-identifier="2." data-name="2."><article class="listArticle" id="kapittel-1-kapittel-2-ledd-1-punkt-2"><article class="legalP" id="kapittel-1-kapittel-2-ledd-1-punkt-2-ledd-1">Vedlagt søknadsskjema skal det foreligge dokumentasjon på at dyrebilsjåfører har godkjent opplæringsbevis etter forskriftens § 13.</article></article></li><li data-li-identifier="3." data-name="3."><article class="listArticle" id="kapittel-1-kapittel-2-ledd-1-punkt-3"><article class="legalP" id="kapittel-1-kapittel-2-ledd-1-punkt-3-ledd-1">Vedlagt søknadsskjema skal det foreligge dokumentasjon på at den/de transportmidler som ønskes brukt til transport av levende dyr er godkjent av Statens vegvesen etter forskriftens § 21.</article></article></li></ul></article><article class="legalP" id="kapittel-1-kapittel-2-ledd-2">Godkjenningsvedtaket skal inneholde opplysning om at godkjenningen kan trekkes tilbake ved vesentlige eller gjentatte brudd på lov om dyrevern eller transportforskriften.</article><article class="legalP" id="kapittel-1-kapittel-2-ledd-3">Det følger av forvaltningslovens § 35 siste ledd at:</article><article class="legalP" id="kapittel-1-kapittel-2-ledd-4">De begrensninger i adgangen til å omgjøre et vedtak som er forutsatt i første, annet og tredje ledd, gjelder ikke når endringsadgangen følger av annen lov, av vedtaket selv eller av alminnelige forvaltningsrettslige regler.</article><article class="legalP" id="kapittel-1-kapittel-2-ledd-5">Mattilsynets regionskontor kan fatte enkeltvedtak om tidsbegrenset dispensasjon for dyretransportsjåfører som ikke har gjennomgått og bestått opplæringskurs som kreves i § 13. Dispensasjoner fra EØS-regelverket skal normalt ikke gis, og det bør derfor være et vilkår for tidsbegrenset dispensasjon fra krav om godkjent kurs at EØS-regelverkets krav til opplæring er oppfylt, jf. direktiv 95/29/EØF artikkel 5, som fastsetter at dyretransportsjåfører/ledsagere skal ha fått «den nødvendige opplæring, enten innenfor foretaket eller ved en opplæringsinstitusjon, eller har tilsvarende praktisk erfaring som kvalifiserer dem til å håndtere og transportere virveldyr og til om nødvendig å gi de transporterte dyrene den pleie de måtte trenge.»</article><article class="legalP" id="kapittel-1-kapittel-2-ledd-6">Varigheten av dispensasjonen bør være slik at sjåføren pålegges å gjennomføre godkjent kurs innen rimelig tid, fortrinnsvis delta på førstkommende kurs som arrangeres. Når sjåføren har bestått opplæringskurs, skal distriktskontoret kreve at sjåføren gir underretning om dette skriftlig.</article> <article class="defaultP" margin-top="true"><i>Registrering av transportør</i></article><article class="legalP" id="kapittel-1-kapittel-2-ledd-7">Godkjente transportører skal registreres i et nasjonalt register. Inntil dette registeret er opprettet, skal distriktskontoret merke godkjente søknader med referansenr. 04/18115 før kopi av søknad med vedlegg og godkjenning sendes arkivet. Distriktskontoret skal videreformidle endringer i opplysninger om transportører, for eksempel bestått kurs for sjåfører som har hatt tidsbegrenset dispensasjon.</article></section></section><section class="section" data-name="kapII" id="kapittel-2" data-lovdata-URL="LTI/forskrift/2005-01-07-89/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Instruksen trer i kraft straks.</article></section><section class="section" data-name="vedlegg1" id="kapittel-3" data-lovdata-URL="LTI/forskrift/2005-01-07-89/KAPITTEL_3"><h2>Vedlegg 1. Tilsynsskjema for tilsyn med transport av levende dyr</h2><article class="legalP" id="kapittel-3-ledd-1">Se her for å lese vedlegg 1: (pdf)</article></section><section class="section" data-name="vedlegg2" id="kapittel-4" data-lovdata-URL="LTI/forskrift/2005-01-07-89/KAPITTEL_4"><h2>Vedlegg 2. Rapportering iht. forskrift 2. april 2001 nr. 384 om transport av levende dyr</h2><article class="legalP" id="kapittel-4-ledd-1">Se her for å lese vedlegg 2: (pdf)</article></section></main></body></html>