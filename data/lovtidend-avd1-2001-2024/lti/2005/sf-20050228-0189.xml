<!DOCTYPE html><html lang="no"><head><title>Forskrift om lokalt opptak og rangering av søkere til masterutdanninger, videreutdanninger og praktisk-pedagogisk utdanning ved Høgskolen i Østfold.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-02-28-189</dd><dt class="dokid">DokumentID</dt><dd class="dokid">LTI/forskrift/2005-02-28-189</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 3 s 372</dd><dt class="dateInForce">I kraft fra</dt><dd class="dateInForce">2005-02-28</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-22/§37</li><li>lov/1995-05-12-22/§38</li><li>lov/1995-05-12-22/§39</li><li>forskrift/1998-03-11-243</li><li>forskrift/2002-07-02-738/§2</li></ul></dd><dt class="dateOfPublication">Kunngjort</dt><dd class="dateOfPublication">2005-03-04</dd><dt class="journalNumber">Journalnummer</dt><dd class="journalNumber">2005-0187</dd><dt class="titleShort">Korttittel</dt><dd class="titleShort">Forskrift om opptak ved HiØf</dd><dt class="title">Tittel</dt><dd class="title">Forskrift om lokalt opptak og rangering av søkere til masterutdanninger, videreutdanninger og praktisk-pedagogisk utdanning ved Høgskolen i Østfold.</dd><dt class="miscInformation">Annet om dokumentet</dt><dd class="miscInformation">Fastsatt av styret ved Høgskolen i Østfold 28. februar 2005 med hjemmel i lov 12. mai 1995 nr. 22 om universiteter og høgskoler § 37, § 38 og § 39, delegeringsvedtak 11. mars 1998 nr. 243 og forskrift 2. juli 2002 nr. 738 om krav til mastergrad § 2.</dd><dt class="refid">RefID</dt><dd class="refid">forskrift/2005-02-28-189</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om lokalt opptak og rangering av søkere til masterutdanninger, videreutdanninger og praktisk-pedagogisk utdanning ved Høgskolen i Østfold.<ul class="tocSubUl"><li>§ 1. Virkeområde</li><li>§ 2. Minstekrav for opptak</li><li>§ 3. Betinget opptak</li><li>§ 4. Generelt om rangering av søkere ved opptak</li><li>§ 5. Rangering av søkere ved opptak til videreutdanninger</li><li>§ 6. Rangering av søkere ved opptak til praktisk-pedagogisk utdanning</li><li>§ 7. Rangering av søkere ved opptak til masterutdanning</li><li>§ 8. Opptak utenom rangeringsreglene</li><li>§ 9. Rangering av søkere med godkjent realkompetanse</li><li>§ 10. Opptakskomité</li><li>§ 11. Søknadsfrister</li><li>§ 12. Søknadsdokumenter</li><li>§ 13. Klage</li><li>§ 14. Ikrafttredelse av forskrift og opphør av tidligere regelverk</li><li>Vedlegg til forskriften:</li></ul></li></ul></dd></dl></header><main class="documentBody" data-lovdata-URL="LTI/forskrift/2005-02-28-189" id="dokument"><h1>Forskrift om lokalt opptak og rangering av søkere til masterutdanninger, videreutdanninger og praktisk-pedagogisk utdanning ved Høgskolen i Østfold.</h1><article class="legalArticle" data-lovdata-URL="LTI/forskrift/2005-02-28-189/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder for lokalt opptak og rangering av søkere til videreutdanninger av minst 30 studiepoengs omfang, praktisk-pedagogisk utdanning, masterutdanninger med 120 studiepoengs omfang og for erfaringsbasert mastergrad av 90 – 120 studiepoengs omfang. Som videreutdanning regnes i denne sammenheng også en grunnutdanning som utlyses som en videreutdanning for nærmere bestemte grupper av søkere med avlagt høyere utdanning.</article><article class="legalP" id="paragraf-1-ledd-2">Forskriften gjelder for lokalt opptak og rangering til de ovennevnte grupper av studier som inngår i studentmåltallet og er finansiert gjennom høgskolens budsjett.</article><article class="legalP" id="paragraf-1-ledd-3">Forskriften kan gjøres gjeldende for lokalt opptak og rangering til betalingsstudier med deltakerfinansiering, oppdragsstudier og kurs, når det er behov for å rangere søkere og styret ikke har vedtatt andre særskilte regler for disse opptakene.</article><article class="legalP" id="paragraf-1-ledd-4">Forskriften gjelder ikke for lokalt opptak og rangering til studier som er gitt som et samarbeid mellom Høgskolen i Østfold og andre utdanningsinstitusjoner eller organisasjoner, når det er vedtatt et annet felles regelverk for opptaket i samarbeid mellom disse institusjonene.</article></article><article class="legalArticle" data-lovdata-URL="LTI/forskrift/2005-02-28-189/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Minstekrav for opptak</span></h2><article class="legalP" id="paragraf-2-ledd-1">For utdanning som er regulert av nasjonal rammeplan, gjelder minstekrav for opptak i henhold til denne rammeplanen eller forskrift til rammeplanen.</article><article class="legalP" id="paragraf-2-ledd-2">For utdanning som har studieplan som ikke er regulert av nasjonal rammeplan, gjelder minstekrav for opptak i henhold til godkjent studieplan av styret eller annet organ med myndighet til å fatte vedtak om godkjent studieplan.</article><article class="legalP" id="paragraf-2-ledd-3">Godkjent opptaksgrunnlag til masterutdanninger framgår av forskrift om krav til mastergrad, fastsatt av Utdannings- og forskningsdepartementet. Styret fastsetter gjennom studieplaner nærmere krav om opptaksgrunnlag til den enkelte masterutdanning, herunder faglige minstekrav.</article></article><article class="legalArticle" data-lovdata-URL="LTI/forskrift/2005-02-28-189/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Betinget opptak</span></h2><article class="legalP" id="paragraf-3-ledd-1">Opptakskomitéen, jf. § 10, kan etter nærmere vurdering fatte vedtak om betinget opptak der søker mangler en del av opptaksgrunnlaget etter § 2.<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">Der forhold utenfor søkers kontroll har medvirket til at eksamen som inngår i kravet for opptak ikke er avlagt eller blitt sensurert.</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">Der søker ikke har bestått eksamen som inngår i kravet for opptak, men der det allikevel kan antas at søker har tilstrekkelige faglige kvalifikasjoner for å kunne påbegynne studiet det søkes opptak til.</article></article></li></ul></article><article class="legalP" id="paragraf-3-ledd-2">Det er en forutsetning for betinget opptak at manglende eksamen i opptaksgrunnlaget avlegges og bestås av studenten ved første mulige anledning.</article></article><article class="legalArticle" data-lovdata-URL="LTI/forskrift/2005-02-28-189/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Generelt om rangering av søkere ved opptak</span></h2><article class="legalP" id="paragraf-4-ledd-1">Dersom det er flere kvalifiserte søkere enn antall studieplasser, rangeres søkere innbyrdes etter de reglene som fremgår av § 5 til § 9.</article><article class="legalP" id="paragraf-4-ledd-2">Kun søkere som er funnet kvalifisert eller betinget kvalifisert for opptak, jf. § 2 og § 3, kan rangeres ved opptak.</article><article class="legalP" id="paragraf-4-ledd-3">Søkere som har overholdt den utlyste søknadsfristen for opptak, jf. § 11, skal rangeres foran søkere som søker etter denne fristen. Høgskolen kan allikevel behandle en søknad etter fristen på linje med søknader innen fristen der:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-3-punkt-1"><article class="legalP" id="paragraf-4-ledd-3-punkt-1-ledd-1">det må antas at søker pga. tungtveiende årsaker ikke har kunnet overholde søknadsfristen<br />eller</article></article></li><li data-li-identifier="b)" data-name="b)"><article class="listArticle" id="paragraf-4-ledd-3-punkt-2"><article class="legalP" id="paragraf-4-ledd-3-punkt-2-ledd-1">det søkes til utdanninger som har ledige plasser uten ventelister med kvalifiserte søkere etter hovedopptaket.</article></article></li></ul></article><article class="legalP" id="paragraf-4-ledd-4">Der søker har flere mulige kvalifiserende grunnlag for opptak, skal det ved rangering velges det grunnlaget som gir gunstigst resultat for søkeren.</article><article class="legalP" id="paragraf-4-ledd-5">Ved rangering av søkere på grunnlag av poengberegning, kan det gis poeng for ett eller flere av følgende grunnlag:<ul class="defaultList"><li data-li-identifier="-" data-name="-"><article class="listArticle" id="paragraf-4-ledd-5-punkt-1"><article class="legalP" id="paragraf-4-ledd-5-punkt-1-ledd-1">Karakterpoeng</article><article class="legalP" id="paragraf-4-ledd-5-punkt-1-ledd-2">Det kan gis karakterpoeng for den for opptak kvalifiserende utdanningen eller for deler av denne. Karakterpoeng gis på grunnlag av vektet karaktergjennomsnitt. Med vektet gjennomsnitt menes gjennomsnittet av alle tellende karakterer på vitnemålet vektet i forhold til antall studiepoeng/vekttall på hver karakterenhet/tellende emne. Karakterpoeng ved opptak gis etter følgende skala: <table><tbody><tr><td data-text-align="left" data-vertical-align="top"><i>Karakterpoeng</i></td><td data-text-align="center" data-vertical-align="top">5</td><td data-text-align="center" data-vertical-align="top">4</td><td data-text-align="center" data-vertical-align="top">3</td><td data-text-align="center" data-vertical-align="top">2</td><td data-text-align="center" data-vertical-align="top">1</td></tr><tr><td data-text-align="left" data-vertical-align="top"><i>Karakter</i></td><td data-text-align="center" data-vertical-align="top">A</td><td data-text-align="center" data-vertical-align="top">B</td><td data-text-align="center" data-vertical-align="top">C</td><td data-text-align="center" data-vertical-align="top">D</td><td data-text-align="center" data-vertical-align="top">E</td></tr></tbody></table></article><article class="legalP" id="paragraf-4-ledd-5-punkt-1-ledd-3">Det er som vedlegg til denne forskriften utarbeidet omregningstabeller for tallkarakterer, bokstavkarakterer etter eldre skala, mv.</article></article></li><li data-li-identifier="-" data-name="-"><article class="listArticle" id="paragraf-4-ledd-5-punkt-2"><article class="legalP" id="paragraf-4-ledd-5-punkt-2-ledd-1">Utdanningspoeng</article><article class="legalP" id="paragraf-4-ledd-5-punkt-2-ledd-2">Det kan gis utdanningspoeng for bestått høyere utdanning utover minstekravet for opptak.</article></article></li><li data-li-identifier="-" data-name="-"><article class="listArticle" id="paragraf-4-ledd-5-punkt-3"><article class="legalP" id="paragraf-4-ledd-5-punkt-3-ledd-1">Praksispoeng</article><article class="legalP" id="paragraf-4-ledd-5-punkt-3-ledd-2">Det kan gis poeng for praksis som bygger på den for opptak kvalifiserende utdanningen og/eller for praksis som anses relevant for det studiet det søkes opptak til.</article></article></li><li data-li-identifier="-" data-name="-"><article class="listArticle" id="paragraf-4-ledd-5-punkt-4"><article class="legalP" id="paragraf-4-ledd-5-punkt-4-ledd-1">Tilleggspoeng</article><article class="legalP" id="paragraf-4-ledd-5-punkt-4-ledd-2">Det kan gis tilleggspoeng for organisasjonsarbeid, tillitsverv, mv., der dette er relevant for utdanningen.</article></article></li></ul></article><article class="legalP" id="paragraf-4-ledd-6">Konkurransepoeng fremgår som summen av poeng oppnådd for karakterpoeng, utdanningspoeng, praksispoeng og tilleggspoeng.</article><article class="legalP" id="paragraf-4-ledd-7">Der rangering av søkere skal foretas uten poengberegning, er det utarbeidet andre kriterier for rangeringen av søkere i § 8 og § 9.</article></article><article class="legalArticle" data-lovdata-URL="LTI/forskrift/2005-02-28-189/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Rangering av søkere ved opptak til videreutdanninger</span></h2> <article class="defaultP" margin-top="true">a) <i>Videreutdanninger innen lærerutdanningen</i></article><article class="legalP" id="paragraf-5-ledd-1">Ved rangering av søkere kvoteres søkerne med bakgrunn i kvalifikasjonsgrunnlaget for opptak. Rangering foretas fra og med gruppe I og deretter gruppevis synkende til studieplassene er fylt opp. Hvis det er nødvendig med rangering innenfor en opptaksgruppe, skal den innbyrdes rangeringen foretas etter de kriteriene som er angitt for hver av gruppene. <table><tbody><tr><td data-text-align="left" data-vertical-align="top"><i>Gruppe I:</i></td><td data-text-align="left" data-vertical-align="top">Studenter som tar utdanningen som et valgfag innenfor et ordinært løp i allmenn- eller førskolelærerutdanningen eller gjennom å ha studierett på en bachelorutdanning ved Høgskolen i Østfold som inneholder denne utdanningen. Ved innbyrdes rangering rangeres søkerne på grunnlag av karakterpoeng for den kvalifiserende utdanningen.</td></tr><tr><td data-text-align="left" data-vertical-align="top"><i>Gruppe II:</i></td><td data-text-align="left" data-vertical-align="top">Overflyttingsstudenter fra lærerutdanninger ved andre læresteder i Norge. Ved innbyrdes rangering rangeres søkerne på grunnlag av karakterpoeng i den kvalifiserende utdanningen.</td></tr><tr><td data-text-align="left" data-vertical-align="top"><i>Gruppe III:</i></td><td data-text-align="left" data-vertical-align="top">Lærere med fast tilsetting i skolen. Ved innbyrdes rangering rangeres søkerne på grunnlag av lengden på praksis i læreryrket.</td></tr><tr><td data-text-align="left" data-vertical-align="top"><i>Gruppe IV:</i></td><td data-text-align="left" data-vertical-align="top">Søkere med fullført og bestått pedagogisk profesjonsutdanning, men som ikke har fast tilsetting i skolen. Ved innbyrdes rangering rangeres søkerne på grunnlag av karakterpoeng i den kvalifiserende utdanningen.</td></tr><tr><td data-text-align="left" data-vertical-align="top"><i>Gruppe V:</i></td><td data-text-align="left" data-vertical-align="top">Øvrige søkere som fyller minstekravet for opptak til utdanningen. Ved innbyrdes rangering rangeres søkerne på grunnlag av bestemmelsene i gjeldende forskrift for rangering av søkere ved opptak til grunnutdanninger ved universiteter og høgskoler.</td></tr></tbody></table></article> <article class="defaultP" margin-top="true">b) <i>Videreutdanninger innen helse- og sosialfag</i><table><tbody><tr><td data-text-align="left" data-vertical-align="top"><i>Karakterpoeng:</i></td><td data-text-align="left" data-vertical-align="top">Det gis karakterpoeng på grunnlag av den kvalifiserende utdanningen.</td></tr><tr><td data-text-align="left" data-vertical-align="top"><i>Utdanningspoeng:</i></td><td data-text-align="left" data-vertical-align="top">Det gis 1 poeng pr. beståtte videreutdanning på 30 studiepoeng, maksimalt 3 poeng.</td></tr><tr><td data-text-align="left" data-vertical-align="top"><i>Praksispoeng:</i></td><td data-text-align="left" data-vertical-align="top">Det gis 0.5 poeng pr. år praksis på/tilsvarende heltid, maksimalt 3 poeng.</td></tr></tbody></table></article><article class="legalP" id="paragraf-5-ledd-2">Konkurransepoeng fremkommer av sum poeng for karakterpoeng, utdanningspoeng og praksispoeng. Ved poenglikhet mellom flere søkere, rangeres eldste søker innenfor underrepresentert kjønn først.</article> <article class="defaultP" margin-top="true">c) <i>Videreutdanninger innen ingeniørfag, teknologi- og realfag, økonomi, samfunnsfag, språkfag og informasjonsteknologi</i></article><article class="legalP" id="paragraf-5-ledd-3">Det gis karakterpoeng på grunnlag av den kvalifiserende utdanningen. Ved poenglikhet mellom flere søkere, rangeres eldste søker innenfor underrepresentert kjønn først.</article></article><article class="legalArticle" data-lovdata-URL="LTI/forskrift/2005-02-28-189/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Rangering av søkere ved opptak til praktisk-pedagogisk utdanning</span></h2><article class="legalP" id="paragraf-6-ledd-1">Ved rangering av søkere kvoteres søkerne inn i opptaksgrupper med bakgrunn i kompetansen. Rangering foretas fra og med gruppe I og deretter gruppevis synkende til studieplassene er fylt opp. Hvis det er nødvendig med rangering av søkere innenfor en opptaksgruppe, skal den innbyrdes rangeringen foretas etter de kriteriene som er angitt for hver av gruppene. <table><tbody><tr><td data-text-align="left" data-vertical-align="top"><i>Gruppe I:</i></td><td data-text-align="left" data-vertical-align="top">Søkere med fullført og bestått hovedfagsutdanning, mastergrad, siviløkonom, sivilingeniør, eller tilsvarende. Ved innbyrdes rangering rangeres søkerne på bakgrunn av karakterpoeng for den kvalifiserende utdanningen.</td></tr><tr><td data-text-align="left" data-vertical-align="top"><i>Gruppe II:</i></td><td data-text-align="left" data-vertical-align="top">a) Søkere med cand.mag.-grad eller 3-årig høyere profesjonsutdanning eller bachelorgrad samt 60 studiepoeng tilleggsutdanning. Ved innbyrdes rangering rangeres søkerne på bakgrunn av karakterpoeng for den kvalifiserende utdanningen.</td></tr><tr><td data-text-align="left" data-vertical-align="top"><br /></td><td data-text-align="left" data-vertical-align="top">b) Søkere som har både fag-/svennebrev og 3-årig profesjonsutdanning og minst 2 år praksis innen fagområdet. Ved innbyrdes rangering rangeres søkerne på grunnlag av lengden av denne praksis.</td></tr><tr><td data-text-align="left" data-vertical-align="top"><br /></td><td data-text-align="left" data-vertical-align="top">Hvis ikke alle søkere innen gruppen kan tilbys plass, tas annenhver rangert søker innenfor gruppe II opp fra henholdsvis a) og b).</td></tr><tr><td data-text-align="left" data-vertical-align="top"><i>Gruppe III:</i></td><td data-text-align="left" data-vertical-align="top">a) Søkere med bachelorgrad eller søkere med beståtte studieenheter innenfor 150-240 studiepoeng som ikke gir grunnlag for rangering i gruppe II. Ved innbyrdes rangering rangeres søkerne først på grunnlag av antall beståtte studiepoeng innenfor fullførte og beståtte studieenheter, dernest eventuelt på grunnlag av karakterpoeng for den kvalifiserende utdanningen.</td></tr><tr><td data-text-align="left" data-vertical-align="top"><br /></td><td data-text-align="left" data-vertical-align="top">b) Søkere med 3-årig profesjonsutdanning og minst 2 år relevant praksis etter avlagt utdanning og søkere med fag-/svennebrev, yrkesteoretisk utdanning og minst 4 år relevant praksis etter avlagt fagutdanning. Ved innbyrdes rangering rangeres søkerne på grunnlag av lengden på relevant praksis.</td></tr><tr><td data-text-align="left" data-vertical-align="top"><br /></td><td data-text-align="left" data-vertical-align="top">Hvis ikke alle søkere innen gruppen kan tilbys plass, tas annenhver rangert søker innenfor gruppe III opp fra henholdsvis grunnlagene a) og b).</td></tr></tbody></table></article><article class="legalP" id="paragraf-6-ledd-2">Kvalifisert søker etter § 2 og § 3 kan vedtas utelukket fra rangering og opptak til praktisk-pedagogisk utdanning i fall høgskolen ut i fra faglige og/eller økonomiske ressurser ikke kan gi tilbud om relevant fagdidaktikk til søkeren.</article></article><article class="legalArticle" data-lovdata-URL="LTI/forskrift/2005-02-28-189/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Rangering av søkere ved opptak til masterutdanning</span></h2> <article class="defaultP" margin-top="true">a) <i>Masterutdanning i organisasjon og ledelse</i><table><tbody><tr><td data-text-align="left" data-vertical-align="top"><i>Utdanningspoeng:</i></td><td data-text-align="left" data-vertical-align="top">Det gis utdanningspoeng for utdanning utover opptaksgrunnlaget på 180 studiepoeng etter følgende regler: 1 poeng pr. studieenhet på 30 studiepoeng, maksimalt 4 poeng.</td></tr><tr><td data-text-align="left" data-vertical-align="top"><i>Praksispoeng:</i></td><td data-text-align="left" data-vertical-align="top">Det gis praksispoeng for relevant praksis etter følgende regler: 2 poeng pr. år med relevant praksis på/tilsvarende heltid utover minstekravet for opptak, maksimalt 10 poeng. Der praksis har vært i en formell lederstilling, gis det i tillegg 1 praksispoeng pr. år med ledererfaring, maksimalt 10 poeng. Maksimalt antall praksispoeng er 20 poeng.</td></tr><tr><td data-text-align="left" data-vertical-align="top"><i>Tilleggspoeng:</i></td><td data-text-align="left" data-vertical-align="top">Det gis inntil 3 tilleggspoeng for relevant organisasjonsarbeid.</td></tr></tbody></table></article><article class="legalP" id="paragraf-7-ledd-1">Konkurransepoeng fremgår som sum av utdanningspoeng, praksispoeng og tilleggspoeng.</article><article class="legalP" id="paragraf-7-ledd-2">Ved poenglikhet mellom flere søkere, rangeres eldste søker innenfor underrepresentert kjønn først.</article> <article class="defaultP" margin-top="true">b) <i>Masterutdanninger i pedagogiske fag, lærerutdanning og helse- og sosialfag</i><table><tbody><tr><td data-text-align="left" data-vertical-align="top"><i>Karakterpoeng:</i></td><td data-text-align="left" data-vertical-align="top">Det gis karakterpoeng for den kvalifiserende utdanningen.</td></tr><tr><td data-text-align="left" data-vertical-align="top"><i>Utdanningspoeng:</i></td><td data-text-align="left" data-vertical-align="top">Det gis utdanningspoeng for relevant faglig videreutdanning utover opptaksgrunnlaget etter følgende regler: 1 poeng pr. studieenhet på 30 studiepoeng, maksimalt 3 poeng.</td></tr><tr><td data-text-align="left" data-vertical-align="top"><i>Praksispoeng:</i></td><td data-text-align="left" data-vertical-align="top">Det gis praksispoeng for relevant praksis innen fagområdet: 0,5 poeng pr. år, maksimalt 3 poeng.</td></tr></tbody></table></article><article class="legalP" id="paragraf-7-ledd-3">Konkurransepoeng fremgår som sum av karakterpoeng, utdanningspoeng og praksispoeng.</article><article class="legalP" id="paragraf-7-ledd-4">Ved poenglikhet mellom flere søkere, rangeres eldste søker innenfor underrepresentert kjønn først.</article> <article class="defaultP" margin-top="true">c) <i>Masterutdanninger innen ingeniørfag, teknologi- og realfag, økonomi, samfunnsfag, språkfag og informasjonsteknologi</i><table><tbody><tr><td data-text-align="left" data-vertical-align="top"><i>Karakterpoeng:</i></td><td data-text-align="left" data-vertical-align="top">Det gis karakterpoeng for den kvalifiserende utdanningen.</td></tr></tbody></table></article><article class="legalP" id="paragraf-7-ledd-5">Konkurransepoeng fremgår av karakterpoeng.</article><article class="legalP" id="paragraf-7-ledd-6">Ved poenglikhet mellom flere søkere, rangeres eldste søker innenfor underrepresentert kjønn først.</article></article><article class="legalArticle" data-lovdata-URL="LTI/forskrift/2005-02-28-189/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Opptak utenom rangeringsreglene</span></h2><article class="legalP" id="paragraf-8-ledd-1">Inntil 20% av søkere kan tildeles opptak utenom rangeringsreglene i § 5 til § 7. Dette kan gjelde søkere med minst ett av følgende grunnlag:<ul class="defaultList"><li data-li-identifier="a)" data-name="a)"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">der søker ikke kan rangeres etter disse rangeringsreglene.</article></article></li><li data-li-identifier="b)" data-name="b)"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">der søker dokumenterer at sykdom, funksjonshemming eller andre tungtveiende grunner gir grunn til å anta at eksamensresultatene ikke gir et riktig bilde av søkerens reelle kvalifikasjoner.</article></article></li></ul></article><article class="legalP" id="paragraf-8-ledd-2">Ved vurdering av opptak etter a) eller b), må det etter en helhetlig vurdering kunne antas at søker har likeverdige kvalifikasjoner med søkere som tas opp etter vanlig rangering etter § 5 til § 7.<ul class="defaultList"><li data-li-identifier="c)" data-name="c)"><article class="listArticle" id="paragraf-8-ledd-2-punkt-1"><article class="legalP" id="paragraf-8-ledd-2-punkt-1-ledd-1">der andre særskilte forhold taler for at søker med en bestemt utdannings- eller yrkesbakgrunn eller et underrepresentert kjønn må gis spesiell prioritet ved opptak.</article></article></li></ul></article><article class="legalP" id="paragraf-8-ledd-3">Det er en forutsetning at søkere som tas opp etter denne regelen er kvalifisert for opptak etter gjeldende regler, jf. § 2 og § 3.</article></article><article class="legalArticle" data-lovdata-URL="LTI/forskrift/2005-02-28-189/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Rangering av søkere med godkjent realkompetanse</span></h2><article class="legalP" id="paragraf-9-ledd-1">Der søkere får godkjent realkompetanse som hele eller en del av opptaksgrunnlaget etter bestemmelsene i § 2, jf. de gjeldende utfyllende bestemmelser om opptak på realkompetanse ved Høgskolen i Østfold, skal rangering foretas gjennom skjønnsmessig vurdering av om søker har likeverdige kvalifikasjoner med søkere som tas opp etter rangeringsreglene i § 5 til § 7.</article></article><article class="legalArticle" data-lovdata-URL="LTI/forskrift/2005-02-28-189/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Opptakskomité</span></h2><article class="legalP" id="paragraf-10-ledd-1">Styret oppnevner en opptakskomité med myndighet til å fatte vedtak om rangering og opptak av søkere etter § 3, § 8 og § 9.</article></article><article class="legalArticle" data-lovdata-URL="LTI/forskrift/2005-02-28-189/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Søknadsfrister</span></h2><article class="legalP" id="paragraf-11-ledd-1">Søknadsfrister for opptak fastsettes av høgskolen, og kunngjøres minst 1 måned før fristens utløp.</article></article><article class="legalArticle" data-lovdata-URL="LTI/forskrift/2005-02-28-189/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Søknadsdokumenter</span></h2><article class="legalP" id="paragraf-12-ledd-1">Søknad om opptak skal stiles på fastsatt søknadsskjema. Alle opplysninger som er nødvendige og relevante for behandling av søknaden, skal dokumenteres. Søkeren plikter å orientere seg om hvilken dokumentasjon som er nødvendig å legge ved for at søknaden skal kunne behandles. Godkjent dokumentasjon er attesterte kopier av originale dokumenter. Dokumenter det ikke er mulig å legge ved innen søknadsfristen, skal ettersendes snarest mulig etter at de er søkerne i hende.</article></article><article class="legalArticle" data-lovdata-URL="LTI/forskrift/2005-02-28-189/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Klage</span></h2><article class="legalP" id="paragraf-13-ledd-1">Klage på opptak behandles av høgskolens klagenemnd.</article></article><article class="legalArticle" data-lovdata-URL="LTI/forskrift/2005-02-28-189/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse av forskrift og opphør av tidligere regelverk</span></h2><article class="legalP" id="paragraf-14-ledd-1">Forskriften trer i kraft straks. Samtidig opphører tidligere vedtatt regelverk om lokalt opptak og rangering av søkere til masterutdanninger, videreutdanninger, praktisk-pedagogisk utdanning ved Høgskolen i Østfold av 23. februar 2004.</article></article><section class="section" id="kapittel-1" data-lovdata-URL="LTI/forskrift/2005-02-28-189/KAPITTEL_1"><h2>Vedlegg til forskriften:</h2><article class="legalP" id="kapittel-1-ledd-1">For omregning av karakterer for søkere som grunnlag for utregning av vektet gjennomsnitt gjelder følgende omregningstabell: <table><thead><tr><th data-text-align="left" data-vertical-align="top"><i>Karakterpoeng</i></th><th data-text-align="center" data-vertical-align="top"><i>5</i></th><th data-text-align="center" data-vertical-align="top"><i>4</i></th><th data-text-align="center" data-vertical-align="top"><i>3</i></th><th data-text-align="center" data-vertical-align="top"><i>2</i></th><th data-text-align="center" data-vertical-align="top"><i>1</i></th></tr></thead><tbody><tr><td data-text-align="left" data-vertical-align="top">Kar. realfaglig utd.</td><td data-text-align="center" data-vertical-align="top">1.0 – 1.6</td><td data-text-align="center" data-vertical-align="top">1.7 – 2.3</td><td data-text-align="center" data-vertical-align="top">2.4 – 2.8</td><td data-text-align="center" data-vertical-align="top">2.9 – 3.4</td><td data-text-align="center" data-vertical-align="top">3.5 – 4.0</td></tr><tr><td data-text-align="left" data-vertical-align="top">Kar. helse- og sosialfag, humanistiske fag, samfunnsfag, økonomi, jus, mv.</td><td data-text-align="center" data-vertical-align="top">1.0 – 2.2</td><td data-text-align="center" data-vertical-align="top">2.3 – 2.5</td><td data-text-align="center" data-vertical-align="top">2.6 – 2.7</td><td data-text-align="center" data-vertical-align="top">2.8 – 3.0</td><td data-text-align="center" data-vertical-align="top">3.1 – 4.0</td></tr><tr><td data-text-align="left" data-vertical-align="top">Kar. eldre skala</td><td data-text-align="center" data-vertical-align="top">S</td><td data-text-align="center" data-vertical-align="top">Mtf</td><td data-text-align="center" data-vertical-align="top">Tf</td><td data-text-align="center" data-vertical-align="top">Tf</td><td data-text-align="center" data-vertical-align="top">Ng</td></tr><tr><td data-text-align="left" data-vertical-align="top">Kar.</td><td data-text-align="center" data-vertical-align="top" /><td data-text-align="center" data-vertical-align="top" /><td data-text-align="center" data-vertical-align="top">Bestått</td><td data-text-align="center" data-vertical-align="top" /><td data-text-align="center" data-vertical-align="top" /></tr></tbody></table></article></section></main></body></html>