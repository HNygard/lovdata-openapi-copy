<!DOCTYPE html><html lang="no"><head><title>Forskrift for opptak til studier ved Universitetet i Tromsø.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-12-15-1781</dd><dt class="dokid">DokumentID</dt><dd class="dokid">LTI/forskrift/2005-12-15-1781</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 1 s 95</dd><dt class="dateInForce">I kraft fra</dt><dd class="dateInForce">2006-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-12-12-1882</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-6</li><li>lov/2005-04-01-15/§3-7</li></ul></dd><dt class="dateOfPublication">Kunngjort</dt><dd class="dateOfPublication">2006-01-13</dd><dt class="journalNumber">Journalnummer</dt><dd class="journalNumber">2006-0038</dd><dt class="titleShort">Korttittel</dt><dd class="titleShort">Forskrift for opptak til UiT</dd><dt class="title">Tittel</dt><dd class="title">Forskrift for opptak til studier ved Universitetet i Tromsø.</dd><dt class="miscInformation">Annet om dokumentet</dt><dd class="miscInformation">Fastsatt av styret ved Universitetet i Tromsø 15. desember 2005 med hjemmel i lov 1. april 2005 nr. 15 om universiteter og høyskoler § 3-6 og § 3-7.</dd><dt class="refid">RefID</dt><dd class="refid">forskrift/2005-12-15-1781</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for opptak til studier ved Universitetet i Tromsø.<ul class="tocSubUl"><li>Kapittel I. Alminnelige bestemmelser<ul class="tocSubUl"><li>§ 1. Forskriftens virkeområde</li><li>§ 2. Utfyllende bestemmelser</li><li>§ 3. Lokale opptakskomiteer</li><li>§ 4. Organisering av opptaket</li><li>§ 5. Søknadsfrister og ettersendingsfrister</li><li>§ 6. Dispensasjon fra søknadsfrister</li></ul></li><li>Kapittel II. Opptak til åpne studier<ul class="tocSubUl"><li>§ 7. Opptak til åpne studier hvor opptaksgrunnlaget er videregående skole eller tilsvarende</li><li>§ 8. Opptak til åpne mastergradsstudier av 120 studiepoengs omfang, åpne erfaringsbaserte mastergradsstudier av 90 eller 120 studiepoengs omfang og enkeltemner på mastergradsnivå</li><li>§ 9. Betinget opptak til åpne mastergradsstudier av 120 studiepoengs omfang og åpne erfaringsbaserte mastergradsstudier av 90 eller 120 studiepoengs omfang</li><li>§ 10. Opptak til videreutdanningsstudier</li></ul></li><li>Kapittel III. Opptak til adgangsregulerte studier<ul class="tocSubUl"><li>§ 11. Opptak og rangering av søkere til adgangsregulerte studier hvor opptaksgrunnlaget er videregående skole eller tilsvarende</li><li>§ 12. Opptak og rangering av søkere til adgangsregulerte mastergradsstudier av 120 studiepoengs omfang og adgangsregulerte erfaringsbaserte mastergradsstudier av 90 eller 120 studiepoengs omfang</li><li>§ 13. Opptak til adgangsregulerte videreutdanningsstudier</li><li>§ 14. Opptak og rangering av søkere til adgangsregulert emne eller emnegruppe som har et omfang på 30 studiepoeng eller mindre</li><li>§ 15. Opptak og rangering av søkere til profesjonsdelen av psykologistudiet</li></ul></li><li>Kapittel IV. Opptak med begrenset studierett<ul class="tocSubUl"><li>§ 16. Begrenset studierett</li><li>§ 17. Opptak på bakgrunn av realkompetanse</li></ul></li><li>Kapittel V. Kvoteordninger<ul class="tocSubUl"><li>§ 18. Fastsettelse av kvoter</li><li>§ 19. Tilknytning til landsdelen</li><li>§ 20. Samisk tilhørighet</li></ul></li><li>Kapittel VI. Klageadgang<ul class="tocSubUl"><li>§ 21. Klageadgang</li></ul></li><li>Kapittel VII. Ikrafttredelse<ul class="tocSubUl"><li>§ 22. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2005-12-15-1781" id="dokument"><h1>Forskrift for opptak til studier ved Universitetet i Tromsø.</h1><section class="section" data-name="kapI" id="kapittel-1" data-lovdata-URL="LTI/forskrift/2005-12-15-1781/KAPITTEL_1"><h2>Kapittel I. Alminnelige bestemmelser</h2><article class="legalArticle" data-lovdata-URL="LTI/forskrift/2005-12-15-1781/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h3><article class="legalP" id="kapittel-1-paragraf-1-ledd-1">Denne forskriften gjelder for opptak til åpne og adgangsregulerte studier ved Universitetet i Tromsø. Forskriften gjelder ikke for opptak til doktorgradsprogram ved Universitetet i Tromsø.</article></article><article class="legalArticle" data-lovdata-URL="LTI/forskrift/2005-12-15-1781/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Utfyllende bestemmelser</span></h3><article class="legalP" id="kapittel-1-paragraf-2-ledd-1">Universitetsstyret fastsetter rangeringsregler for opptak til høgre grads studier og videreutdanningsstudier. Avdelingene kan fastsette særlige faglige minstekrav ved opptak til høgre grads studier og videreutdanningsstudier.</article><article class="legalP" id="kapittel-1-paragraf-2-ledd-2">Avdelingene kan fastsette utfyllende regler om opptak innenfor rammen av denne forskrift.</article></article><article class="legalArticle" data-lovdata-URL="LTI/forskrift/2005-12-15-1781/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Lokale opptakskomiteer</span></h3><article class="legalP" id="kapittel-1-paragraf-3-ledd-1">Avdelingene skal oppnevne opptakskomiteer. Oppnevning av opptakskomité er ikke nødvendig ved opptak til studier hvor opptaksreglement i sin helhet er gitt av departementet. Avdelings- eller grunnenhetsstyre kan fungere som opptakskomité.</article><article class="legalP" id="kapittel-1-paragraf-3-ledd-2">Studentene skal ha minst 20 prosent av medlemmene i opptakskomiteen. Der dette ikke utgjør mer en ett medlem, skal studentene ha rett til å møte med ytterligere en student med tale- og forslagsrett.</article></article><article class="legalArticle" data-lovdata-URL="LTI/forskrift/2005-12-15-1781/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Organisering av opptaket</span></h3><article class="legalP" id="kapittel-1-paragraf-4-ledd-1">Forsknings- og studieavdelinga fatter vedtak om opptak til åpne studier og vurderer generell studiekompetanse for alle søkere. Vurdering av generell studiekompetanse for søkere til profesjonsstudiet i medisin foretas av Opptakssentralen medisin for medisinstudiet.</article><article class="legalP" id="kapittel-1-paragraf-4-ledd-2">Arbeidet med opptak ved avdelingene er underlagt lokal opptakskomité. Lokal opptakskomité fatter vedtak om opptak for søkere som søker opptak på grunnlag av realkompetanse.</article><article class="legalP" id="kapittel-1-paragraf-4-ledd-3">Søknadsbehandlingen til studier hvor opptaksreglementet i sin helhet er gitt av departementet utføres av Forsknings- og studieavdelinga. Arbeidet med opptak til profesjonsstudiet i medisin utføres av Opptakssentralen medisin for medisinstudiet og er underlagt lokal opptakskomité.</article></article><article class="legalArticle" data-lovdata-URL="LTI/forskrift/2005-12-15-1781/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Søknadsfrister og ettersendingsfrister</span></h3><article class="legalP" id="kapittel-1-paragraf-5-ledd-1">Søknad om opptak til laveregradsstudier, mastergradsstudier av 300 studiepoengs omfang og profesjonsstudiet i medisin med oppstart i høstsemesteret der opptakgrunnlaget er videregående skole eller tilsvarende, er underlagt de frister departementet har fastsatt.</article><article class="legalP" id="kapittel-1-paragraf-5-ledd-2">Søknadsfrister for opptak til enkeltemner, videreutdanninger, praktisk-pedagogisk utdanning, årsstudier og mastergradsstudier av 120 studiepoengs omfang, erfaringsbaserte mastergradsstudier av 90 eller 120 studiepoengs omfang fastsettes av Forsknings- og studieavdelinga. Søknadsfristene skal kunngjøres på Forsknings- og studieavdelingas internettsider. Dersom det ved søknadsfristens utløp er få kvalifiserte søkere, kan avdelingen foreta ny utlysning med ny søknadsfrist. Ny søknadsfrist skal fastsettes av Forsknings- og studieavdelinga. Ved ny utlysning skal alle kvalifiserte søkere som søkte innen ordinær søknadsfrist, tilbys studieplass.</article><article class="legalP" id="kapittel-1-paragraf-5-ledd-3">Søknadsfristen for opptak til profesjonsstudiet i psykologi fastsettes av Det samfunnsvitenskapelige fakultet.</article><article class="legalP" id="kapittel-1-paragraf-5-ledd-4">Forsknings- og studieavdelinga fastsetter etter forslag fra avdelingen søknadsfrister for suppleringsopptak til studieprogram etter første studieår.</article><article class="legalP" id="kapittel-1-paragraf-5-ledd-5">Søknad om opptak gjøres via fastsatt søknadsvev eller på fastsatt søknadsskjema. Nødvendig dokumentasjon, slik det er beskrevet i gjeldende søkerhandbok og på universitetets internettsider, skal vedlegges søknaden/omslagsarket. Dokumentasjonen skal være attesterte kopier av originaldokumenter. Manglende dokumentasjon blir ikke etterlyst.</article><article class="legalP" id="kapittel-1-paragraf-5-ledd-6">Dokumentasjon som ikke kan fremskaffes på søkertidspunktet, kan ettersendes innen fastsatt frist av departementet eller Forsknings- og studieavdelinga.</article></article><article class="legalArticle" data-lovdata-URL="LTI/forskrift/2005-12-15-1781/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Dispensasjon fra søknadsfrister</span></h3><article class="legalP" id="kapittel-1-paragraf-6-ledd-1">Forsknings- og studieavdelinga kan, etter søknad fra studenten, gi dispensasjon fra søknadsfrist fastsatt av avdelinga i følgende tilfeller:<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-6-ledd-1-punkt-1"><article class="legalP" id="kapittel-1-paragraf-6-ledd-1-punkt-1-ledd-1">ved sykdom på dagen for fristens utløp, dokumentert ved legeattest</article></article></li><li data-li-identifier="2." data-name="2."><article class="listArticle" id="kapittel-1-paragraf-6-ledd-1-punkt-2"><article class="legalP" id="kapittel-1-paragraf-6-ledd-1-punkt-2-ledd-1">ved dødsfall i nærmeste familie, dokumentert av offentlig tjenestemann</article></article></li><li data-li-identifier="3." data-name="3."><article class="listArticle" id="kapittel-1-paragraf-6-ledd-1-punkt-3"><article class="legalP" id="kapittel-1-paragraf-6-ledd-1-punkt-3-ledd-1">ved opptak til studium/emne som gis for siste gang ved Universitetet i Tromsø</article></article></li><li data-li-identifier="4." data-name="4."><article class="listArticle" id="kapittel-1-paragraf-6-ledd-1-punkt-4"><article class="legalP" id="kapittel-1-paragraf-6-ledd-1-punkt-4-ledd-1">ved opptak til emne eller emner som, ved bestått eksamen, vil føre til fullført grad ved Universitetet i Tromsø</article></article></li><li data-li-identifier="5." data-name="5."><article class="listArticle" id="kapittel-1-paragraf-6-ledd-1-punkt-5"><article class="legalP" id="kapittel-1-paragraf-6-ledd-1-punkt-5-ledd-1">ved andre særlige tilfeller.</article></article></li></ul></article><article class="legalP" id="kapittel-1-paragraf-6-ledd-2">Søknader om dispensasjon som mottas senere enn fire uker etter at fristen har utløpt, behandles ikke. Avslag på søknad om dispensasjon fra søknadsfrist kan påklages. Universitetets klagenemnd er klageinstans.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2005-12-15-1781/KAPITTEL_2"><h2>Kapittel II. Opptak til åpne studier</h2><article class="legalArticle" data-lovdata-URL="LTI/forskrift/2005-12-15-1781/§7" data-name="§7" id="kapittel-2-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Opptak til åpne studier hvor opptaksgrunnlaget er videregående skole eller tilsvarende</span></h3><article class="legalP" id="kapittel-2-paragraf-1-ledd-1">Søkeren må fylle de til enhver tid gjeldende spesielle og generelle opptakskrav til studier slik dette er fastsatt av departementet.</article><article class="legalP" id="kapittel-2-paragraf-1-ledd-2">Generell studiekompetanse er det generelle opptakskravet ved opptak til åpne studier.</article><article class="legalP" id="kapittel-2-paragraf-1-ledd-3">Enkelte studier har spesielle opptakskrav som går ut over det generelle opptakskravet. De spesielle opptakskravene til grunnutdanninger fastsettes av departementet.</article><article class="legalP" id="kapittel-2-paragraf-1-ledd-4">Noen studier har forkunnskapskrav ut over de generelle kravene. Med forkunnskapskrav menes krav om beståtte kurs/emner fra universitet eller høgskole. Avdelingene kan fastsette forkunnskapskrav for opptak til studier som ikke utgjør mer enn 30 studiepoeng.</article></article><article class="legalArticle" data-lovdata-URL="LTI/forskrift/2005-12-15-1781/§8" data-name="§8" id="kapittel-2-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Opptak til åpne mastergradsstudier av 120 studiepoengs omfang, åpne erfaringsbaserte mastergradsstudier av 90 eller 120 studiepoengs omfang og enkeltemner på mastergradsnivå</span></h3><article class="legalP" id="kapittel-2-paragraf-2-ledd-1">For å bli tatt opp til et mastergradsstudium av 120 studiepoengs omfang, et erfaringsbasert mastergradsstudium av 90 eller 120 studiepoengs omfang eller enkeltemner på mastergradsnivå, må studenten i tillegg til generell studiekompetanse ha:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">oppnådd bachelorgrad, cand.mag.-grad, annen grad eller utdanningsløp av minimum 3 års omfang eller utdanning som i henhold til § 3-4 i lov om universiteter og høyskoler er godkjent som jevngod med de nevnte grader eller utdanningsløp</article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">eventuelle fag, emner og emnegrupper fastsatt som krav i studieplanen for det aktuelle mastergradsstudiet og</article></article></li><li data-li-identifier="c)" data-name="c)"><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">eventuelle særlige faglige minstekrav fastsatt i studieplanen.</article></article></li></ul></article><article class="legalP" id="kapittel-2-paragraf-2-ledd-2">For å bli tatt opp til et mastergradsstudium av 120 studiepoengs omfang stilles det i tillegg krav om fordypning i fag, emne eller emnegruppe av minimum 80 studiepoengs omgang eller integrert utdanning av minimum 120 studiepoengs omfang innenfor fagområdet for mastergradsstudiet.</article><article class="legalP" id="kapittel-2-paragraf-2-ledd-3">For å bli tatt opp til et erfaringsbasert mastergradsstudium av 90 eller 120 studiepoengs omfang stilles det i tillegg krav om minst 2 års relevant yrkespraksis. Avdelingene vurderer hva som er relevant yrkespraksis og kan for det enkelte studium fastsette krav om lengre yrkespraksis.</article></article><article class="legalArticle" data-lovdata-URL="LTI/forskrift/2005-12-15-1781/§9" data-name="§9" id="kapittel-2-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Betinget opptak til åpne mastergradsstudier av 120 studiepoengs omfang og åpne erfaringsbaserte mastergradsstudier av 90 eller 120 studiepoengs omfang</span></h3><article class="legalP" id="kapittel-2-paragraf-3-ledd-1">Søkere som på opptakstidspunktet venter på sensur for emner som skal inngå i opptaksgrunnlaget, kan av avdelingen gis opptak betinget av bestått eksamen. For søkere med eventuelt opptaksgrunnlag fra andre institusjoner enn Universitetet i Tromsø, kreves det skriftlig dokumentasjon fra utdanningsinstitusjonen om at søkeren vil oppnå bachelorgrad eller oppnå annet gyldig opptaksgrunnlag ved bestått eksamen.</article><article class="legalP" id="kapittel-2-paragraf-3-ledd-2">Søkere som mangler maksimum 10 studiepoeng fra å oppnå bachelorgrad ved Universitetet i Tromsø, kan gis opptak av avdelingen forutsatt av at søkeren dokumenterer oppnådd bachelorgrad i løpet av første studieår på mastergradsstudiet. Søkere med eventuelt opptaksgrunnlag fra annen utdanningsinstitusjon kan også gis slik betinget opptak, dersom de kan fremlegge skriftlig dokumentasjon fra utdanningsinstitusjonen om at søkeren mangler maksimum 10 studiepoeng fra å oppnå bachelorgrad eller annet gyldig opptaksgrunnlag ved institusjonen. Det kan bare gis betinget opptak til åpne mastergradsstudier.</article><article class="legalP" id="kapittel-2-paragraf-3-ledd-3">Studenter som har fått betinget opptak og som ikke oppfyller betingelsene for opptaket innen fastsatt frist, skal tilskrives av avdelingen om at de mister studieretten på mastergradsstudiet. Avgjørelsen kan påklages og universitetets klagenemnd er klageinstans. Studenten gis rett til å ta eksamen i de emner som studenten har påbegynt.</article><article class="legalP" id="kapittel-2-paragraf-3-ledd-4">Krav til norskkunnskaper gjelder ikke for søkere til fremmedspråklige mastergradsstudier.</article></article><article class="legalArticle" data-lovdata-URL="LTI/forskrift/2005-12-15-1781/§10" data-name="§10" id="kapittel-2-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Opptak til videreutdanningsstudier</span></h3><article class="legalP" id="kapittel-2-paragraf-4-ledd-1">Søkere til videreutdanningsstudier må oppfylle kravene for opptak, jf. § 7. Med videreutdanning menes studietilbud som er særlig rettet mot arbeidslivets og næringslivets behov.</article><article class="legalP" id="kapittel-2-paragraf-4-ledd-2">Avdelingene kan stille krav om relevant yrkespraksis og/eller utdanning fra universitet eller høgskole for opptak til videreutdanningsstudier som ikke har et omfang på mer enn 30 studiepoeng.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2005-12-15-1781/KAPITTEL_3"><h2>Kapittel III. Opptak til adgangsregulerte studier</h2><article class="legalArticle" data-lovdata-URL="LTI/forskrift/2005-12-15-1781/§11" data-name="§11" id="kapittel-3-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Opptak og rangering av søkere til adgangsregulerte studier hvor opptaksgrunnlaget er videregående skole eller tilsvarende</span></h3><article class="legalP" id="kapittel-3-paragraf-1-ledd-1">Søkere til adgangsregulerte studier hvor opptaksgrunnlaget er videregående skole eller tilsvarende må oppfylle kravene for opptak, jf. § 7.</article><article class="legalP" id="kapittel-3-paragraf-1-ledd-2">Søkerne rangeres etter de til enhver tid gjeldende rangeringsregler fastsatt av departementet.</article></article><article class="legalArticle" data-lovdata-URL="LTI/forskrift/2005-12-15-1781/§12" data-name="§12" id="kapittel-3-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Opptak og rangering av søkere til adgangsregulerte mastergradsstudier av 120 studiepoengs omfang og adgangsregulerte erfaringsbaserte mastergradsstudier av 90 eller 120 studiepoengs omfang</span></h3><article class="legalP" id="kapittel-3-paragraf-2-ledd-1">Søkere til adgangsregulerte mastergradsstudier av 120 studiepoengs omfang og adgangsregulerte erfaringsbaserte mastergradsstudier av 90 eller 120 studiepoengs omfang må oppfylle kravene for opptak, jf. § 8.</article><article class="legalP" id="kapittel-3-paragraf-2-ledd-2">Søkerne rangeres etter følgende kriterier:<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-2-ledd-2-punkt-1"><article class="legalP" id="kapittel-3-paragraf-2-ledd-2-punkt-1-ledd-1">Søkere med fullført bachelorgrad rangeres etter vektet gjennomsnittskarakter for emnene som utgjør fordypningen på minimum 80 studiepoeng i bachelorgraden. Dersom søkeren har deler av opptaksgrunnlaget fra en annen institusjon, skal karakterene fra den eksterne utdanningen inngå som en del av rangeringsgrunnlaget. Dersom den eksterne utdanningen kan erstatte en tilsvarende utdanning ved Universitetet i Tromsø, og karakterskalaen er identisk med den som anvendes ved Universitetet i Tromsø, skal karakterene fra den eksterne utdanningen regnes inn i grunnlaget for opptak. Dersom opptaksgrunnlaget er en tverrfaglig ekstern utdanning, eller utdanningen har en karakterskala ulik den ved Universitetet i Tromsø, skal det stipuleres et rimelig karakternivå på grunnlag av den eksterne utdanningen. For stipulering av karakternivå for utenlandsk utdanning kan nasjonalt fastsatte vurderinger legges til grunn. For søkere med cand.mag.-grad stipuleres det et rimelig karakternivå på bakgrunn av den faglige fordypningen i cand.mag.-graden.</article></article></li><li data-li-identifier="2." data-name="2."><article class="listArticle" id="kapittel-3-paragraf-2-ledd-2-punkt-2"><article class="legalP" id="kapittel-3-paragraf-2-ledd-2-punkt-2-ledd-1">Ved karakterlikhet skal det underrepresenterte kjønn på studiet prioriteres.</article></article></li><li data-li-identifier="3." data-name="3."><article class="listArticle" id="kapittel-3-paragraf-2-ledd-2-punkt-3"><article class="legalP" id="kapittel-3-paragraf-2-ledd-2-punkt-3-ledd-1">I øvrige tilfeller av karakterlikhet skal søkerne rangeres ved loddtrekning.</article></article></li></ul></article><article class="legalP" id="kapittel-3-paragraf-2-ledd-3">Søkere som oppfyller opptaksvilkårene uten at fordypning på minimum 80 studiepoeng inngår i opptaksgrunnlaget, må rangeres i forhold til de øvrige søkerne ved hjelp av en skjønnsmessig vurdering. For å få tilbud om opptak kreves likeverdige ferdigheter og kunnskaper med søkere som vil kunne få tilbud om opptak etter rangering på grunnlag av samlet karakter i fag, emne eller emnegruppe som utgjør fordypningen.</article></article><article class="legalArticle" data-lovdata-URL="LTI/forskrift/2005-12-15-1781/§13" data-name="§13" id="kapittel-3-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Opptak til adgangsregulerte videreutdanningsstudier</span></h3><article class="legalP" id="kapittel-3-paragraf-3-ledd-1">Søkere til adgangsregulerte videreutdanningsstudier må oppfylle kravene for opptak, jf. § 7. Med videreutdanning menes studietilbud som er særlig rettet mot arbeidslivets og næringslivets behov. Avdelingene kan stille krav om relevant yrkespraksis og/eller utdanning fra universitet eller høgskole for opptak til videreutdanningsstudier som ikke utgjør mer enn 30 studiepoeng.</article><article class="legalP" id="kapittel-3-paragraf-3-ledd-2">Søkere til videreutdanningsstudier konkurrerer om studieplass etter loddtrekning, dersom annet ikke er vedtatt av universitetsstyret. Studieplasser avsatt til oppdragsgivere er unntatt fra denne bestemmelsen.</article></article><article class="legalArticle" data-lovdata-URL="LTI/forskrift/2005-12-15-1781/§14" data-name="§14" id="kapittel-3-paragraf-4"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Opptak og rangering av søkere til adgangsregulert emne eller emnegruppe som har et omfang på 30 studiepoeng eller mindre</span></h3><article class="legalP" id="kapittel-3-paragraf-4-ledd-1">Søkere til adgangsregulert emne eller emnegruppe som har et omfang på 30 studiepoeng eller mindre må oppfylle kravene til opptak, jf. § 7.</article><article class="legalP" id="kapittel-3-paragraf-4-ledd-2">Søkere tas opp i to grupper:<ul class="defaultList"><li><article class="listArticle" id="kapittel-3-paragraf-4-ledd-2-punkt-1"><article class="legalP" id="kapittel-3-paragraf-4-ledd-2-punkt-1-ledd-1"><i>Gruppe 1:</i> Søkere hvor det adgangsregulerte emne inngår som en obligatorisk del av studieprogrammet.</article></article></li><li><article class="listArticle" id="kapittel-3-paragraf-4-ledd-2-punkt-2"><article class="legalP" id="kapittel-3-paragraf-4-ledd-2-punkt-2-ledd-1"><i>Gruppe 2:</i> Andre søkere.</article></article></li></ul></article><article class="legalP" id="kapittel-3-paragraf-4-ledd-3">Innenfor hver gruppe rangeres søkerne etter antall avlagte studiepoeng som kan inngå i en bachelorgrad. Søkere i gruppe 1 prioriteres foran gruppe 2.</article></article><article class="legalArticle" data-lovdata-URL="LTI/forskrift/2005-12-15-1781/§15" data-name="§15" id="kapittel-3-paragraf-5"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Opptak og rangering av søkere til profesjonsdelen av psykologistudiet</span></h3><article class="legalP" id="kapittel-3-paragraf-5-ledd-1">Hvilke bestemte fag, emner eller emnegrupper som utgjør opptakgrunnlaget for opptak til profesjonsstudiet i psykologi fastsettes av Det samfunnsvitenskapelige fakultet.</article><article class="legalP" id="kapittel-3-paragraf-5-ledd-2">Søkerne rangeres på grunnlag av gjennomsnittskarakter for emnene som utgjør opptaksgrunnlaget. Dersom søkerne står karaktermessig likt, rangeres disse innbyrdes ved loddtrekning.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2005-12-15-1781/KAPITTEL_4"><h2>Kapittel IV. Opptak med begrenset studierett</h2><article class="legalArticle" data-lovdata-URL="LTI/forskrift/2005-12-15-1781/§16" data-name="§16" id="kapittel-4-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Begrenset studierett</span></h3><article class="legalP" id="kapittel-4-paragraf-1-ledd-1">Studenter som ikke oppfyller kravene til generell studiekompetanse, gis en begrenset studierett. De kan kun ta eksamener i det fag, emne eller emnegruppe de er tatt opp til og må søke om opptak på nytt dersom de ønsker opptak til andre fag, emner eller emnegrupper.</article></article><article class="legalArticle" data-lovdata-URL="LTI/forskrift/2005-12-15-1781/§17" data-name="§17" id="kapittel-4-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Opptak på bakgrunn av realkompetanse</span></h3><article class="legalP" id="kapittel-4-paragraf-2-ledd-1">Universitetet kan gi søkere som er 25 år eller eldre i opptaksåret opptak til enkeltstudier dersom de på grunnlag av realkompetanse har de nødvendige kvalifikasjoner for vedkommende studium. Studenter opptatt på bakgrunn av realkompetanse gis begrenset studierett.</article><article class="legalP" id="kapittel-4-paragraf-2-ledd-2">Universitetsdirektøren kan fastsette retningslinjer for dokumentasjon av kvalifikasjoner og for behandlingen av søknader om opptak innenfor de regler som er fastsatt av departementet.</article><article class="legalP" id="kapittel-4-paragraf-2-ledd-3">Vurderingen av søknaden og vedtak om opptak skal som hovedregel foretas av fagmiljøene.</article></article></section><section class="section" data-name="kapV" id="kapittel-5" data-lovdata-URL="LTI/forskrift/2005-12-15-1781/KAPITTEL_5"><h2>Kapittel V. Kvoteordninger</h2><article class="legalArticle" data-lovdata-URL="LTI/forskrift/2005-12-15-1781/§18" data-name="§18" id="kapittel-5-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Fastsettelse av kvoter</span></h3><article class="legalP" id="kapittel-5-paragraf-1-ledd-1">Departementet fastsetter størrelsen på kvotene for nordnorske og samiske søkere ved opptak til adgangsregulerte studier hvor opptaksgrunnlaget er videregående skole eller tilsvarende. Departementet fastsetter størrelsen på opptaket til kvoteprogrammet for studenter fra u-land og Øst-Europa.</article><article class="legalP" id="kapittel-5-paragraf-1-ledd-2">Ved opptak til andre studier kan styret selv fastsette kvoter og kriterier for kvoteordningene.</article></article><article class="legalArticle" data-lovdata-URL="LTI/forskrift/2005-12-15-1781/§19" data-name="§19" id="kapittel-5-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Tilknytning til landsdelen</span></h3><article class="legalP" id="kapittel-5-paragraf-2-ledd-1">For å bli vurdert i kvoten for nordnorske søkere må søker ha bodd i Nord-Norge de siste ti årene og fortsatt være bosatt i landsdelen. Dette dokumenteres med bostedsbevis fra Folkeregisteret utstedt i søknadsåret.</article><article class="legalP" id="kapittel-5-paragraf-2-ledd-2">Søkere som ikke har bodd i Nord-Norge de ti siste årene må dokumentere nordnorsk tilknytning på minst tre av fem mulige måter:<ul class="defaultList"><li data-li-identifier="1." data-name="1."><article class="listArticle" id="kapittel-5-paragraf-2-ledd-2-punkt-1"><article class="legalP" id="kapittel-5-paragraf-2-ledd-2-punkt-1-ledd-1">Søker har bodd minst ti år i Nord-Norge. Dokumentert med bostedsbevis fra Folkeregistret.</article></article></li><li data-li-identifier="2." data-name="2."><article class="listArticle" id="kapittel-5-paragraf-2-ledd-2-punkt-2"><article class="legalP" id="kapittel-5-paragraf-2-ledd-2-punkt-2-ledd-1">Søker har eksamen fra grunnskole, eventuelt folkeskole eller realskole, i Nord-Norge. Dokumentert med vitnemål fra skolen.</article></article></li><li data-li-identifier="3." data-name="3."><article class="listArticle" id="kapittel-5-paragraf-2-ledd-2-punkt-3"><article class="legalP" id="kapittel-5-paragraf-2-ledd-2-punkt-3-ledd-1">Søker ha fullført videregående skole i Nord-Norge. Dokumentert med vitnemål fra videregående skole i Nord-Norge.</article></article></li><li data-li-identifier="4." data-name="4."><article class="listArticle" id="kapittel-5-paragraf-2-ledd-2-punkt-4"><article class="legalP" id="kapittel-5-paragraf-2-ledd-2-punkt-4-ledd-1">Minst en av foreldrene bor i Nord-Norge og har bodd der de siste ti årene. Dokumentert med bostedsbevis fra Folkeregisteret utstedt i søknadsåret.</article></article></li><li data-li-identifier="5." data-name="5."><article class="listArticle" id="kapittel-5-paragraf-2-ledd-2-punkt-5"><article class="legalP" id="kapittel-5-paragraf-2-ledd-2-punkt-5-ledd-1">Mors bosted i Nord-Norge da søkeren ble født. Dokumentert med morens bostedsbevis fra Folkeregisteret.</article></article></li></ul></article></article><article class="legalArticle" data-lovdata-URL="LTI/forskrift/2005-12-15-1781/§20" data-name="§20" id="kapittel-5-paragraf-3"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Samisk tilhørighet</span></h3><article class="legalP" id="kapittel-5-paragraf-3-ledd-1">For å bli vurdert i kvote for samiske søkere må søker oppfylle et av følgende alternativer:<ul class="defaultList"><li data-li-identifier="1." data-name="1."><article class="listArticle" id="kapittel-5-paragraf-3-ledd-1-punkt-1"><article class="legalP" id="kapittel-5-paragraf-3-ledd-1-punkt-1-ledd-1">Samisk avlagt som førstespråk (11) eller andrespråk (11) i videregående opplæring.</article></article></li><li data-li-identifier="2." data-name="2."><article class="listArticle" id="kapittel-5-paragraf-3-ledd-1-punkt-2"><article class="legalP" id="kapittel-5-paragraf-3-ledd-1-punkt-2-ledd-1">Vitnemål fra grunnskole der samisk er dokumentert som første- eller andrespråk.</article></article></li><li data-li-identifier="3." data-name="3."><article class="listArticle" id="kapittel-5-paragraf-3-ledd-1-punkt-3"><article class="legalP" id="kapittel-5-paragraf-3-ledd-1-punkt-3-ledd-1">Bestått 60 studiepoeng (grunnfag) eller semesteremne i samisk fra universitetet eller høgskole.</article></article></li><li data-li-identifier="4." data-name="4."><article class="listArticle" id="kapittel-5-paragraf-3-ledd-1-punkt-4"><article class="legalP" id="kapittel-5-paragraf-3-ledd-1-punkt-4-ledd-1">Realkompetansevurdering av samiske språkkunnskaper i forhold til språkkravet i samisk fra videregående opplæring.</article></article></li><li data-li-identifier="5." data-name="5."><article class="listArticle" id="kapittel-5-paragraf-3-ledd-1-punkt-5"><article class="legalP" id="kapittel-5-paragraf-3-ledd-1-punkt-5-ledd-1">Test i samisk språk.</article></article></li></ul></article></article></section><section class="section" data-name="kapVI" id="kapittel-6" data-lovdata-URL="LTI/forskrift/2005-12-15-1781/KAPITTEL_6"><h2>Kapittel VI. Klageadgang</h2><article class="legalArticle" data-lovdata-URL="LTI/forskrift/2005-12-15-1781/§21" data-name="§21" id="kapittel-6-paragraf-1"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Klageadgang</span></h3><article class="legalP" id="kapittel-6-paragraf-1-ledd-1">Vedtak om avvisning av søknad eller avslag på søknad om opptak kan påklages i henhold til forvaltningslovens kapittel VI. Fristen for å klage er tre uker fra det tidspunkt vedtaket er kommet fram til den klagende part. Klageinstans er universitetets klagenemnd.</article></article></section><section class="section" data-name="kapVII" id="kapittel-7" data-lovdata-URL="LTI/forskrift/2005-12-15-1781/KAPITTEL_7"><h2>Kapittel VII. Ikrafttredelse</h2><article class="legalArticle" data-lovdata-URL="LTI/forskrift/2005-12-15-1781/§22" data-name="§22" id="kapittel-7-paragraf-1"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Ikrafttredelse</span></h3><article class="legalP" id="kapittel-7-paragraf-1-ledd-1">Forskriften trer i kraft 1. januar 2006. Samtidig oppheves forskrift 12. desember 2002 nr. 1882 for opptak til studier ved Universitetet i Tromsø.</article></article></section></main></body></html>