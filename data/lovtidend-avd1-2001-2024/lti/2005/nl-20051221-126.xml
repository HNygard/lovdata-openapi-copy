<!DOCTYPE html><html lang="no"><head><title>Lov om kosmetikk og kroppspleieprodukt m.m. (kosmetikklova).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2005-12-21-126</dd><dt class="dokid">DokumentID</dt><dd class="dokid">LTI/lov/2005-12-21-126</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 16 s 2424</dd><dt class="dateInForce">I kraft fra</dt><dd class="dateInForce">Kongen fastset.</dd><dt class="changesToDocuments">Endrer</dt><dd class="changesToDocuments"><ul><li>lov/1933-05-19-3</li></ul></dd><dt class="dateOfPublication">Kunngjort</dt><dd class="dateOfPublication">2005-12-21</dd><dt class="journalNumber">Journalnummer</dt><dd class="journalNumber">2005-1254</dd><dt class="titleShort">Korttittel</dt><dd class="titleShort">Kosmetikklova</dd><dt class="title">Tittel</dt><dd class="title">Lov om kosmetikk og kroppspleieprodukt m.m. (kosmetikklova).</dd><dt class="miscInformation">Annet om dokumentet</dt><dd class="miscInformation">Ot.prp.nr.6 (2005–2006) jf. Ot.prp.nr.93 (2004–2005), Innst.O.nr.6 (2005–2006) og Besl.O.nr.21 (2005–2006). Odels- og lagtingsvedtak hhv. 15. og 20. desember 2005. Fremja av Helse- og omsorgsdepartementet.</dd><dt class="refid">RefID</dt><dd class="refid">lov/2005-12-21-126</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om kosmetikk og kroppspleieprodukt m.m. (kosmetikklova).<ul class="tocSubUl"><li>Kapittel I. Formål, verkeområde og definisjonar<ul class="tocSubUl"><li>§ 1. Formål</li><li>§ 2. Sakleg verkeområde</li><li>§ 3. Stadleg verkeområde</li><li>§ 4. Definisjonar</li></ul></li><li>Kapittel II. Forbod og påbod<ul class="tocSubUl"><li>§ 5. Forbod mot produkt som ikkje er helsemessig sikre</li><li>§ 6. Godkjenningsplikt</li><li>§ 7. Merking, presentasjon og reklame</li><li>§ 8. Produksjon, innhald, samansetjing og kvalitet</li><li>§ 9. Testing på dyr</li><li>§ 10. Antibiotikaresistensgen</li><li>§ 11. Etablering, utforming og drift</li><li>§ 12. Etterlevingsplikt og systematiske kontrolltiltak</li><li>§ 13. Tilgjenge til stad, bistandsplikt m.m.</li><li>§ 14. Varslings- og opplysningsplikt</li><li>§ 15. Dokumentasjon m.m.</li></ul></li><li>Kapittel III. Avsluttande føresegner<ul class="tocSubUl"><li>§ 16. Tilsyn og vedtak</li><li>§ 17. Personregister</li><li>§ 18. Avgift og gebyr</li><li>§ 19. Dispensasjon</li><li>§ 20. Tvangsmulkt</li><li>§ 21. Straff</li><li>§ 22. Iverksetjing og overgangsreglar</li></ul></li></ul></li></ul></dd></dl></header><main class="documentBody" data-lovdata-URL="LTI/lov/2005-12-21-126" id="dokument"><h1>Lov om kosmetikk og kroppspleieprodukt m.m. (kosmetikklova).</h1><article class="defaultP" data-text-size="small">Følgjande lov vert oppheva:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 19. mai 1933 nr. 3 om tilsyn med kosmetikk og kroppspleieprodukter mv.</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2005-12-21-126/KAPITTEL_1"><h2>Kapittel I. Formål, verkeområde og definisjonar</h2><article class="legalArticle" data-lovdata-URL="LTI/lov/2005-12-21-126/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med lova er å medverke til at kosmetikk, kroppspleieprodukt og andre produkt som er omfatta av lova er helsemessig sikre for menneske og dyr.</article><article class="legalP" id="kapittel-1-paragraf-1-ledd-2">Lova skal òg fremje forbrukarinteresser, ærlegdom, dyrevelferd, etikk, miljø, mattryggleik og kvalitet.</article></article><article class="legalArticle" data-lovdata-URL="LTI/lov/2005-12-21-126/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Sakleg verkeområde</span></h3><article class="legalP" id="kapittel-1-paragraf-2-ledd-1">Lova omfattar alle forhold i samband med utvikling, produksjon, import, tilarbeiding, distribusjon, eksport og omsetning av<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">kosmetikk og kroppspleieprodukt, som er alle stoff eller blandingar av stoff som er bestemte til å kome i kontakt med kroppsoverflata til menneske, tennene eller slimhinnene i munn- eller nasehola for berre eller i hovudsak å reinse eller parfymere desse delane av kroppen, endre utsjånaden deira, påverke kroppslukter, verne dei eller halde dei i god stand</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">kosmetikk og kroppspleieprodukt for dyr, som er alle stoff eller blandingar av stoff som er bestemte til å kome i kontakt med kroppsoverflata til dyr, tennene eller slimhinnene i munn- eller nasehola for berre eller i hovudsak å reinse eller parfymere desse delane av kroppen, endre utsjånaden deira, påverke kroppslukter, verne dei eller halde dei i god stand</article></article></li><li data-li-identifier="c)" data-name="c)"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1">lækjemiddelnære kroppspleieprodukt, som er alle stoff eller blandingar av stoff som er bestemte til å kome i kontakt med kroppsoverflata til menneske eller dyr, tennene eller slimhinnene i munn- eller nasehola for berre eller i hovudsak å førebyggje, lindre eller behandle helseplager som ikkje kjem av sjukdom</article></article></li><li data-li-identifier="d)" data-name="d)"><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1">tatoveringsprodukt, som er alle stoff eller blandingar av stoff som er bestemte til å bli førte inn i huda til menneske eller dyr for å oppnå permanente eller langvarige mønster, teikningar, strekar, felt eller fargar på huda, medrekna tatoveringsvæske og permanent sminke</article></article></li><li data-li-identifier="e)" data-name="e)"><article class="listArticle" id="kapittel-1-paragraf-2-ledd-1-punkt-5"><article class="legalP" id="kapittel-1-paragraf-2-ledd-1-punkt-5-ledd-1">injeksjonsprodukt, som er alle stoff eller blandingar av stoff som er bestemte til å bli førte inn i huda til menneske eller dyr for å endre utsjånaden til huda på andre måtar enn dei som er nemnde i bokstav d.</article></article></li></ul></article><article class="legalP" id="kapittel-1-paragraf-2-ledd-2">Lova omfattar også alle forhold i samband med produksjon av materiale og gjenstandar som er bestemte til å kome i kontakt med eller kan ha innverknad på produkta, jf. § 4 bokstav a.</article><article class="legalP" id="kapittel-1-paragraf-2-ledd-3">Lova omfattar ikkje stoff, blandingar av stoff eller utstyr som kjem inn under lov 4. desember 1992 nr. 132 om legemidler mv. eller lov 12. januar 1995 nr. 6 om medisinsk utstyr. Lova omfattar ikkje næringsmiddel som kjem inn under lov 19. desember 2003 nr. 124 om matproduksjon og mattrygghet mv.</article></article><article class="legalArticle" data-lovdata-URL="LTI/lov/2005-12-21-126/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Stadleg verkeområde</span></h3><article class="legalP" id="kapittel-1-paragraf-3-ledd-1">Lova gjeld for norsk land- og sjøterritorium, norske luft- og sjøfartøy og innretningar på norsk kontinentalsokkel.</article><article class="legalP" id="kapittel-1-paragraf-3-ledd-2">Kongen kan gi forskrifter om bruken av lova på Svalbard, på Jan Mayen, i bilanda, i norsk økonomisk sone og på utanlandsregistrerte skip i rute på norske hamner. Kongen kan fastsetje særlege reglar med omsyn til forholda på staden.</article></article><article class="legalArticle" data-lovdata-URL="LTI/lov/2005-12-21-126/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Definisjonar</span></h3><article class="legalP" id="kapittel-1-paragraf-4-ledd-1">I denne lova forstår ein med<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-4-ledd-1-punkt-1"><article class="legalP" id="kapittel-1-paragraf-4-ledd-1-punkt-1-ledd-1">produkt: kosmetikk og kroppspleieprodukt, kosmetikk og kroppspleieprodukt for dyr, lækjemiddelnære kroppspleieprodukt, tatoveringsprodukt og injeksjonsprodukt</article></article></li><li data-li-identifier="b)" data-name="b)"><article class="listArticle" id="kapittel-1-paragraf-4-ledd-1-punkt-2"><article class="legalP" id="kapittel-1-paragraf-4-ledd-1-punkt-2-ledd-1">verksemd: privat eller offentlege føretak eller privatpersonar som utfører ein aktivitet som er nemnd i § 2 første ledd, bortsett frå aktivitet med privat og ikkje-kommersielt formål</article></article></li><li data-li-identifier="c)" data-name="c)"><article class="listArticle" id="kapittel-1-paragraf-4-ledd-1-punkt-3"><article class="legalP" id="kapittel-1-paragraf-4-ledd-1-punkt-3-ledd-1">omsetning: innehav med sikte på sal, frambod for sal, distribusjon, sjølve salet og alle andre former for overdraging, med eller utan vederlag.</article></article></li></ul></article></article></section><section class="section" data-name="kapII" id="kapittel-2" data-lovdata-URL="LTI/lov/2005-12-21-126/KAPITTEL_2"><h2>Kapittel II. Forbod og påbod</h2><article class="legalArticle" data-lovdata-URL="LTI/lov/2005-12-21-126/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Forbod mot produkt som ikkje er helsemessig sikre</span></h3><article class="legalP" id="kapittel-2-paragraf-1-ledd-1">Det er forbode å utvikle, produsere, importere, tilarbeide, distribuere, eksportere og omsetje produkt som ved normal bruk eller bruk som det er rimeleg å tenkje seg, ikkje er helsemessig sikre for menneske eller dyr.</article><article class="legalP" id="kapittel-2-paragraf-1-ledd-2">Departementet kan gi nærmare forskrifter om når produkt skal reknast som ikkje helsemessig sikre for menneske eller dyr.</article></article><article class="legalArticle" data-lovdata-URL="LTI/lov/2005-12-21-126/§6" data-name="§6" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Godkjenningsplikt</span></h3><article class="legalP" id="kapittel-2-paragraf-2-ledd-1">Departementet kan gi forskrifter om godkjenningsplikt og meldeplikt for bestemte typar produkt.</article></article><article class="legalArticle" data-lovdata-URL="LTI/lov/2005-12-21-126/§7" data-name="§7" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Merking, presentasjon og reklame</span></h3><article class="legalP" id="kapittel-2-paragraf-3-ledd-1">Merking og presentasjon av, reklame for og anna marknadsføring av produkt skal vere korrekt, gi mottakaren tilstrekkeleg informasjon og ikkje vere eigna til å villeie.</article><article class="legalP" id="kapittel-2-paragraf-3-ledd-2">Departementet kan gi nærmare forskrifter om plikta etter første ledd, til dømes forskrifter om helsepåstandar og frivillige ordningar for merking.</article><article class="legalP" id="kapittel-2-paragraf-3-ledd-3">Departementet kan gi forskrifter om plikt til å dokumentere dei påstandane som er brukte i marknadsføringa av eit produkt, og om krav til denne typen dokumentasjon.</article></article><article class="legalArticle" data-lovdata-URL="LTI/lov/2005-12-21-126/§8" data-name="§8" id="kapittel-2-paragraf-4"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Produksjon, innhald, samansetjing og kvalitet</span></h3><article class="legalP" id="kapittel-2-paragraf-4-ledd-1">Departementet kan i forskrifter stille krav til produksjonen, ingrediensane og det andre innhaldet i, samansetjinga av og kvaliteten på produkt og materiale og gjenstandar som er bestemte til å kome i kontakt med eller kan ha innverknad på produkt.</article></article><article class="legalArticle" data-lovdata-URL="LTI/lov/2005-12-21-126/§9" data-name="§9" id="kapittel-2-paragraf-5"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Testing på dyr</span></h3><article class="legalP" id="kapittel-2-paragraf-5-ledd-1">Departementet kan gi forskrifter om forbod mot utvikling, produksjon, import, tilarbeiding, eksport og omsetning av produkt som er testa på dyr, eller som inneheld ein eller fleire ingrediensar som er testa på dyr.</article></article><article class="legalArticle" data-lovdata-URL="LTI/lov/2005-12-21-126/§10" data-name="§10" id="kapittel-2-paragraf-6"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Antibiotikaresistensgen</span></h3><article class="legalP" id="kapittel-2-paragraf-6-ledd-1">Departementet kan gi forskrifter om forbod mot produkt som inneheld gen frå prosessert genmodifisert materiale der gena kodar for antibiotikaresistens.</article></article><article class="legalArticle" data-lovdata-URL="LTI/lov/2005-12-21-126/§11" data-name="§11" id="kapittel-2-paragraf-7"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Etablering, utforming og drift</span></h3><article class="legalP" id="kapittel-2-paragraf-7-ledd-1">Plassering, utforming og drift av aktivitetar knytte til produkt skal vere hygienisk forsvarleg.</article><article class="legalP" id="kapittel-2-paragraf-7-ledd-2">Departementet kan i forskrifter stille utfyllande krav til etablering, plassering, utforming og drift av aktivitetar i verksemder med tilknyting til produkt, til dømes krav om melding, registrering, godkjenning og bortfall av godkjenning, og om helsa og hygienen til personalet.</article></article><article class="legalArticle" data-lovdata-URL="LTI/lov/2005-12-21-126/§12" data-name="§12" id="kapittel-2-paragraf-8"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Etterlevingsplikt og systematiske kontrolltiltak</span></h3><article class="legalP" id="kapittel-2-paragraf-8-ledd-1">Verksemda skal syte for at føresegner gitt i eller i medhald av denne lova blir etterlevde. Departementet kan gi forskrifter om kven som er ansvarleg i verksemda, og om plikt til å gi melding om dette til tilsynsorganet.</article><article class="legalP" id="kapittel-2-paragraf-8-ledd-2">Departementet kan gi forskrifter om plikt til å etablere og gjennomføre systematiske kontrolltiltak.</article><article class="legalP" id="kapittel-2-paragraf-8-ledd-3">Departementet kan gi forskrifter om den faglege kompetansen til personalet.</article></article><article class="legalArticle" data-lovdata-URL="LTI/lov/2005-12-21-126/§13" data-name="§13" id="kapittel-2-paragraf-9"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Tilgjenge til stad, bistandsplikt m.m.</span></h3><article class="legalP" id="kapittel-2-paragraf-9-ledd-1">Verksemda skal gi tilsynet uhindra tilgjenge til stad eller lokale der det går føre seg aktivitet omfatta av lova, slik at tilsynet kan gjere nødvendige undersøkingar. Utanlandske inspektørar kan vere med på inspeksjonar osv. når det er nødvendig for å oppfylle dei internasjonale pliktene Noreg har.</article><article class="legalP" id="kapittel-2-paragraf-9-ledd-2">Verksemda skal vederlagsfritt stille nødvendige lokale, inventar, arbeidshjelp og reiskapar til disposisjon for utøving av tilsyn og elles yte hjelp og leggje til rette for tilsyn.</article><article class="legalP" id="kapittel-2-paragraf-9-ledd-3">Departementet kan gi nærmare forskrifter om tilgjenge til stad, bistandsplikt, prøveuttak osv.</article></article><article class="legalArticle" data-lovdata-URL="LTI/lov/2005-12-21-126/§14" data-name="§14" id="kapittel-2-paragraf-10"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Varslings- og opplysningsplikt</span></h3><article class="legalP" id="kapittel-2-paragraf-10-ledd-1">Verksemda skal straks varsle tilsynsorganet ved mistanke om produkt som ikkje er helsemessig sikre for menneske eller dyr.</article><article class="legalP" id="kapittel-2-paragraf-10-ledd-2">Verksemda skal, når tilsynet krev det, vederlagsfritt gi eller sende inn nødvendige opplysningar, prøvemateriale og resultat av gjennomførte analysar. Tilsynsorganet kan bestemme korleis opplysningane skal bli gitt, mellom anna når det gjeld form, detaljeringsgrad osv.</article><article class="legalP" id="kapittel-2-paragraf-10-ledd-3">Departementet kan gi nærmare forskrifter om opplysnings- og rapporteringsplikt for helsepersonell og andre.</article><article class="legalP" id="kapittel-2-paragraf-10-ledd-4">Departementet kan gi nærmare forskrifter om plikt til å offentleggjere resultat av utført tilsyn.</article></article><article class="legalArticle" data-lovdata-URL="LTI/lov/2005-12-21-126/§15" data-name="§15" id="kapittel-2-paragraf-11"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Dokumentasjon m.m.</span></h3><article class="legalP" id="kapittel-2-paragraf-11-ledd-1">Departementet kan gi forskrifter om dokumentasjon, til dømes stille krav om utskriving av og plikt til å skaffe og oppbevare dokumentasjon og plikt til å leggje ved attestar, sertifikat eller annan dokumentasjon ved transport og omsetning.</article></article></section><section class="section" data-name="kapIII" id="kapittel-3" data-lovdata-URL="LTI/lov/2005-12-21-126/KAPITTEL_3"><h2>Kapittel III. Avsluttande føresegner</h2><article class="legalArticle" data-lovdata-URL="LTI/lov/2005-12-21-126/§16" data-name="§16" id="kapittel-3-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Tilsyn og vedtak</span></h3><article class="legalP" id="kapittel-3-paragraf-1-ledd-1">Tilsynsorganet fører tilsyn og kan gjere nødvendige vedtak om å forby utvikling, produksjon, import, tilarbeiding, distribusjon, eksport og omsetning av produkt, og om beslaglegging, destruksjon og stenging av verksemda.</article><article class="legalP" id="kapittel-3-paragraf-1-ledd-2">Tilsynsorganet kan påleggje den som er ansvarleg for verksemda, å dekkje faktiske kostnader i samband med beslaglegging, destruksjon og stenging av verksemda.</article><article class="legalP" id="kapittel-3-paragraf-1-ledd-3">Dersom pålegga ikkje blir følgde, dersom det er ukjent kven som er ansvarleg, eller dersom det er nødvendig å få gjennomført tiltak raskt, kan tilsynet sjølv gjennomføre tiltak som er nemnde i første ledd. Tiltak kan gjennomførast på kostnad av den ansvarlege. Skuldige beløp er tvangsgrunnlag for utlegg.</article><article class="legalP" id="kapittel-3-paragraf-1-ledd-4">Tilsynsorganet kan, dersom viktige samfunnsinteresser tilseier det, eller av omsyn til dei internasjonale pliktene Noreg har, fastsetje, endre eller oppheve tidsavgrensa forskrifter utan føregåande høyring og kunngjere forskrifter på særskild måte.</article><article class="legalP" id="kapittel-3-paragraf-1-ledd-5">Offentlege styresmakter pliktar på førespurnad frå tilsynet å gi nødvendige opplysningar utan hinder av teieplikta. Politi, tollverk, kystvakt og kommunar skal på førespurnad yte hjelp til tilsynet.</article><article class="legalP" id="kapittel-3-paragraf-1-ledd-6">Departementet bestemmer kva for eit forvaltningsorgan som skal vere tilsynsorgan etter lova.</article></article><article class="legalArticle" data-lovdata-URL="LTI/lov/2005-12-21-126/§17" data-name="§17" id="kapittel-3-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Personregister</span></h3><article class="legalP" id="kapittel-3-paragraf-2-ledd-1">For å sikre at føresegner gitt i eller i medhald av denne lova blir etterlevde, kan tilsynsorganet opprette personregister med nødvendige opplysningar om verksemder det fører tilsyn med.</article><article class="legalP" id="kapittel-3-paragraf-2-ledd-2">For å sikre at føresegnene i denne lova blir følgde, kan tilsynsorganet innhente informasjon til register som nemnt i første ledd, også informasjon frå eksisterande register.</article><article class="legalP" id="kapittel-3-paragraf-2-ledd-3">Departementet kan gi forskrifter om nærmare reglar for slike register, mellom anna krav til konfidensialitet og utlevering av opplysningar.</article></article><article class="legalArticle" data-lovdata-URL="LTI/lov/2005-12-21-126/§18" data-name="§18" id="kapittel-3-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Avgift og gebyr</span></h3><article class="legalP" id="kapittel-3-paragraf-3-ledd-1">Departementet kan i forskrift påleggje verksemder å betale gebyr for å dekkje kostnader ved tilsyn, kontroll og særskilde ytingar, til dømes utskriving av attestar og godkjenningar etter denne lova.</article><article class="legalP" id="kapittel-3-paragraf-3-ledd-2">Departementet kan i forskrift påleggje verksemder å betale ei avgift for å dekkje kostnader ved tilsyn og kontroll etter denne lova som ikkje er dekte ved gebyr i medhald av første ledd.</article><article class="legalP" id="kapittel-3-paragraf-3-ledd-3">Departementet kan gi nærmare føresegner om utrekning, innkrevjing og innbetaling av avgiftene og gebyra.</article><article class="legalP" id="kapittel-3-paragraf-3-ledd-4">Ved forseinka betaling av gebyr skal det betalast rente i samsvar med lov 17. desember 1976 nr. 100 om renter ved forsinket betaling m.m.</article><article class="legalP" id="kapittel-3-paragraf-3-ledd-5">Gebyr er tvangsgrunnlag for utlegg.</article></article><article class="legalArticle" data-lovdata-URL="LTI/lov/2005-12-21-126/§19" data-name="§19" id="kapittel-3-paragraf-4"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Dispensasjon</span></h3><article class="legalP" id="kapittel-3-paragraf-4-ledd-1">Departementet kan i særlege tilfelle dispensere frå føresegnene gitt i eller i medhald av denne lova, under føresetnad av at det ikkje strir mot dei internasjonale pliktene Noreg har.</article></article><article class="legalArticle" data-lovdata-URL="LTI/lov/2005-12-21-126/§20" data-name="§20" id="kapittel-3-paragraf-5"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Tvangsmulkt</span></h3><article class="legalP" id="kapittel-3-paragraf-5-ledd-1">Ei verksemd som ikkje held fristen for oppfylling av pålegg gitt i medhald av denne lova, kan påleggjast tvangsmulkt av tilsynsorganet i form av eingongsmulkt eller løpande dagmulkt.</article><article class="legalP" id="kapittel-3-paragraf-5-ledd-2">Tvangsmulkt kan fastsetjast allereie i samband med at pålegget blir gitt, når det er nødvendig at fristen blir halden.</article><article class="legalP" id="kapittel-3-paragraf-5-ledd-3">Pålegg om tvangsmulkt er tvangsgrunnlag for utlegg.</article><article class="legalP" id="kapittel-3-paragraf-5-ledd-4">Departementet kan gi nærmare føresegner om fastsetjing og utrekning av tvangsmulkt.</article></article><article class="legalArticle" data-lovdata-URL="LTI/lov/2005-12-21-126/§21" data-name="§21" id="kapittel-3-paragraf-6"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Straff</span></h3><article class="legalP" id="kapittel-3-paragraf-6-ledd-1">Forsettleg eller aktlaust brot på føresegner eller vedtak gitt i eller i medhald av denne lova blir straffa med bøter eller fengsel inntil eitt år eller begge delar. Forsøk og medverknad blir straffa på same måten.</article></article><article class="legalArticle" data-lovdata-URL="LTI/lov/2005-12-21-126/§22" data-name="§22" id="kapittel-3-paragraf-7"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Iverksetjing og overgangsreglar</span></h3><article class="legalP" id="kapittel-3-paragraf-7-ledd-1">Denne lova gjeld frå den tid Kongen fastset.</article><article class="legalP" id="kapittel-3-paragraf-7-ledd-2">Lov 19. mai 1933 nr. 3 om tilsyn med kosmetikk og kroppspleieprodukter mv. blir oppheva frå same tidspunkt. Forskrifter eller enkeltvedtak gitt i medhald av den oppheva lova gjeld til dei blir oppheva.</article></article></section></main></body></html>