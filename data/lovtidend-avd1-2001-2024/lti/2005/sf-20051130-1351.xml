<!DOCTYPE html><html lang="no"><head><title>Forskrift om gjennomføring av opplysningsplikt etter § 27 i sentralbankloven.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-11-30-1351</dd><dt class="dokid">DokumentID</dt><dd class="dokid">LTI/forskrift/2005-11-30-1351</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 14 s 2146</dd><dt class="dateInForce">I kraft fra</dt><dd class="dateInForce">2005-11-30</dd><dt class="changesToDocuments">Endrer</dt><dd class="changesToDocuments"><ul><li>forskrift/2003-12-19-1663</li><li>forskrift/2003-12-19-1751</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1985-05-24-28/§27</li><li>lov/1985-05-24-28/§31</li><li>forskrift/2003-06-20-730</li></ul></dd><dt class="dateOfPublication">Kunngjort</dt><dd class="dateOfPublication">2005-12-02</dd><dt class="journalNumber">Journalnummer</dt><dd class="journalNumber">2005-1059</dd><dt class="titleShort">Korttittel</dt><dd class="titleShort">Forskrift om gjennomføring av opplysningsplikt</dd><dt class="title">Tittel</dt><dd class="title">Forskrift om gjennomføring av opplysningsplikt etter § 27 i sentralbankloven.</dd><dt class="miscInformation">Annet om dokumentet</dt><dd class="miscInformation">Fastsatt av Finansdepartementet 30. november 2005 med hjemmel i lov 24. mai 1985 nr. 28 om Norges Bank og pengevesenet mv. (sentralbankloven) § 27 og § 31 og delegeringsvedtak 20. juni 2003 nr. 730.</dd><dt class="refid">RefID</dt><dd class="refid">forskrift/2005-11-30-1351</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om gjennomføring av opplysningsplikt etter § 27 i sentralbankloven.<ul class="tocSubUl"><li>§ 1. Hvilke opplysninger forskriften gjelder for</li><li>§ 2. Hvem som kan pålegges opplysningsplikt</li><li>§ 3. Pålegg om opplysningsplikt</li><li>§ 4. Kravspesifikasjon</li><li>§ 5. Rapporteringsskjemaer og oversendelsesmåte</li><li>§ 6. Betalingsformidlingsstatistikk mv.</li><li>§ 7. Verdipapirstatistikk</li><li>§ 8. Rentestatistikk</li><li>§ 9. Valutahandelsstatistikk</li><li>§ 10. Statlige låneinstitutter</li><li>§ 11. Ansvar og risiko for inn- og utlån</li><li>§ 12. Videreformidling av opplysninger</li><li>§ 13. Tvangsmulkt</li><li>§ 14. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2005-11-30-1351" id="dokument"><h1>Forskrift om gjennomføring av opplysningsplikt etter § 27 i sentralbankloven.</h1><article class="legalArticle" data-lovdata-URL="LTI/forskrift/2005-11-30-1351/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Hvilke opplysninger forskriften gjelder for</span></h2><article class="legalP" id="paragraf-1-ledd-1">Forskriften gjelder rapportering av opplysninger som er nødvendige for å utføre Norges Banks arbeidsoppgaver etter sentralbankloven, for utarbeidelse av offisiell statistikk, herunder betalingsformidlings-, rente-, finans-, valutahandels-, emisjons- og verdipapirmarkedsstatistikk, og for å støtte bankens eller Kredittilsynets tilsyn med soliditet og finansiell stabilitet.</article></article><article class="legalArticle" data-lovdata-URL="LTI/forskrift/2005-11-30-1351/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hvem som kan pålegges opplysningsplikt</span></h2><article class="legalP" id="paragraf-2-ledd-1">Norges Bank kan pålegge institusjoner og foretak i finansiell sektor plikt til å gi opplysninger som nevnt i § 1. Samme pålegg om opplysningsplikt kan gis institusjoner, foretak og privatpersoner utenfor finansiell sektor som er aktører i verdipapirmarkedet, driver betalingsformidling eller yter tjenester til finansiell sektor.</article><article class="legalP" id="paragraf-2-ledd-2">Med institusjoner og foretak innenfor finansiell sektor menes bl.a.:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">banker,</article></article></li><li data-li-identifier="b)" data-name="b)"><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">finansieringsforetak,</article></article></li><li data-li-identifier="c)" data-name="c)"><article class="listArticle" id="paragraf-2-ledd-2-punkt-3"><article class="legalP" id="paragraf-2-ledd-2-punkt-3-ledd-1">e-pengeforetak,</article></article></li><li data-li-identifier="d)" data-name="d)"><article class="listArticle" id="paragraf-2-ledd-2-punkt-4"><article class="legalP" id="paragraf-2-ledd-2-punkt-4-ledd-1">livs- og skadeforsikringsselskaper, pensjonskasser og pensjonsfond,</article></article></li><li data-li-identifier="e)" data-name="e)"><article class="listArticle" id="paragraf-2-ledd-2-punkt-5"><article class="legalP" id="paragraf-2-ledd-2-punkt-5-ledd-1">andre selskaper, foreninger og stiftelser som har til formål å yte eller formidle kreditt,</article></article></li><li data-li-identifier="f)" data-name="f)"><article class="listArticle" id="paragraf-2-ledd-2-punkt-6"><article class="legalP" id="paragraf-2-ledd-2-punkt-6-ledd-1">statlige låneinstitutter,</article></article></li><li data-li-identifier="g)" data-name="g)"><article class="listArticle" id="paragraf-2-ledd-2-punkt-7"><article class="legalP" id="paragraf-2-ledd-2-punkt-7-ledd-1">verdipapirregistre,</article></article></li><li data-li-identifier="h)" data-name="h)"><article class="listArticle" id="paragraf-2-ledd-2-punkt-8"><article class="legalP" id="paragraf-2-ledd-2-punkt-8-ledd-1">fondsforvaltningsselskaper,</article></article></li><li data-li-identifier="i)" data-name="i)"><article class="listArticle" id="paragraf-2-ledd-2-punkt-9"><article class="legalP" id="paragraf-2-ledd-2-punkt-9-ledd-1">verdipapirfond,</article></article></li><li data-li-identifier="j)" data-name="j)"><article class="listArticle" id="paragraf-2-ledd-2-punkt-10"><article class="legalP" id="paragraf-2-ledd-2-punkt-10-ledd-1">verdipapirforetak,</article></article></li><li data-li-identifier="k)" data-name="k)"><article class="listArticle" id="paragraf-2-ledd-2-punkt-11"><article class="legalP" id="paragraf-2-ledd-2-punkt-11-ledd-1">oppgjørssentraler,</article></article></li><li data-li-identifier="l)" data-name="l)"><article class="listArticle" id="paragraf-2-ledd-2-punkt-12"><article class="legalP" id="paragraf-2-ledd-2-punkt-12-ledd-1">børser og regulerte markedsplasser mv. og</article></article></li><li data-li-identifier="m)" data-name="m)"><article class="listArticle" id="paragraf-2-ledd-2-punkt-13"><article class="legalP" id="paragraf-2-ledd-2-punkt-13-ledd-1">filialer i Norge av utenlandske banker og foretak mv. som nevnt i bokstavene a) til l).</article></article></li></ul></article></article><article class="legalArticle" data-lovdata-URL="LTI/forskrift/2005-11-30-1351/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Pålegg om opplysningsplikt</span></h2><article class="legalP" id="paragraf-3-ledd-1">Plikt til å gi opplysninger inntrer når Norges Bank ved vedtak rettet mot en eller flere bestemte personer, har gitt skriftlig pålegg om det.</article><article class="legalP" id="paragraf-3-ledd-2">Med rapportør menes i denne forskriften institusjoner, foretak eller privatpersoner som etter første ledd er pålagt opplysningsplikt.</article><article class="legalP" id="paragraf-3-ledd-3">Norges Bank skal fastsette frist for oversendelse av opplysningene. Oversittelse av fristen kan utløse tvangsmulkt etter bestemmelsene i § 13.</article></article><article class="legalArticle" data-lovdata-URL="LTI/forskrift/2005-11-30-1351/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kravspesifikasjon</span></h2><article class="legalP" id="paragraf-4-ledd-1">I vedtaket om opplysningsplikt skal Norges Bank informere rapportøren om opplysningspliktens innhold, herunder hvilke opplysninger som ønskes rapportert. Videre skal Norges Bank oppgi relevans og nødvendighet av å få tilgang til de aktuelle opplysninger.</article><article class="legalP" id="paragraf-4-ledd-2">Før Norges Bank fatter vedtak om opplysningsplikt, bør opplysningspliktens innhold og omfang søkes utarbeidet i samarbeid med rapportøren.</article></article><article class="legalArticle" data-lovdata-URL="LTI/forskrift/2005-11-30-1351/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Rapporteringsskjemaer og oversendelsesmåte</span></h2><article class="legalP" id="paragraf-5-ledd-1">Norges Bank skal fastsette hvilke rapporteringsskjemaer og formater som rapportøren skal bruke. Skjemaene skal oversendes elektronisk eller, dersom Norges Bank fastsetter det, på annen måte.</article><article class="legalP" id="paragraf-5-ledd-2">Opplysningene fremskaffes, tilrettelegges og oversendes vederlagsfritt til Norges Bank.</article></article><article class="legalArticle" data-lovdata-URL="LTI/forskrift/2005-11-30-1351/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Betalingsformidlingsstatistikk mv.</span></h2><article class="legalP" id="paragraf-6-ledd-1">For opplysninger til bruk i betalingsformidlingsstatistikken kan Norges Bank be rapportøren opplyse om sin eller sine kunders virksomhet som betalingsformidler innenlands og overfor utlandet eller som tjenesteyter i forbindelse med eller til slik virksomhet.</article><article class="legalP" id="paragraf-6-ledd-2">Med opplysninger om virksomhet som betalingsformidler menes blant annet omsetning, priser, antall transaksjoner, utstedte betalingsinstrumenter, bruk av betalingsmidler, -instrumenter, -tjenester samt opplysninger om brukersteder og meldingssystemer knyttet til betalingsformidling.</article><article class="legalP" id="paragraf-6-ledd-3">Med betalingsinstrument menes sjekk, giro, betalingskort eller annet særskilt hjelpemiddel for uttak eller overføring av betalingsmidler.</article><article class="legalP" id="paragraf-6-ledd-4">Med betalingsmidler menes pengesedler og mynter, samt innskudd og kreditt på konto i en finansinstitusjon eller lignende institusjon.</article></article><article class="legalArticle" data-lovdata-URL="LTI/forskrift/2005-11-30-1351/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Verdipapirstatistikk</span></h2><article class="legalP" id="paragraf-7-ledd-1">For opplysninger til bruk i verdipapirstatistikken kan Norges Bank be rapportøren opplyse om sin eller sine kunders virksomhet som aktører i verdipapirmarkedet eller som tjenesteyter mot slik virksomhet, herunder gi følgende opplysninger om det enkelte verdipapir/ISIN og dets eiere:<ul class="defaultList"><li data-li-identifier="a)" data-name="a)"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">beholdninger. Med beholdning menes en bestemt mengde av verdipapirer eller av andeler i verdipapirfond, målt i antall eller verdi, som fysiske eller juridiske personer har utstedt eller eier,</article></article></li><li data-li-identifier="b)" data-name="b)"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">transaksjoner eller opplysninger som gir grunnlag for å beregne transaksjoner. Med transaksjon menes blant annet emisjon, innløsning, kjøp og salg i annenhåndsmarkedet av verdipapirer eller andeler i verdipapirfond,</article></article></li><li data-li-identifier="c)" data-name="c)"><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">pris- og valutakursomvurdering og annen volumendring eller opplysninger for å beregne slike omvurderinger og endringer. Med prisomvurdering menes beholdningsendring som følger av endring i verdipapirkursen. Med valutakursomvurdering menes beholdningsendring som følger av endring i valutakursen for verdipapirer som omsettes i utenlandsk valuta. Annen volumendring er beholdningsendring som skyldes annet enn transaksjon, prisomvurdering eller valutakursomvurdering, for eksempel nedskriving av aksjekapitalen ved konkurs eller endring i klassifiseringen av et verdipapir,</article></article></li><li data-li-identifier="d)" data-name="d)"><article class="listArticle" id="paragraf-7-ledd-1-punkt-4"><article class="legalP" id="paragraf-7-ledd-1-punkt-4-ledd-1">påløpt og utbetalt avkastning eller opplysninger som gir grunnlag for å beregne slik avkastning,</article></article></li><li data-li-identifier="e)" data-name="e)"><article class="listArticle" id="paragraf-7-ledd-1-punkt-5"><article class="legalP" id="paragraf-7-ledd-1-punkt-5-ledd-1">stam- og prisdata for det enkelte verdipapir. Med stamdata menes opplysninger om det enkelte verdipapir/ISIN, herunder spesifikasjon av type verdipapir, utleggelsestidspunkt eller forfallstidspunkt, identifikasjon av utsteder, utstedelsesland, type avkastning, kupongrente, forfallstidspunkt for rente. Med prisdata menes blant annet markedskurs og emisjonskurs.</article></article></li></ul></article><article class="legalP" id="paragraf-7-ledd-2">Forvaltningsselskaper og verdipapirfond skal opplyse om sine balanse- og resultatregnskaper.</article></article><article class="legalArticle" data-lovdata-URL="LTI/forskrift/2005-11-30-1351/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Rentestatistikk</span></h2><article class="legalP" id="paragraf-8-ledd-1">For opplysninger til bruk i rentestatistikken kan Norges Bank be rapportøren opplyse om:<ul class="defaultList"><li data-li-identifier="a)" data-name="a)"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">gjeldende rente- og provisjonssatser for sine innlån fra og utlån til juridiske og fysiske personer,</article></article></li><li data-li-identifier="b)" data-name="b)"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">avtaler om rentebetingelser mv. etter type inn- og utlån og</article></article></li><li data-li-identifier="c)" data-name="c)"><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">tilknyttede kjennetegn som karakteriserer rapportørens motparter, samt sikkerhet, valutaforhold eller lignende.</article></article></li></ul></article></article><article class="legalArticle" data-lovdata-URL="LTI/forskrift/2005-11-30-1351/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Valutahandelsstatistikk</span></h2><article class="legalP" id="paragraf-9-ledd-1">For opplysninger til bruk i valutahandelsstatistikken kan Norges Bank be rapportøren opplyse om blant annet omsetning og volum i valutamarkedet fordelt på valutaslag, motparter, instrumenter og løpetid.</article></article><article class="legalArticle" data-lovdata-URL="LTI/forskrift/2005-11-30-1351/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Statlige låneinstitutter</span></h2><article class="legalP" id="paragraf-10-ledd-1">Norges Bank kan be statlige låneinstitutter om opplysninger om sitt eget regnskap, herunder opplysninger om sine utlån til juridiske og fysiske personer.</article></article><article class="legalArticle" data-lovdata-URL="LTI/forskrift/2005-11-30-1351/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ansvar og risiko for inn- og utlån</span></h2><article class="legalP" id="paragraf-11-ledd-1">Norges Bank kan be rapportøren opplyse om hvem som har det endelig ansvar og risiko for rapportørens inn- og utlån.</article></article><article class="legalArticle" data-lovdata-URL="LTI/forskrift/2005-11-30-1351/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Videreformidling av opplysninger</span></h2><article class="legalP" id="paragraf-12-ledd-1">Norges Bank kan videreformidle opplysninger innhentet med hjemmel i denne forskrift til bruk for statistikkproduksjonen i Statistisk sentralbyrå og for Kredittilsynets tilsyn med soliditet og finansiell stabilitet. Videreformidling av personopplysninger skal skje i anonymisert form, med mindre noe annet er nødvendig ut fra formålet med videreformidlingen av opplysningene.</article><article class="legalP" id="paragraf-12-ledd-2">Etter sammenslåing av data for enkeltrapportører og annen statistisk bearbeiding kan Norges Bank også videreformidle opplysninger til Den internasjonale betalingsbank (BIS) for videre statistisk bearbeiding.</article></article><article class="legalArticle" data-lovdata-URL="LTI/forskrift/2005-11-30-1351/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Tvangsmulkt</span></h2><article class="legalP" id="paragraf-13-ledd-1">Norges Bank kan etter lov om Norges Bank og pengevesenet mv. § 31 og forskriften her ilegge rapportøren tvangsmulkt fra det tidspunkt fristen for å rapportere er oversittet.</article><article class="legalP" id="paragraf-13-ledd-2">Tvangsmulkt kan enten fastsettes som engangsmulkt eller som løpende tvangsmulkt. Engangsmulkt kan gjentas ved fastsetting av ny rapporteringsfrist. Ved løpende tvangsmulkt påløper mulkten inntil rapporteringsplikten er oppfylt.</article><article class="legalP" id="paragraf-13-ledd-3">Ved fastsettelse av mulktens størrelse skal det blant annet tas hensyn til rapportørens kostnader ved å oppfylle rapportplikten slik at mulkten får tilstrekkelig forebyggende virkning. Ved gjentatt tvangsmulkt kan mulkten settes til et høyere beløp.</article><article class="legalP" id="paragraf-13-ledd-4">Tvangsmulkt forfaller til betaling fra det tidspunkt fristen for å rapportere er utløpt. Løpende tvangsmulkt forfaller til betaling etter hvert som den påløper.</article><article class="legalP" id="paragraf-13-ledd-5">Tvangsmulkt kan inndrives ved utlegg.</article><article class="legalP" id="paragraf-13-ledd-6">Norges Bank kan i særlige tilfelle ettergi tvangsmulkten helt eller delvis.</article></article><article class="legalArticle" data-lovdata-URL="LTI/forskrift/2005-11-30-1351/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h2><article class="legalP" id="paragraf-14-ledd-1">Forskriften trer i kraft straks.</article><article class="legalP" id="paragraf-14-ledd-2">Fra samme tid oppheves:<p class="leddfortsettelse">forskrift 19. desember 2003 nr. 1663 om oppgaveplikt for rente- og provisjonssatser, og</p><p class="leddfortsettelse">forskrift 19. desember 2003 nr. 1751 om melde- og rapporteringsplikt til Norges Bank om betalinger mellom innlendinger og utlendinger mv.</p></article></article></main></body></html>