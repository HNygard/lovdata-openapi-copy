<!DOCTYPE html><html lang="no"><head><title>Forskrift om krav til bachelorgraden ved Høgskolen Stord/Haugesund.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-06-16-731</dd><dt class="dokid">DokumentID</dt><dd class="dokid">LTI/forskrift/2005-06-16-731</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 9 s 1482</dd><dt class="dateInForce">I kraft fra</dt><dd class="dateInForce">2005-08-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-06-20-1339</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-3</li></ul></dd><dt class="dateOfPublication">Kunngjort</dt><dd class="dateOfPublication">2005-07-05</dd><dt class="journalNumber">Journalnummer</dt><dd class="journalNumber">2005-0673</dd><dt class="titleShort">Korttittel</dt><dd class="titleShort">Forskrift om bachelor ved HiStord/Haugesund</dd><dt class="title">Tittel</dt><dd class="title">Forskrift om krav til bachelorgraden ved Høgskolen Stord/Haugesund.</dd><dt class="miscInformation">Annet om dokumentet</dt><dd class="miscInformation">Fastsatt av styret for Høgskolen Stord/Haugesund 16. juni 2005 med hjemmel i lov 1. april 2005 nr. 15 om universiteter og høyskoler § 3-3 nummer 2.</dd><dt class="refid">RefID</dt><dd class="refid">forskrift/2005-06-16-731</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om krav til bachelorgraden ved Høgskolen Stord/Haugesund.<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Krav til bachelorgradens omfang og innhold</li><li>§ 4. Evaluering</li><li>§ 5. Karakterskala</li><li>§ 6. Emner som helt eller delvis dekker hverandre</li><li>§ 7. Vitnemål og vitnemålstillegg</li><li>§ 8. Overgangsordninger mellom gammel og ny gradsstruktur</li><li>§ 9. Utfyllende bestemmelser</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2005-06-16-731" id="dokument"><h1>Forskrift om krav til bachelorgraden ved Høgskolen Stord/Haugesund.</h1><article class="legalArticle" data-lovdata-URL="LTI/forskrift/2005-06-16-731/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften omfatter krav til bachelorgraden ved Høgskolen Stord/Haugesund.</article></article><article class="legalArticle" data-lovdata-URL="LTI/forskrift/2005-06-16-731/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I forskriften gjelder følgende definisjoner: <table><tbody><tr><td data-text-align="left" data-vertical-align="top"><i>emne</i></td><td data-text-align="left" data-vertical-align="top">Den minste studiepoengberegnede lærings-/undervisningsenhet som inngår i et fag, bachelorprogram eller en emnegruppe, og som fører til en endelig karakter, og som er gitt et omfang målt i studiepoeng.</td></tr><tr><td data-text-align="left" data-vertical-align="top"><i>emnesamling</i></td><td data-text-align="left" data-vertical-align="top">Samling av emner fra ett eller flere fag/fagområder, og som gjennom en fag- eller studieplan er definert til å utgjøre en samlet enhet.</td></tr><tr><td data-text-align="left" data-vertical-align="top"><i>fag</i></td><td data-text-align="left" data-vertical-align="top">Samling av nært beslektete emner og/eller emnesamling under en felles fagbetegnelse.</td></tr><tr><td data-text-align="left" data-vertical-align="top"><i>hovedkarakter</i></td><td data-text-align="left" data-vertical-align="top">Karakter for hovedemne utregnet på bakgrunn av karakterer i delemner (delkarakterer) etter vekting gitt i emnebeskrivelse, og beregnet etter karakterverdier som gitt i § 5.</td></tr><tr><td data-text-align="left" data-vertical-align="top"><i>evaluering</i></td><td data-text-align="left" data-vertical-align="top">Formell prøving av studentenes kunnskaper og ferdigheter, underveis og/eller ved slutten av de enkelte undervisnings- eller læringsenheter, jf. § 4.</td></tr><tr><td data-text-align="left" data-vertical-align="top"><i>grad</i></td><td data-text-align="left" data-vertical-align="top">Utdanning med et bestemt omfang og en bestemt sammensetning som gir rett til å bruke en bestemt tittel. Tittelen dokumenteres i et vitnemål, jf. § 7.</td></tr><tr><td data-text-align="left" data-vertical-align="top"><i>studiepoeng</i></td><td data-text-align="left" data-vertical-align="top">Mål på studiebelastning normert til at 60 studiepoeng tilsvarer ett studieårs arbeidsinnsats. I arbeidsinnsatsen inngår undervisningstimer, øvinger, prosjekter, oppgaver, andre obligatoriske aktiviteter og forventet eget selvstudium.</td></tr><tr><td data-text-align="left" data-vertical-align="top"><i>profesjonsstudium/integrert yrkesrettet utdanning</i></td><td data-text-align="left" data-vertical-align="top">Et studieløp som primært er laget for og definert som utdanning til en profesjon, et spesielt yrke eller gruppe av yrker.</td></tr><tr><td data-text-align="left" data-vertical-align="top"><i>bredde</i></td><td data-text-align="left" data-vertical-align="top">Integrert sammensetning av emner, emnegrupper eller fag med normert studietid på minst ett år (60 studiepoeng), jf. § 3 annet ledd bokstav c. Breddekravet defineres og godkjennes i studieplanen, og i den enkelte students utdanningsplan. I de utdanningene der departementet fastsetter rammeplaner, anses kravet til bredde for oppfylt ved fullført bachelorprogram.</td></tr><tr><td data-text-align="left" data-vertical-align="top"><i>dybde</i></td><td data-text-align="left" data-vertical-align="top">Fordypning i et fag med normert studietid på minst ett og et halvt år (90 studiepoeng), jf. § 3 annet ledd bokstav c. Dybdekravet defineres og godkjennes i studieplanen, og den individuelle utdanningsplan. I de utdanningene der departementet fastsetter rammeplaner, anses kravet til dybde for oppfylt ved fullført bachelorprogram.</td></tr><tr><td data-text-align="left" data-vertical-align="top"><i>studieprogram</i></td><td data-text-align="left" data-vertical-align="top">I denne forskrift menes bachelorprogram, som er en samling av godkjente selvvalgte eller organiserte fag, emner og/eller emnegrupper på minst 180 studiepoeng som tilfredsstiller fastsatte krav til bredde og dybde, og som fører frem til bachelorgrad.</td></tr><tr><td data-text-align="left" data-vertical-align="top"><i>studieretning</i></td><td data-text-align="left" data-vertical-align="top">En faglig spesialisering innenfor et studieprogram som forutsettes å dekke forskriftens krav til dybde, og som er beskrevet i studieprogrammets studieplan.</td></tr><tr><td data-text-align="left" data-vertical-align="top"><i>studieplan</i></td><td data-text-align="left" data-vertical-align="top">En beskrivelse av form og innhold i et bachelorprogram. Styret kan fastsette utfyllende bestemmelser om innhold i studieplaner.</td></tr><tr><td data-text-align="left" data-vertical-align="top"><i>fagplan</i></td><td data-text-align="left" data-vertical-align="top">En lokal tilpasning av en rammeplan fastsatt av departementet.</td></tr><tr><td data-text-align="left" data-vertical-align="top"><i>utdanningsplan</i></td><td data-text-align="left" data-vertical-align="top">En gjensidig forpliktende avtale mellom institusjon og student som viser innhold og progresjon i planlagt utdanning fram til en grad for den individuelle student, underskrevet av studenten og en representant for utdanningsinstitusjonen.</td></tr></tbody></table></article></article><article class="legalArticle" data-lovdata-URL="LTI/forskrift/2005-06-16-731/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til bachelorgradens omfang og innhold</span></h2><article class="legalP" id="paragraf-3-ledd-1">Graden bachelor oppnås på grunnlag av eksamen i fag, emner, emnegrupper eller studieprogram av minimum 180 studiepoengs omfang.</article><article class="legalP" id="paragraf-3-ledd-2">Grunnlaget for graden skal omfatte ett av følgende:<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">integrert yrkesrettet utdanning av minimum 180 studiepoengs omfang,</article></article></li><li data-li-identifier="b." data-name="b."><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">integrert yrkesrettet utdanning eller annet studieprogram av minimum 120 studiepoengs omfang kombinert med godkjent påbygging/spesialisering innenfor samme eller annet fag/fagområde av minimum 60 studiepoengs omfang, eller ev. minimum 30 + 30 studiepoengs omfang,</article></article></li><li data-li-identifier="c." data-name="c."><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">integrert yrkesrettet utdanning eller fordypning i fag, emner eller emnegrupper av minimum 90 studiepoengs omfang kombinert med fordypning i ytterligere fag, emner eller emnegrupper av minimum 30 studiepoengs omfang. Studenten må i tillegg fylle opp gradsstudiene med fag, emner og emnegrupper av minimum 60 studiepoengs omfang.</article></article></li></ul></article><article class="legalP" id="paragraf-3-ledd-3">Minste selvstendige enhet (emnesamling) som skal inngå i grunnlaget for bachelorgraden må ha et omfang på minimum 10 studiepoeng. Med unntak av enkelte rammeplanstyrte bachelorprogram, skal utdanning som nevnt under bokstav a-c inneholde et selvstendig arbeid på minst 10 studiepoeng.</article></article><article class="legalArticle" data-lovdata-URL="LTI/forskrift/2005-06-16-731/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Evaluering</span></h2><article class="legalP" id="paragraf-4-ledd-1">Studentenes kunnskaper og ferdigheter skal prøves i alle emner, og på en faglig betryggende måte. Evalueringsmåten skal fremgå av emnebeskrivelse og studieplan, og kan gjøres ved avsluttende prøve, praktisk øvelse, løpende vurdering, en kombinasjon av disse, eller på annen måte som hjemlet i studieplanen. Dersom en student innen fastsatt tidsfrist ikke har oppfylt ev. særskilte vilkår for å kunne bli evaluert slik disse er beskrevet i studieplanen, jf. lov om universiteter og høgskoler § 40, har studenten ikke rett til evaluering.</article><article class="legalP" id="paragraf-4-ledd-2">Det kan etter søknad gis fritak for evaluering av emner, emnegrupper eller fag som inngår i grunnlaget for bachelorgraden dersom tilsvarende krav er oppfylt gjennom tidligere avlagt eksamen eller prøve ved høgskolen, annen utdanningsinstitusjon, eller ved dokumentert realkompetanse. Godkjent grunnlag for fritak for evaluering skal fremgå i gjeldende studieplan. Student som ønsker å ta emner, emnegrupper eller fag ved andre institusjoner, og som ønsker å innpasse dette i et bachelorprogram ved Høgskolen Stord/Haugesund, er selv ansvarlig for å søke om ev. forhåndsgodkjenning av dette. Grunnenhet gjør vedtak om fritak for evaluering.</article></article><article class="legalArticle" data-lovdata-URL="LTI/forskrift/2005-06-16-731/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Karakterskala</span></h2><article class="legalP" id="paragraf-5-ledd-1">Ved karakterfastsetting benyttes enten bokstavkarakterer eller betegnelsene «bestått»/«ikke bestått». Bokstavkarakterer gis fra A – F. A gis som beste ståkarakter og E som dårligste ståkarakter. Karakteren F gis for «ikke bestått». Se ellers Høgskolen Stord/Haugesunds eksamensforskrift § 7 nr. 4.</article></article><article class="legalArticle" data-lovdata-URL="LTI/forskrift/2005-06-16-731/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Emner som helt eller delvis dekker hverandre</span></h2><article class="legalP" id="paragraf-6-ledd-1">Studenter som har avlagt eksamen i emner som faglig helt eller delvis dekker hverandre, vil etter søknad kunne få sin samlede poengsum for disse emnene redusert. Overlapping i faginnhold mellom fag, emner eller emnegrupper som inngår i grunnlaget for bachelorgraden kan ikke utgjøre mer enn 10 studiepoeng totalt. Overlapping utover 10 studiepoeng må kompenseres.</article><article class="legalP" id="paragraf-6-ledd-2">Dokumentert realkompetanse kan etter søknad også gi grunnlag for slik reduksjon. Ved krav til veiledet praksis presisert i gjeldende studieplaner kan slikt fritak til vanlig ikke imøtekommes. Grunnenhet gjør vedtak om reduksjon.</article></article><article class="legalArticle" data-lovdata-URL="LTI/forskrift/2005-06-16-731/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Vitnemål og vitnemålstillegg</span></h2><article class="legalP" id="paragraf-7-ledd-1">For oppnådd bachelorgrad angis gradens faglige innhold på vitnemålet som «bachelor i &lt; betegnelse på studieprogram i henhold til rammeplan eller studieplan &gt;», eventuelt med tillegget «med spesialisering i &lt; faglig tyngdepunkt/spesialisering &gt;», for studieprogram etter rammeplan fastsatt av departementet eller studieplan godkjent av styret for Høgskolen Stord/Haugesund.</article><article class="legalP" id="paragraf-7-ledd-2">Bachelorvitnemål skrives ut på norsk. Et eget vitnemålstillegg (Diploma Supplement) gir en nærmere beskrivelse på engelsk av kandidatens utdanning og av det norske høgere utdanningssystemet. For å kunne tildeles en bachelorgrad med vitnemål fra Høgskolen Stord/Haugesund, må eksamen i fag/emner/emnegruppe/studieprogram av et samlet omfang på minimum 60 studiepoeng være avlagt ved institusjonen.</article></article><article class="legalArticle" data-lovdata-URL="LTI/forskrift/2005-06-16-731/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Overgangsordninger mellom gammel og ny gradsstruktur</span></h2><article class="legalP" id="paragraf-8-ledd-1">Studenter som 1. januar 2003 eller senere oppfyller kravene til bachelorgraden, tildeles denne. En student kan ikke tildeles både graden bachelor og graden candidata/candidatus magisterii (cand.mag.-graden) på grunnlag av samme utdanning/studium, heller ikke når grunnlaget for tildeling av cand.mag.-graden i omfang går ut over grunnlaget for tildeling av bachelorgraden. Studenter som på tidspunktet for innføringen av bachelorgraden ved Høgskolen Stord/Haugesund har gjennomført studier og avlagt eksamen i fag/emner/emnegrupper av omfang minst 3 års normert studietid/180 studiepoeng uten å oppfylle kravene til bachelorgraden, gis anledning til å fullføre studiet som cand.mag. i løpet av en overgangsperiode på 2 år, dvs. senest 1. januar 2005.</article><article class="legalP" id="paragraf-8-ledd-2">Studenter som er i studieløp, og som har tallkarakterer og vekttallsbenevnelser på avlagte eksamener til og med 1. januar 2003, vil fra og med første ordinære eksamen etter 1. januar 2003 få bokstavkarakterer og studiepoeng. Unntak gis for fag og emner der delkarakter allerede før innføringstidspunkt var gitt som tallkarakter. Tallkarakterer vil ikke bli omregnet til bokstavkarakterer. Både tallkarakterer og bokstavkarakterer vil bli beskrevet på vitnemålet.</article></article><article class="legalArticle" data-lovdata-URL="LTI/forskrift/2005-06-16-731/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Utfyllende bestemmelser</span></h2><article class="legalP" id="paragraf-9-ledd-1">Styret for Høgskolen Stord/Haugesund kan fastsette utfyllende bestemmelser til denne forskriften.</article></article><article class="legalArticle" data-lovdata-URL="LTI/forskrift/2005-06-16-731/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Forskriften trer i kraft 1. august 2005. Forskrift 20. juni 2002 nr. 1339 om krav til bachelorgraden ved Høgskolen Stord/Haugesund faller bort.</article></article></main></body></html>