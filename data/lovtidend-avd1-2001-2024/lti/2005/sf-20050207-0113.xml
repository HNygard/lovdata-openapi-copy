<!DOCTYPE html><html lang="no"><head><title>Forskrift om krav til kompetanse og autorisasjon for førere av trekkraftkjøretøy på det nasjonale jernbanenettet.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-02-07-113</dd><dt class="dokid">DokumentID</dt><dd class="dokid">LTI/forskrift/2005-02-07-113</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 2 s 247</dd><dt class="dateInForce">I kraft fra</dt><dd class="dateInForce">2005-07-01, Statens jernbanetilsyn bestemmer</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-100/§6</li><li>forskrift/2003-02-05-136/§1-4</li></ul></dd><dt class="dateOfPublication">Kunngjort</dt><dd class="dateOfPublication">2005-02-11</dd><dt class="journalNumber">Journalnummer</dt><dd class="journalNumber">2005-0111</dd><dt class="titleShort">Korttittel</dt><dd class="titleShort">Forskrift om førere av trekkraftkjøretøy</dd><dt class="title">Tittel</dt><dd class="title">Forskrift om krav til kompetanse og autorisasjon for førere av trekkraftkjøretøy på det nasjonale jernbanenettet.</dd><dt class="miscInformation">Annet om dokumentet</dt><dd class="miscInformation">Fastsatt av Statens jernbanetilsyn 7. februar 2005 med hjemmel i lov 11. juni 1993 nr. 100 om anlegg og drift av jernbane, herunder sporvei, tunnelbane og forstadsbane m.m. (jernbaneloven) § 6, jf. forskrift 5. februar 2003 nr. 136 om tillatelse til å drive jernbane, herunder sporvei, tunnelbane og forstadsbane m.m., samt tilgang til å trafikkere det nasjonale jernbanenettet (tillatelsesforskriften) § 1-4 tredje ledd.</dd><dt class="refid">RefID</dt><dd class="refid">forskrift/2005-02-07-113</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om krav til kompetanse og autorisasjon for førere av trekkraftkjøretøy på det nasjonale jernbanenettet.<ul class="tocSubUl"><li>Kapittel 1 – Innledende bestemmelser<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Krav til alder</li></ul></li><li>Kapittel 2 – Kompetansekrav<ul class="tocSubUl"><li>§ 4. Krav til grunnkompetanse</li><li>§ 5. Overordnede kompetansekrav</li><li>§ 6. Krav til kompetanse om togframføring</li><li>§ 7. Krav til kompetanse om skifting</li><li>§ 8. Krav til teknisk kompetanse</li><li>§ 9. Krav til kompetanse om infrastruktur</li><li>§ 10. Krav til kompetanse om samspill mellom rullende materiell og spor</li><li>§ 11. Krav til kompetanse i forhold til beredskap og nødsituasjoner</li><li>§ 12. Krav til språkforståelse</li><li>§ 13. Krav til strekningskunnskap</li></ul></li><li>Kapittel 3 – Autorisasjon<ul class="tocSubUl"><li>§ 14. Krav om autorisasjon</li><li>§ 15. Tilbaketrekking av autorisasjon</li></ul></li><li>Kapittel 4 – Register<ul class="tocSubUl"><li>§ 16. Krav om register</li><li>§ 17. Registerets innhold</li></ul></li><li>Kapittel 5 – Avsluttende bestemmelser<ul class="tocSubUl"><li>§ 18. Unntak</li><li>§ 19. Overgangsbestemmelser</li><li>§ 20. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2005-02-07-113" id="dokument"><h1>Forskrift om krav til kompetanse og autorisasjon for førere av trekkraftkjøretøy på det nasjonale jernbanenettet.</h1><section class="section" data-name="kap1" id="kapittel-1" data-lovdata-URL="LTI/forskrift/2005-02-07-113/KAPITTEL_1"><h2>Kapittel 1 – Innledende bestemmelser</h2><article class="legalArticle" data-lovdata-URL="LTI/forskrift/2005-02-07-113/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Forskriften gjelder den som driver jernbanevirksomhet på det nasjonale jernbanenettet.</article></article><article class="legalArticle" data-lovdata-URL="LTI/forskrift/2005-02-07-113/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">I forskriften her forstås med:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1"><i>trekkraftkjøretøy:</i> rullende materiell som har eget framdriftsmaskineri, herunder lokomotiv, motorvognsett, skinnetraktor og arbeidsmaskin.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1"><i>kompetanse:</i> kunnskaper, ferdigheter og holdninger.</article></article></li><li data-li-identifier="c)" data-name="c)"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1"><i>ATC:</i> teknisk system i sporet og på materiellet som overvåker at tog kjører etter de hastighetsanvisninger som gis av systemet ved signaler og eventuelt signalskilt.</article></article></li></ul></article></article><article class="legalArticle" data-lovdata-URL="LTI/forskrift/2005-02-07-113/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Krav til alder</span></h3><article class="legalP" id="kapittel-1-paragraf-3-ledd-1">Førere av trekkraftkjøretøy skal ha fylt 21 år.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2005-02-07-113/KAPITTEL_2"><h2>Kapittel 2 – Kompetansekrav</h2><article class="legalArticle" data-lovdata-URL="LTI/forskrift/2005-02-07-113/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Krav til grunnkompetanse</span></h3><article class="legalP" id="kapittel-2-paragraf-1-ledd-1">Førere av trekkraftkjøretøy skal ha bestått eksamen fra godkjent fagskole. Dette gjelder ikke førere utdannet som lokomotivførere hos jernbanevirksomhet i Norge før 1. juli 2005, førere utdannet i annen EØS-stat eller førere med utdanning fra land utenfor EØS dersom utdanningen er sammenlignbar med norsk utdanning.</article></article><article class="legalArticle" data-lovdata-URL="LTI/forskrift/2005-02-07-113/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Overordnede kompetansekrav</span></h3><article class="legalP" id="kapittel-2-paragraf-2-ledd-1">Førere av trekkraftkjøretøy skal ha grunnleggende kunnskap om det nasjonale jernbanenettet og rollene til infrastrukturforvaltere, trafikkutøvere, trafikkstyrere og relevante myndigheter.</article></article><article class="legalArticle" data-lovdata-URL="LTI/forskrift/2005-02-07-113/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Krav til kompetanse om togframføring</span></h3><article class="legalP" id="kapittel-2-paragraf-3-ledd-1">Førere av trekkraftkjøretøy skal kunne framføre tog på en sikker måte. Føreren skal kunne anvende bestemmelsene for togframføring.</article><article class="legalP" id="kapittel-2-paragraf-3-ledd-2">Førere skal kunne foreta nødvendig klargjøring av rullende materiell, herunder sikkerhetsmessig kontroll og innstilling av ATC.</article><article class="legalP" id="kapittel-2-paragraf-3-ledd-3">Førere skal kunne fastslå hvilken bremseevne et enkelt tog har, og hvilke konsekvenser dette har for kjøringen av toget på den aktuelle strekningen.</article></article><article class="legalArticle" data-lovdata-URL="LTI/forskrift/2005-02-07-113/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Krav til kompetanse om skifting</span></h3><article class="legalP" id="kapittel-2-paragraf-4-ledd-1">Førere av trekkraftkjøretøy skal kunne anvende bestemmelsene for skifting og skal kunne framføre rullende materiell under skifting. Føreren skal også kunne utføre skifting når vogner skyves eller trekkes på plass av trekkraftkjøretøy, samt betjene sporveksler.</article></article><article class="legalArticle" data-lovdata-URL="LTI/forskrift/2005-02-07-113/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Krav til teknisk kompetanse</span></h3><article class="legalP" id="kapittel-2-paragraf-5-ledd-1">Førere av trekkraftkjøretøy skal ha kjennskap til det rullende materiellets oppbygging og konstruksjon, herunder mekanisk og elektrisk oppbygging, ATC, kommunikasjonssystem og dørsystem, slik at vedkommende kan vurdere materiellets tilstand i forhold til kravet om sikker framføring.</article><article class="legalP" id="kapittel-2-paragraf-5-ledd-2">Førere skal ha forståelse for virkemåten til bremsesystemer på rullende materiell og beherske bruk og behandling av disse.</article></article><article class="legalArticle" data-lovdata-URL="LTI/forskrift/2005-02-07-113/§9" data-name="§9" id="kapittel-2-paragraf-6"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Krav til kompetanse om infrastruktur</span></h3><article class="legalP" id="kapittel-2-paragraf-6-ledd-1">Førere av trekkraftkjøretøy skal kunne anvende sikkerhetsbestemmelser i forhold til infrastrukturens kontaktledningsanlegg og rullende materiells høyspenningsutrustning.</article><article class="legalP" id="kapittel-2-paragraf-6-ledd-2">Førere skal ha gode kunnskaper om og forståelse for den grunnleggende virkemåten til signalanlegg.</article><article class="legalP" id="kapittel-2-paragraf-6-ledd-3">Førere skal videre ha kjennskap til hvordan spor- og kontaktledningsanlegg er bygget opp og ha kjennskap til radio- og telekommunikasjonsanlegg.</article></article><article class="legalArticle" data-lovdata-URL="LTI/forskrift/2005-02-07-113/§10" data-name="§10" id="kapittel-2-paragraf-7"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Krav til kompetanse om samspill mellom rullende materiell og spor</span></h3><article class="legalP" id="kapittel-2-paragraf-7-ledd-1">Førere av trekkraftkjøretøy skal forstå hvordan adhesjonsforholdet virker inn på tilgjengelig trekkraft og bremsekraft, samt kjenne til hvilke krefter som oppstår mellom sporet og materiellet ved kjøring.</article><article class="legalP" id="kapittel-2-paragraf-7-ledd-2">Førere skal videre ha kjennskap til samspillet mellom materiellet og infrastrukturens strømforsynings- og signalanlegg.</article></article><article class="legalArticle" data-lovdata-URL="LTI/forskrift/2005-02-07-113/§11" data-name="§11" id="kapittel-2-paragraf-8"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Krav til kompetanse i forhold til beredskap og nødsituasjoner</span></h3><article class="legalP" id="kapittel-2-paragraf-8-ledd-1">Førere av trekkraftkjøretøy skal kunne håndtere nødsituasjoner, herunder nødprosedyrer, skadestedsledelse, evakuering og førstehjelp.</article></article><article class="legalArticle" data-lovdata-URL="LTI/forskrift/2005-02-07-113/§12" data-name="§12" id="kapittel-2-paragraf-9"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Krav til språkforståelse</span></h3><article class="legalP" id="kapittel-2-paragraf-9-ledd-1">Førere av trekkraftkjøretøy skal ha tilstrekkelige norskkunnskaper, slik at de kan kommunisere med trafikkstyrers personell.</article></article><article class="legalArticle" data-lovdata-URL="LTI/forskrift/2005-02-07-113/§13" data-name="§13" id="kapittel-2-paragraf-10"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Krav til strekningskunnskap</span></h3><article class="legalP" id="kapittel-2-paragraf-10-ledd-1">Førere av trekkraftkjøretøy skal være godt kjent på strekningen de kjører på. Dette gjelder særlig plassering av signaler, stasjoner, plattformer ved stasjoner og geografiske forhold av betydning for framføringen samt kunne anvende eventuelle særbestemmelser for den aktuelle strekningen.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2005-02-07-113/KAPITTEL_3"><h2>Kapittel 3 – Autorisasjon</h2><article class="legalArticle" data-lovdata-URL="LTI/forskrift/2005-02-07-113/§14" data-name="§14" id="kapittel-3-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Krav om autorisasjon</span></h3><article class="legalP" id="kapittel-3-paragraf-1-ledd-1">Førere av trekkraftkjøretøy skal ha autorisasjon. Autorisasjon gis av den som driver jernbanevirksomhet. Autorisasjon kan bare gis til personell som gjennom teoretiske og praktiske prøver har vist at de tilfredsstiller de kompetansekrav som stilles i forskriften her, tilfredsstiller krav til fysisk og psykisk helse og for øvrig er skikket til å utføre arbeidsoppgaver som er tillagt førere av trekkraftkjøretøy på en sikker måte.</article><article class="legalP" id="kapittel-3-paragraf-1-ledd-2">Det skal utstedes et autorisasjonsbevis som minst skal inneholde:<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-1-ledd-2-punkt-1"><article class="legalP" id="kapittel-3-paragraf-1-ledd-2-punkt-1-ledd-1">Navn og adresse på jernbanevirksomheten som har gitt autorisasjonen.</article></article></li><li data-li-identifier="2." data-name="2."><article class="listArticle" id="kapittel-3-paragraf-1-ledd-2-punkt-2"><article class="legalP" id="kapittel-3-paragraf-1-ledd-2-punkt-2-ledd-1">Navn på føreren.</article></article></li><li data-li-identifier="3." data-name="3."><article class="listArticle" id="kapittel-3-paragraf-1-ledd-2-punkt-3"><article class="legalP" id="kapittel-3-paragraf-1-ledd-2-punkt-3-ledd-1">Utstedelsesdato og gyldighetstid.</article></article></li><li data-li-identifier="4." data-name="4."><article class="listArticle" id="kapittel-3-paragraf-1-ledd-2-punkt-4"><article class="legalP" id="kapittel-3-paragraf-1-ledd-2-punkt-4-ledd-1">Hvilke typer trekkraftkjøretøy føreren kan kjøre.</article></article></li><li data-li-identifier="5." data-name="5."><article class="listArticle" id="kapittel-3-paragraf-1-ledd-2-punkt-5"><article class="legalP" id="kapittel-3-paragraf-1-ledd-2-punkt-5-ledd-1">Hvilke strekninger føreren kan kjøre.</article></article></li><li data-li-identifier="6." data-name="6."><article class="listArticle" id="kapittel-3-paragraf-1-ledd-2-punkt-6"><article class="legalP" id="kapittel-3-paragraf-1-ledd-2-punkt-6-ledd-1">Eventuelle begrensninger i autorisasjonen.</article></article></li></ul></article><article class="legalP" id="kapittel-3-paragraf-1-ledd-3">Autorisasjonen skal fornyes minst hvert 5. år.</article></article><article class="legalArticle" data-lovdata-URL="LTI/forskrift/2005-02-07-113/§15" data-name="§15" id="kapittel-3-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Tilbaketrekking av autorisasjon</span></h3><article class="legalP" id="kapittel-3-paragraf-2-ledd-1">Den som driver jernbanevirksomhet skal trekke tilbake autorisasjonen til førere som ikke lenger anses å inneha tilstrekkelig kompetanse, ikke tilfredsstiller kravene til fysisk og psykisk helse, eller på annen måte ikke er skikket.</article><article class="legalP" id="kapittel-3-paragraf-2-ledd-2">En eventuell ny autorisasjon gis i henhold til § 14 i forskriften her.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2005-02-07-113/KAPITTEL_4"><h2>Kapittel 4 – Register</h2><article class="legalArticle" data-lovdata-URL="LTI/forskrift/2005-02-07-113/§16" data-name="§16" id="kapittel-4-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Krav om register</span></h3><article class="legalP" id="kapittel-4-paragraf-1-ledd-1">Den som driver jernbanevirksomhet skal opprette et register over autoriserte førere av trekkraftkjøretøy, og oversende oppdaterte opplysninger i henhold til § 17 fra sitt register til Statens jernbanetilsyn.</article></article><article class="legalArticle" data-lovdata-URL="LTI/forskrift/2005-02-07-113/§17" data-name="§17" id="kapittel-4-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Registerets innhold</span></h3><article class="legalP" id="kapittel-4-paragraf-2-ledd-1">Registeret over autoriserte førere av trekkraftkjøretøy skal inneholde:<ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-2-ledd-1-punkt-1"><article class="legalP" id="kapittel-4-paragraf-2-ledd-1-punkt-1-ledd-1">Navn og alder på føreren, og eventuelt eksamensår fra godkjent fagskole.</article></article></li><li data-li-identifier="2." data-name="2."><article class="listArticle" id="kapittel-4-paragraf-2-ledd-1-punkt-2"><article class="legalP" id="kapittel-4-paragraf-2-ledd-1-punkt-2-ledd-1">Hvilken jernbanevirksomhet som har gitt autorisasjonen.</article></article></li><li data-li-identifier="3." data-name="3."><article class="listArticle" id="kapittel-4-paragraf-2-ledd-1-punkt-3"><article class="legalP" id="kapittel-4-paragraf-2-ledd-1-punkt-3-ledd-1">Om autorisasjonen gjelder persontog, godstog, og/eller skinnetraktor/arbeidsmaskin.</article></article></li><li data-li-identifier="4." data-name="4."><article class="listArticle" id="kapittel-4-paragraf-2-ledd-1-punkt-4"><article class="legalP" id="kapittel-4-paragraf-2-ledd-1-punkt-4-ledd-1">Hvilke typer trekkraftkjøretøy føreren er autorisert for.</article></article></li><li data-li-identifier="5." data-name="5."><article class="listArticle" id="kapittel-4-paragraf-2-ledd-1-punkt-5"><article class="legalP" id="kapittel-4-paragraf-2-ledd-1-punkt-5-ledd-1">Eventuelle unntak fra forskriftskrav om helse.</article></article></li><li data-li-identifier="6." data-name="6."><article class="listArticle" id="kapittel-4-paragraf-2-ledd-1-punkt-6"><article class="legalP" id="kapittel-4-paragraf-2-ledd-1-punkt-6-ledd-1">Eventuelle begrensninger i autorisasjonen i forhold til den opprinnelige autorisasjonen.</article></article></li><li data-li-identifier="7." data-name="7."><article class="listArticle" id="kapittel-4-paragraf-2-ledd-1-punkt-7"><article class="legalP" id="kapittel-4-paragraf-2-ledd-1-punkt-7-ledd-1">Utstedelsesdato og gyldighetstid.</article></article></li></ul></article></article></section><section class="section" data-name="kap5" id="kapittel-5" data-lovdata-URL="LTI/forskrift/2005-02-07-113/KAPITTEL_5"><h2>Kapittel 5 – Avsluttende bestemmelser</h2><article class="legalArticle" data-lovdata-URL="LTI/forskrift/2005-02-07-113/§18" data-name="§18" id="kapittel-5-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Unntak</span></h3><article class="legalP" id="kapittel-5-paragraf-1-ledd-1">Statens jernbanetilsyn kan gjøre unntak fra bestemmelsene i denne forskriften dersom særlige forhold tilsier det.</article></article><article class="legalArticle" data-lovdata-URL="LTI/forskrift/2005-02-07-113/§19" data-name="§19" id="kapittel-5-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Overgangsbestemmelser</span></h3><article class="legalP" id="kapittel-5-paragraf-2-ledd-1">For jernbanevirksomheter som har førere av trekkraftkjøretøy som ved ikrafttredelse av forskriften her oppfyller de interne krav til førere som er fastsatt av jernbanevirksomheten, gjelder forskriftens krav fra og med 1. januar 2006 når det gjelder disse førerne.</article></article><article class="legalArticle" data-lovdata-URL="LTI/forskrift/2005-02-07-113/§20" data-name="§20" id="kapittel-5-paragraf-3"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-3-ledd-1">Forskriftens kapittel 1-3 og kapittel 5 trer i kraft 1. juli 2005. Forskriftens kapittel 4 trer i kraft fra det tidspunkt Statens jernbanetilsyn bestemmer.</article></article></section></main></body></html>