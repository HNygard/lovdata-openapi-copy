<!DOCTYPE html><html lang="no"><head><title>Forskrift om endring i forskrift om radioanlegg og radiotjeneste i fiske- og fangstfartøy.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-06-01-503</dd><dt class="dokid">DokumentID</dt><dd class="dokid">LTI/forskrift/2005-06-01-503</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 7 s 1086</dd><dt class="dateInForce">I kraft fra</dt><dd class="dateInForce">2005-06-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1993-12-22-1242</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1903-06-09-7/§1</li><li>lov/1903-06-09-7/§41a</li><li>lov/1903-06-09-7/§42</li><li>lov/1903-06-09-7/§106</li><li>forskrift/1963-04-05-9</li><li>forskrift/1978-12-01-1</li></ul></dd><dt class="dateOfPublication">Kunngjort</dt><dd class="dateOfPublication">2005-06-03</dd><dt class="journalNumber">Journalnummer</dt><dd class="journalNumber">2005-0444</dd><dt class="titleShort">Korttittel</dt><dd class="titleShort">Endr. forskr om radio, fiske- og fangstfartøy</dd><dt class="title">Tittel</dt><dd class="title">Forskrift om endring i forskrift om radioanlegg og radiotjeneste i fiske- og fangstfartøy.</dd><dt class="miscInformation">Annet om dokumentet</dt><dd class="miscInformation">Fastsatt av Sjøfartsdirektoratet 1. juni 2005 med hjemmel i lov 9. juni 1903 nr. 7 om Statskontrol med Skibes Sjødygtighed m.v. § 1, § 41a, § 42 og § 106, jf. delegeringsvedtak 5. april 1963 nr. 9 og delegeringsvedtak 1. desember 1978 nr. 1.</dd><dt class="refid">RefID</dt><dd class="refid">forskrift/2005-06-01-503</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om radioanlegg og radiotjeneste i fiske- og fangstfartøy.<ul class="tocSubUl"><li>I<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Ansvar</li><li>§ 4. Fravik</li><li>§ 5. Merking</li><li>§ 6. Besiktigelser</li><li>§ 7. Opphevet.</li><li>§ 8. Sertifikater</li><li>§ 9. Utstedelse av sertifikater</li><li>§ 10. Sertifikatenes varighet</li><li>§ 11. Krav til radioanlegg</li><li>§ 12. Krav til nødradioutstyr</li><li>§ 13. Krav til fri-flyt nødpeilesender</li><li>§ 14. Opphevet.</li><li>§ 15. Sertifikat for radiooperatører</li><li>§ 16. Vakthold</li><li>§ 17. Radiodagbok</li><li>§ 18. Vedlikehold av utstyr</li><li>§ 19. Straff</li><li>§ 20. Ikrafttredelse mv.</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2005-06-01-503" id="dokument"><h1>Forskrift om endring i forskrift om radioanlegg og radiotjeneste i fiske- og fangstfartøy.</h1><section class="section" data-name="kapI" id="kapittel-1" data-lovdata-URL="LTI/forskrift/2005-06-01-503/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 22. desember 1993 nr. 1242 om radioanlegg og radiotjeneste i fiske- og fangstfartøy oppheves § 14. Da forskriften tidligere kun er kunngjort summarisk, gjengis den her i konsolidert form etter siste endring:</article><span class="futuretitle" id="kapittel-1-foreslåttittel-1">Kapittel 1. Innledende bestemmelser</span><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></span><article class="numberedLegalP" data-numerator="1" id="kapittel-1-foreslåttparagraf-1-nummer-1">(1) Denne forskrift gjelder for alle fiske- og fangstfartøy som definert i § 2 bokstav c, slik det fremgår av de enkelte bestemmelser.</article><article class="numberedLegalP" data-numerator="2" id="kapittel-1-foreslåttparagraf-1-nummer-2">(2) Forskriften her gjelder ikke for fartøy med største lengde på 15 meter og derover som er definert som nytt fartøy i henhold til forskrift 13. juni 2000 nr. 660 om konstruksjon, utstyr, drift og besiktigelser for fiske- og fangstfartøy med største lengde på 15 meter og derover, § 1-2 nr. 34, og fartøy med lengde (L) på 45 meter og derover som er definert som eksisterende fartøy, jf § 1-2 nr. 11. Se for øvrig nevnte forskrifts kapittel 9. § 6 i forskriften her kommer ikke til anvendelse når sikkerhetssertifikat for radio ikke lenger skal utstedes.</article><article class="numberedLegalP" data-numerator="3" id="kapittel-1-foreslåttparagraf-1-nummer-3">(3) Redningsfartøy som drives av Norsk Selskab til Skibbrudnes Redning skal radiomessig oppfylle bestemmelsene i denne forskrift, og skal, avhengig av hvilke farvann fartøyet opererer i, oppfylle de krav som gjelder for fiske- og fangstfartøy i de samme områder.</article></article><article class="futureLegalArticle" data-name="§2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></span><article class="legalP" id="kapittel-1-foreslåttparagraf-2-ledd-1">I denne forskrift betyr:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1"><i>Bærbart to-veis VHF radiotelefonapparat:</i> Håndholdt VHF radiotelefonapparat – som tilfredsstiller kravene i IMO-Resolution A.605(15) – for samband mellom redningsfarkoster, mellom redningsfarkost og skip, og mellom redningsfarkost og redningsfartøy. Utstyret kan også benyttes til om-bord-kommunikasjon når det er utstyrt med dertil egnede kanaler.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1"><i>Fartsområder:</i> Fartsområdene, slik de er definert i den til enhver tid gjeldende forskrift om fartsområder.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-2-ledd-1-punkt-3"><article class="legalP" id="kapittel-1-foreslåttparagraf-2-ledd-1-punkt-3-ledd-1"><i>Fiske- og fangstfartøy:</i> Fartøy som ervervsmessig benyttes til å fange fisk, hval, sel eller andre levende ressurser i sjøen, herunder tang og tare.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-2-ledd-1-punkt-4"><article class="legalP" id="kapittel-1-foreslåttparagraf-2-ledd-1-punkt-4-ledd-1"><i>Fri-flyt nødpeilesender:</i> Selvutløsende nødposisjonsanvisende radiofyr («EPIRB» emergency position-indicating radio beacon) for automatisk sending av nødsignaler etter å ha flytt opp fra et synkende eller sunket fartøy.</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-2-ledd-1-punkt-5"><article class="legalP" id="kapittel-1-foreslåttparagraf-2-ledd-1-punkt-5-ledd-1"><i>Manuell nødpeilesender:</i> Manuell aktiverbar nødposisjonsanvisende radiofyr, «EPIRB» (emergency position-indicating radio beacon), for sending av peilesignaler under søk og redningsoperasjoner.</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-2-ledd-1-punkt-6"><article class="legalP" id="kapittel-1-foreslåttparagraf-2-ledd-1-punkt-6-ledd-1"><i>Radioreglementet:</i> Den internasjonale teleunions (ITUs) reglement for radio.</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-2-ledd-1-punkt-7"><article class="legalP" id="kapittel-1-foreslåttparagraf-2-ledd-1-punkt-7-ledd-1"><i>Sammenhengende lyttevakt:</i> En lyttevakt som ikke avbrytes unntatt i korte perioder når skipets radiomottaker blokkeres eller forstyrres av skipets egne radiosendelser, eller når radioutstyret vedlikeholdes eller repareres.</article></article></li><li data-li-identifier="h)" data-name="h)"><article class="listArticle" id="kapittel-1-foreslåttparagraf-2-ledd-1-punkt-8"><article class="legalP" id="kapittel-1-foreslåttparagraf-2-ledd-1-punkt-8-ledd-1"><i>Skipsjordstasjon:</i> Terminal i INMARSAT-systemet for benyttelse innenfor dekningsområdet for INMARSATs kommunikasjonssatelitter.</article></article></li></ul></article></article><span class="futuretitle" id="kapittel-1-foreslåttittel-2">Kapittel 2. Generelle bestemmelser</span><article class="futureLegalArticle" data-name="§3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Ansvar</span></span><article class="legalP" id="kapittel-1-foreslåttparagraf-3-ledd-1">Reder og fører av et fartøy, har ansvar for at forskriftens bestemmelser er oppfylt.</article></article><article class="futureLegalArticle" data-name="§4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Fravik</span></span><article class="legalP" id="kapittel-1-foreslåttparagraf-4-ledd-1">I enkelttilfeller kan Sjøfartsdirektoratet, etter skriftlig søknad, fravike forskriftens krav. Spesielle grunner må gjøre fraviket nødvendig, og fraviket må være sikkerhetsmessig forsvarlig.</article></article><span class="futuretitle" id="kapittel-1-foreslåttittel-3">Kapittel 3. Merking, besiktigelser, sertifikater m.m.</span><article class="futureLegalArticle" data-name="§5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Merking</span></span><article class="legalP" id="kapittel-1-foreslåttparagraf-5-ledd-1">Utstyr som omfattes av denne forskriften skal være merket slik det fremgår av forskrift 20. juni 2000 nr. 628 om EØS-krav til radio- og teleterminalutstyr, eventuelt forskrift 15. juni 1999 nr. 709 om EØS-godkjenning av maritimt radioutstyr.</article></article><article class="futureLegalArticle" data-name="§6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Besiktigelser</span></span><article class="numberedLegalP" data-numerator="1" id="kapittel-1-foreslåttparagraf-6-nummer-1">(1) Når radioutstyret er installert i fartøyet skal det besiktes av en radioinspektør oppnevnt av Televerket. Installasjonen skal også besiktes når sikkerhetssertifikat for radiotelefon, som nevnt i § 8 nr. 1, skal fornyes.</article><article class="numberedLegalP" data-numerator="2" id="kapittel-1-foreslåttparagraf-6-nummer-2">(2) Begjæring om besiktelse som er påbudt i nr. 1, skal innsendes i god tid før besiktelsen ønskes utført. Begjæringen sendes til Televerket i Oslo eller radioinspektør på stedet. Fartøy som befinner seg i utlandet skal sende begjæringen til konsulatet på det sted hvor besiktelsen ønskes holdt.</article><article class="numberedLegalP" data-numerator="3" id="kapittel-1-foreslåttparagraf-6-nummer-3">(3) Fører av fartøy skal påse at person med gyldig operatørsertifikat er tilstede for å bistå radioinspektøren ved besiktelse.</article><article class="numberedLegalP" data-numerator="4" id="kapittel-1-foreslåttparagraf-6-nummer-4">(4) Person som utfører besiktelse skal påse at radioanlegget er i samsvar med de krav som er stilt i denne forskrift. Dersom det ved besiktelsen avdekkes alvorlige mangler ved anlegget, skal sikkerhetssertifikat ikke utstedes. Rapport om forholdet skal uten opphold sendes til Sjøfartsdirektoratet eller Televerket som kan kreve ny besiktelse før sikkerhetssertifikat for radiotelefon blir utstedt. Ved mindre vesentlige mangler kan imidlertid sikkerhetssertifikat for radiotelefon på fiske- og fangstfartøy utstedes, men det vil da bli gitt en tidsfrist for utbedring av manglene. Føreren skal sørge for at rapport som bekrefter at manglene er utbedret blir sendt til Televerket innen utløpet av tidsfristen. Dersom manglene ikke er blir utbedret innen utløpet av tidsfristen, skal ny besiktelse foretas.</article><article class="numberedLegalP" data-numerator="5" id="kapittel-1-foreslåttparagraf-6-nummer-5">(5) For besiktelse utført av Televerkets radioinspektører betales det gebyr<sup class="footnotereference" data-footnotereferencevalue="1" data-unique-footnote-counter="1">1</sup> som Samferdselsdepartementet fastsetter i henhold til konsesjonsvilkårene for vedkommende radiostasjon.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Sjøfartsdirektoratets gebyrforskrifter dekker ikke tjenester utført av Televerkets radioinspektører.</article></footer></article><article class="futureLegalArticle" data-name="§7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 7</span>. <span class="legalArticleTitle">Opphevet.</span></span></article><article class="futureLegalArticle" data-name="§8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 8</span>. <span class="legalArticleTitle">Sertifikater</span></span><article class="numberedLegalP" data-numerator="1" id="kapittel-1-foreslåttparagraf-8-nummer-1">(1) Fartøy som har farts- eller sikkerhetssertifikat eller skal operere i fartsområde større enn Kystfiske, skal være utstyrt med et sertifikat kalt «Sikkerhetssertifikat for radiotelefon på fiske- og fangstfartøy».</article><article class="numberedLegalP" data-numerator="2" id="kapittel-1-foreslåttparagraf-8-nummer-2">(2) Fartøy som i henhold til § 4 er innvilget dispensasjon, skal ha et skriftlig tilsagn om bord.</article><article class="numberedLegalP" data-numerator="3" id="kapittel-1-foreslåttparagraf-8-nummer-3">(3) Sikkerhetssertifikat for radiotelefon på fiske- og fangstfartøy og andre dokumenter som har tilknytning til sikkerhetssertifikatet, skal slås opp på et iøyenfallende og tilgjengelig sted på fartøyet.</article><article class="numberedLegalP" data-numerator="4" id="kapittel-1-foreslåttparagraf-8-nummer-4">(4) Det kan utstedes sikkerhetssertifikat for radiotelefon på fiske- og fangstfartøy til fartøy som ikke er radiopliktige etter denne forskrift, på begjæring av reder eller fører.</article><article class="numberedLegalP" data-numerator="5" id="kapittel-1-foreslåttparagraf-8-nummer-5">(5) Det skal ikke utstedes sikkerhetssertifikat for noen fartøy med største lengde på 15 meter og derover som har fått utstedt fartssertifikat i henhold til forskrift 13. juni 2000 nr. 660 om konstruksjon, utstyr, drift og besiktigelser for fiske- og fangstfartøy med største lengde på 15 meter og derover.</article></article><article class="futureLegalArticle" data-name="§9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 9</span>. <span class="legalArticleTitle">Utstedelse av sertifikater</span></span><article class="numberedLegalP" data-numerator="1" id="kapittel-1-foreslåttparagraf-9-nummer-1">(1) Sertifikat for radiotelefon på fiske- og fangstfartøy utstedes av Sjøfartsdirektoratet, eller den det bemyndiger, etter at radioinstallasjonen er besiktet og funnet i orden. Radioinspeksjonen i Televerket har slik bemyndigelse.</article><article class="numberedLegalP" data-numerator="2" id="kapittel-1-foreslåttparagraf-9-nummer-2">(2) Dispensasjonssertifikat utstedes av Sjøfartsdirektoratet.</article></article><article class="futureLegalArticle" data-name="§10" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 10</span>. <span class="legalArticleTitle">Sertifikatenes varighet</span></span><article class="numberedLegalP" data-numerator="1" id="kapittel-1-foreslåttparagraf-10-nummer-1">(1) Sikkerhetssertifikat for radiotelefon utstedes med følgende varighet:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-10-nummer-1-punkt-1"><article class="legalP" id="kapittel-1-foreslåttparagraf-10-nummer-1-punkt-1-ledd-1">36 måneder i fartsområde Bankfiske I</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-10-nummer-1-punkt-2"><article class="legalP" id="kapittel-1-foreslåttparagraf-10-nummer-1-punkt-2-ledd-1">12 måneder i fartsområde Bankfiske II og større.</article></article></li></ul></article><article class="numberedLegalP" data-numerator="2" id="kapittel-1-foreslåttparagraf-10-nummer-2">(2) Radiobesiktelse for fornyelse av sikkerhetssertifikat for radiotelefon kan finne sted inntil to måneder før gyldighetstiden for eksisterende sikkerhetssertifikat utløper, uten at dato for neste besiktelse blir endret. Det nye sikkerhetssertifikatet gis en gyldighetstid på henholdsvis 12 eller 36 måneder, jf. første ledd, bokstavene a) og b), fra utløpsdato for det eksisterende sertifikatet.</article><article class="numberedLegalP" data-numerator="3" id="kapittel-1-foreslåttparagraf-10-nummer-3">(3) Gyldighetstiden for utstedt dispensasjonssertifikat kan være ubegrenset, forutsatt at fartøyet til enhver tid har et gyldig sikkerhetssertifikat for radiotelefon på fiske- og fangstfartøy.</article><article class="numberedLegalP" data-numerator="4" id="kapittel-1-foreslåttparagraf-10-nummer-4">(4) Hvis et fartøy ikke er i norsk havn på det tidspunkt gyldighetstiden for sikkerhetssertifikat for radiotelefon på fiske- og fangstfartøy utløper, kan norsk konsul forlenge sertifikatets gyldighet. Forlengelsen kan ikke gis for et lengre tidsrom enn 5 måneder, og gjelder kun for fartøyets reise til norsk havn eller til havn i utlandet hvor fartøyet kan besiktes for fornyelse av sertifikatet. Forlengelsen påtegnes direkte på sertifikatet. Dersom sertifikatet forlenges uten at det er foretatt inspeksjon, skal fører av fartøyet gi skriftlig erklæring om at radiostasjonen er i forskriftsmessig stand.</article><article class="numberedLegalP" data-numerator="5" id="kapittel-1-foreslåttparagraf-10-nummer-5">(5) I norsk havn kan sertifikatet forlenges av Sjøfartsdirektoratet eller den det bemyndiger. Radioinspeksjonen i Televerket har slik bemyndigelse.</article><article class="numberedLegalP" data-numerator="6" id="kapittel-1-foreslåttparagraf-10-nummer-6">(6) Dersom et fartøy ikke oppfyller de krav som er fastsatt i denne forskrift, kan Sjøfartsdirektoratet, eller den det bemyndiger, oppheve gyldigheten av sikkerhetssertifikatet for radiotelefon.</article></article><span class="futuretitle" id="kapittel-1-foreslåttittel-4">Kapittel 4. Utrustningskrav, vakthold, mv.</span><article class="futureLegalArticle" data-name="§11" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 11</span>. <span class="legalArticleTitle">Krav til radioanlegg</span></span><article class="numberedLegalP" data-numerator="1" id="kapittel-1-foreslåttparagraf-11-nummer-1">(1) VHF radiotelefonstasjon: Dekket fartøy samt åpne fartøy som har styrehus og/eller lugar, skal være utstyrt med maritim VHF radiotelefonstasjon. Stasjonen skal være plassert i øvre del av fartøyet. Energikilden skal være plassert slik at den i størst mulig grad er beskyttet mot vanninntrengning som kan medføre at utstyret blir satt ut av drift. Fartøy som bygges etter at denne forskrift har trådt i kraft, skal ha egen energikilde plassert i øvre del av fartøyet.</article><article class="numberedLegalP" data-numerator="2" id="kapittel-1-foreslåttparagraf-11-nummer-2">(2) MF radiotelefonstasjon: Fartøy som har farts- eller sikkerhetssertifikat eller skal operere i fartsområde større enn Bankfiske I, skal i tillegg til kravene i nr. 1 være utstyrt med MF radiotelefonstasjon som oppfyller følgende krav:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-11-nummer-2-punkt-1"><article class="legalP" id="kapittel-1-foreslåttparagraf-11-nummer-2-punkt-1-ledd-1">Radiotelefonstasjonen skal være plassert i øvre del av fartøyet på en slik måte at den er best mulig beskyttet mot støy som kan forstyrre korrekt mottaking av meldinger og signaler.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-11-nummer-2-punkt-2"><article class="legalP" id="kapittel-1-foreslåttparagraf-11-nummer-2-punkt-2-ledd-1">Dersom radiostasjonen og broen er adskilt, skal det være installert et system for effektivt toveis samband mellom disse. Systemet skal fungere uavhengig av fartøyets øvrige interne sambandssystemer.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-11-nummer-2-punkt-3"><article class="legalP" id="kapittel-1-foreslåttparagraf-11-nummer-2-punkt-3-ledd-1">Et pålitelig radiour, hvor taushetsperiodene for radiotelefoni er tydelig avmerket, skal være forsvarlig festet i en slik stilling at hele tallskiven lett kan sees fra ekspedisjonsplassen for radiotelefonstasjonen.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-11-nummer-2-punkt-4"><article class="legalP" id="kapittel-1-foreslåttparagraf-11-nummer-2-punkt-4-ledd-1">Et oppslag med instruksjoner som gir en klar oversikt over fremgangsmåten for radiotelefontjenesten i tilfelle nød, skal være godt synlig fra ekspedisjonsplassen for radiotelefonstasjonen.</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-11-nummer-2-punkt-5"><article class="legalP" id="kapittel-1-foreslåttparagraf-11-nummer-2-punkt-5-ledd-1">Pålitelig nødlys skal forefinnes til belysning av radiotelefonstasjonens betjeningspanel, uret som er påbudt i andre ledd bokstav c) og oppslaget med instruksjoner påbudt i andre ledd bokstav d).</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-11-nummer-2-punkt-6"><article class="legalP" id="kapittel-1-foreslåttparagraf-11-nummer-2-punkt-6-ledd-1">Det skal være installert en hovedantenne. Dersom det benyttes strekkantenne, skal denne være beskyttet mot brudd. I tillegg skal en komplett ferdig tilpasset reserveantenne være tilgjengelig for øyeblikkelig utskifting.</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-11-nummer-2-punkt-7"><article class="legalP" id="kapittel-1-foreslåttparagraf-11-nummer-2-punkt-7-ledd-1">Radiotelefonstasjonen skal ha en energikilde som enten består av akkumulatorbatterier som lades fra fartøyets elektriske anlegg, eller av nødgenerator som drives uavhengig av hovedmaskineriet. Energikilden skal være plassert i den øvre del av fartøyet. Når fartøyet er i sjøen, skal energikilden til enhver tid ha tilstrekkelig kapasitet til å drive radioanlegget, nødlyset samt eventuelle tillatte tilleggsbelastninger kontinuerlig i 6 timer. Energikilden skal bare brukes til å forsyne påbudt radioutstyr og nødlys. Dersom energikilden har tilstrekkelig kapasitet kan også radiopeilemottaker og nødkretser til lys på båtdekk mv. som trekker liten strøm tilkoples, forutsatt at disse tilleggsbelastninger lett kan koples ut. Når energikilden består av batterier, skal disse alltid holdes ladet mens fartøyet er i sjøen, og det skal forefinnes midler til å anslå batterienes ladetilstand.</article></article></li></ul></article><article class="numberedLegalP" data-numerator="3" id="kapittel-1-foreslåttparagraf-11-nummer-3">(3) HF radiotelefonstasjon/skipsjordstasjon: Fartøy som har farts- eller sikkerhetssertifikat for fiske eller fangst for fartsområde større enn Havfiske I, skal i tillegg til kravene i nr. 1 og 2 være utstyrt med HF radiotelefonstasjon. Denne kan være adskilt fra, eller kombinert med MF-stasjonen som er påbudt i nr. 2. Eventuell separat HF stasjon kan drives fra skipets nett. På fartøy i fartsområder som er dekket av INMARSATs geostasjonære kommunikasjonssatelitter, kan godkjent skipsjordstasjon erstatte HF-stasjonen.</article></article><article class="futureLegalArticle" data-name="§12" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 12</span>. <span class="legalArticleTitle">Krav til nødradioutstyr</span></span><article class="numberedLegalP" data-numerator="1" id="kapittel-1-foreslåttparagraf-12-nummer-1">(1) Fartøy som har farts- eller sikkerhetssertifikat eller skal operere i fartsområdet Kystfiske og Bankfiske I, skal være utstyrt med:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-12-nummer-1-punkt-1"><article class="legalP" id="kapittel-1-foreslåttparagraf-12-nummer-1-punkt-1-ledd-1">manuell nødpeilesender montert i styrehuset, eller</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-12-nummer-1-punkt-2"><article class="legalP" id="kapittel-1-foreslåttparagraf-12-nummer-1-punkt-2-ledd-1">fri-flyt nødpeilesender som oppfyller kravene i § 13.</article></article></li></ul></article><article class="numberedLegalP" data-numerator="2" id="kapittel-1-foreslåttparagraf-12-nummer-2">(2) Fartøy som har farts- eller sikkerhetssertifikat eller skal operere i fartsområde større enn Bankfiske I, skal være utstyrt med:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-12-nummer-2-punkt-1"><article class="legalP" id="kapittel-1-foreslåttparagraf-12-nummer-2-punkt-1-ledd-1">Manuell nødpeilesender, som er montert i styrehuset på en slik måte at den hurtig kan tas med i enhver redningsfarkost og</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-12-nummer-2-punkt-2"><article class="legalP" id="kapittel-1-foreslåttparagraf-12-nummer-2-punkt-2-ledd-1">fri-flyt nødpeilesendere som oppfyller kravene § 13 og</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-12-nummer-2-punkt-3"><article class="legalP" id="kapittel-1-foreslåttparagraf-12-nummer-2-punkt-3-ledd-1">bærbart to-veis VHF-radiotelefonapparat som definert i § 2 bokstav a). Fiskebåtkanalene (F-kanalene) tillates installert i dette utstyret.</article></article></li></ul></article></article><article class="futureLegalArticle" data-name="§13" id="kapittel-1-foreslåttparagraf-13"><span class="futureLegalArticleHeader"><span class="legalArticleValue">§ 13</span>. <span class="legalArticleTitle">Krav til fri-flyt nødpeilesender</span></span><article class="legalP" id="kapittel-1-foreslåttparagraf-13-ledd-1">Fri-flyt nødpeilesender som i henhold til § 12 første og andre ledd, bokstav b), installeres om bord i fartøy, skal oppfylle følgende krav:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-13-ledd-1-punkt-1"><article class="legalP" id="kapittel-1-foreslåttparagraf-13-ledd-1-punkt-1-ledd-1">Fartøy, uansett byggedato, som har fartsområde Havfiske II og større, skal være utstyrt med fri-flyt nødpeilesender som opererer på 406 MHz og 121,5 MHz. På fartøy som må skifte ut nødpeilesenderen for å oppfylle dette krav, skal slik utskifting senest finne sted ved tidspunktet for neste periodiske vedlikehold for dette utstyr; dog ikke senere enn 1. januar 1996.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-13-ledd-1-punkt-2"><article class="legalP" id="kapittel-1-foreslåttparagraf-13-ledd-1-punkt-2-ledd-1">På fartøy med fartsområde mindre enn Havfiske II, og med byggedato etter 1. januar 1994 skal nødpeilesenderen operere på 406 MHz og 121,5 MHz.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-13-ledd-1-punkt-3"><article class="legalP" id="kapittel-1-foreslåttparagraf-13-ledd-1-punkt-3-ledd-1">På fartøy med fartsområde mindre enn Havfiske II, og med byggedato før 1. januar 1994 skal fri-flyt nødpeilesender operere på 406 MHz eller 121,5/243 MHz.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-13-ledd-1-punkt-4"><article class="legalP" id="kapittel-1-foreslåttparagraf-13-ledd-1-punkt-4-ledd-1">Fri-flyt nødpeilesender skal være montert som overdekksutstyr, og slik plassert at den med stor grad av sannsynlighet vil bli frigjort og flyte opp til overflaten dersom fartøyet skulle synke. Plasseringen skal dessuten være slik at senderen er lett tilgjengelig for manuell frigjøring, vedlikehold og inspeksjon.</article></article></li></ul></article></article><article class="futureLegalArticle" data-name="§14" id="kapittel-1-foreslåttparagraf-14"><span class="futureLegalArticleHeader"><span class="legalArticleValue">§ 14</span>. <span class="legalArticleTitle">Opphevet.</span></span></article><article class="futureLegalArticle" data-name="§15" id="kapittel-1-foreslåttparagraf-15"><span class="futureLegalArticleHeader"><span class="legalArticleValue">§ 15</span>. <span class="legalArticleTitle">Sertifikat for radiooperatører</span></span><article class="legalP" id="kapittel-1-foreslåttparagraf-15-ledd-1">Fartøy som er utstyrt med radioanlegg skal være bemannet med minst en radiooperatør med gyldig sertifikat for det radioanlegg som fartøyet er utstyrt med. Stillingen som radiooperatør kan kombineres med annen stilling om bord.</article></article><article class="futureLegalArticle" data-name="§16" id="kapittel-1-foreslåttparagraf-16"><span class="futureLegalArticleHeader"><span class="legalArticleValue">§ 16</span>. <span class="legalArticleTitle">Vakthold</span></span><article class="numberedLegalP" data-numerator="1" id="kapittel-1-foreslåttparagraf-16-nummer-1">(1) Fartøy som i henhold til § 11 første ledd er utstyrt med VHF radiotelefonstasjon, skal holde sammenhengende lyttevakt på nød- og kallefrekvensen 156,8 MHz (VHF kanal 16), på det sted om bord hvorfra fartøyet navigeres. Lyttingen kan kun avbrytes når radioutstyret blir brukt til kortvarig kommunikasjon på en annen frekvens og annen mottaker ikke er tilgjengelig.</article><article class="numberedLegalP" data-numerator="2" id="kapittel-1-foreslåttparagraf-16-nummer-2">(2) Fartøy som i henhold til § 11 andre ledd er utstyrt med MF radiotelefonstasjon skal, i tillegg til å avholde lyttevakt som nevnt i første ledd, holde sammenhengende lyttevakt på nød- og kallefrekvensen 2182 kHz. Lyttevakten skal holdes på det stedet om bord hvorfra fartøyet blir navigert. Mottaker som brukes skal være fast innstilt på 2182 kHz, eller slik innrettet at den raskt og sikkert kan innstilles til denne frekvensen. Lyttingen på nød- og kallefrekvensen kan kun avbrytes når radiotelefonstasjonen blir brukt til kommunikasjon på en annen frekvens og annen mottaker ikke er tilgjengelig.</article></article><article class="futureLegalArticle" data-name="§17" id="kapittel-1-foreslåttparagraf-17"><span class="futureLegalArticleHeader"><span class="legalArticleValue">§ 17</span>. <span class="legalArticleTitle">Radiodagbok</span></span><article class="legalP" id="kapittel-1-foreslåttparagraf-17-ledd-1">Radiodagbok skal oppbevares på det sted hvor lyttevakten holdes. Den skal være tilgjengelig for inspeksjon når bemyndigede personer krever det. Følgende skal føres inn i dagboka:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-17-ledd-1-punkt-1"><article class="legalP" id="kapittel-1-foreslåttparagraf-17-ledd-1-punkt-1-ledd-1">All kommunikasjon som har med nød- og sikkerhet å gjøre, samt tidspunkt for slik kommunikasjon.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-17-ledd-1-punkt-2"><article class="legalP" id="kapittel-1-foreslåttparagraf-17-ledd-1-punkt-2-ledd-1">Informasjon om vedlikehold og lading av batterier dersom radioanleggets energikilde består av akkumulatorbatterier. Detaljer om prøving av nødradioutstyr/bærbare apparater etter gjeldende regler.</article></article></li></ul></article></article><article class="futureLegalArticle" data-name="§18" id="kapittel-1-foreslåttparagraf-18"><span class="futureLegalArticleHeader"><span class="legalArticleValue">§ 18</span>. <span class="legalArticleTitle">Vedlikehold av utstyr</span></span><article class="numberedLegalP" data-numerator="1" id="kapittel-1-foreslåttparagraf-18-nummer-1">(1) Alt radioutstyr som kreves i denne forskrift, skal til enhver tid holdes i god driftsmessig stand.</article><article class="numberedLegalP" data-numerator="2" id="kapittel-1-foreslåttparagraf-18-nummer-2">(2) Satellitt EPIRB skal kontrolleres av et landbasert foretak (produsenten eller dennes representant) minst hvert femte år. Denne kontrollen kommer i tillegg til den årlige radiokontrollen som beskrevet i IMO-resolusjon A.948(23) – «Revised Survey Guidelines under the Harmonized System of Survey and Certification». Ved innsending av nødpeilesendere til service eller landbasert vedlikehold må batteriet frikoples.</article></article><span class="futuretitle" id="kapittel-1-foreslåttittel-5">Kapittel 5. <i>Avsluttende bestemmelser</i></span><article class="futureLegalArticle" data-name="§19" id="kapittel-1-foreslåttparagraf-19"><span class="futureLegalArticleHeader"><span class="legalArticleValue">§ 19</span>. <span class="legalArticleTitle">Straff</span></span><article class="legalP" id="kapittel-1-foreslåttparagraf-19-ledd-1">Forsettlig eller uaktsom overtredelse av denne forskrift straffes med bøter i henhold til Almindelig borgerlig Straffelov 22. mai 1902 nr. 10 § 339 nr. 2, for så vidt ikke strengere straff kommer til anvendelse i henhold til annen lovbestemmelse.</article></article><article class="futureLegalArticle" data-name="§20" id="kapittel-1-foreslåttparagraf-20"><span class="futureLegalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse mv.</span></span><article class="legalP" id="kapittel-1-foreslåttparagraf-20-ledd-1">Denne forskrift trer i kraft 1. januar 1994. Fra samme dato oppheves forskrift 1. desember 1988 nr. 997 om radioanlegg og radiotjeneste i fiske- og fangstfartøy og forskrift 10. oktober 1964 nr. 1 for radioanlegg og radiotjeneste i fiske- og fangstfartøyer av hensyn til sikkerheten til sjøs.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2005-06-01-503/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section></main></body></html>