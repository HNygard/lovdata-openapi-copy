<!DOCTYPE html><html lang="no"><head><title>Forskrift om endring i forskrift om dagpenger under arbeidsløshet.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-02-15-143</dd><dt class="dokid">DokumentID</dt><dd class="dokid">LTI/forskrift/2005-02-15-143</dd><dt class="ministry">Departement</dt><dd class="ministry"><ul><li>Arbeids- og sosialdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 2 s 303</dd><dt class="dateInForce">I kraft fra</dt><dd class="dateInForce">2005-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1998-09-16-890</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-02-28-19/§4-6</li></ul></dd><dt class="dateOfPublication">Kunngjort</dt><dd class="dateOfPublication">2005-02-22</dd><dt class="journalNumber">Journalnummer</dt><dd class="journalNumber">2005-0146</dd><dt class="titleShort">Korttittel</dt><dd class="titleShort">Endr. i forskrift om dagpenger</dd><dt class="title">Tittel</dt><dd class="title">Forskrift om endring i forskrift om dagpenger under arbeidsløshet.</dd><dt class="miscInformation">Annet om dokumentet</dt><dd class="miscInformation">Fastsatt av Arbeids- og sosialdepartementet 15. februar 2005 med hjemmel i lov 28. februar 1997 nr. 19 om folketrygd (folketrygdloven) § 4-6 annet ledd.</dd><dt class="refid">RefID</dt><dd class="refid">forskrift/2005-02-15-143</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om dagpenger under arbeidsløshet.<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2005-02-15-143" id="dokument"><h1>Forskrift om endring i forskrift om dagpenger under arbeidsløshet.</h1><section class="section" data-name="kapI" id="kapittel-1" data-lovdata-URL="LTI/forskrift/2005-02-15-143/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 16. september 1998 nr. 890 om dagpenger under arbeidsløshet gjøres følgende endring:</article> <article class="defaultP" margin-top="true">§ 4-3 skal lyde:</article><article class="legalP" id="kapittel-1-ledd-2">Medlem som begynner på tiltak i Aetats regi, og som hever dagpenger eller på forhånd har søkt om dagpenger, kan velge dagpenger i stedet for stønad etter forskrift om arbeidsmarkedstiltak kapittel 10, under deltakelse i tiltaket. Det forutsettes at tiltaket ikke innebærer et ansettelsesforhold.</article><article class="legalP" id="kapittel-1-ledd-3">Ved fravær fra tiltaket på grunn av barns eller barnepassers sykdom gjelder forskrift om arbeidsmarkedstiltak § 10-9 annet ledd annet punktum.</article><article class="legalP" id="kapittel-1-ledd-4">Medlem som ønsker å kombinere dagpenger under arbeidsløshet med utdanning eller opplæring, må fremme en søknad om dette til Aetat. Med deltaking i utdanning eller opplæring forstås enhver aktivitet for å tilegne seg kunnskaper eller ferdigheter som ledd i en utdanning eller opplæring.</article><article class="legalP" id="kapittel-1-ledd-5">Medlem som fyller vilkårene for dagpenger under arbeidsløshet, kan beholde stønaden under deltaking i utdanning eller opplæring i følgende tilfeller:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-5-punkt-1"><article class="legalP" id="kapittel-1-ledd-5-punkt-1-ledd-1">Ved deltaking i utdanning eller opplæring når undervisningen foregår utenfor normal arbeidstid, dvs. på kveldstid, i weekender o.l., og vedkommende følger undervisningen. Kravet om at medlemmet skal følge undervisningen kan fravikes dersom det ikke finnes skole eller et fast opplæringssted med undervisningstilbud innen rimelig reiseavstand.</article><article class="legalP" id="kapittel-1-ledd-5-punkt-1-ledd-2">Utdanningen må være eksplisitt lagt opp slik at den kan kombineres med fullt arbeid på dagtid. For at undervisningen skal anses forenlig med fulltidsarbeid, må utdanningen ha redusert studieprogresjonen med minst 50 prosent i forhold til tilsvarende utdanning på fulltid med normal studieprogresjon.</article><article class="legalP" id="kapittel-1-ledd-5-punkt-1-ledd-3">Medlem som blir helt arbeidsledig fra fulltidsarbeid og søker om dagpenger og som deltar i utdanning eller opplæring utenfor normalarbeidstid som ikke har redusert studieprogresjonen med minst 50 prosent, kan likevel fortsette utdanningen/opplæringen i inntil 6 måneder dersom utdanningen eller opplæringen var påbegynt senest 6 måneder før arbeidsledigheten inntrådte. Medlem som oppebærer dagpenger etter folketrygdloven § 4-7 (dagpenger til permitterte), eller som delvis ledig etter folketrygdloven § 4-13 (graderte dagpenger), omfattes ikke av dette unntaket.</article><article class="legalP" id="kapittel-1-ledd-5-punkt-1-ledd-4">Dersom det som ledd i slik utdanning inngår eksamensdager, kan dagpenger gis også for disse dagene, og da selv om eksamen foregår på dagtid.</article></article></li><li data-li-identifier="b)" data-name="b)"><article class="listArticle" id="kapittel-1-ledd-5-punkt-2"><article class="legalP" id="kapittel-1-ledd-5-punkt-2-ledd-1">Ved deltaking i kortvarig utdanning eller opplæring på full tid som i sin helhet er gjennomført innenfor en tremåneders periode.</article><article class="legalP" id="kapittel-1-ledd-5-punkt-2-ledd-2">Enhver deleksamen regnes i denne sammenheng som del av et lengre utdanningsløp. Selv om den enkelte stønadsmottaker kun ønsker å ta f.eks. forberedende prøver, spesialfag, semesteremne eller annet delfag som inngår i en utdanning, regnes dette som del av et lengre utdanningsløp og kan ikke ses på som selvstendige enheter.</article><article class="legalP" id="kapittel-1-ledd-5-punkt-2-ledd-3">Perioden på inntil tre måneder kan deles opp i bolker, men den samlede tid som nyttes til undervisningen kan maksimalt tilsvare tre måneders undervisning på full tid.</article></article></li><li data-li-identifier="c)" data-name="c)"><article class="listArticle" id="kapittel-1-ledd-5-punkt-3"><article class="legalP" id="kapittel-1-ledd-5-punkt-3-ledd-1">Ved deltaking på full tid i kommunal nivåbasert opplæring i norsk med samfunnskunnskap for voksne innvandrere i inntil ett år. Grensen på ett år gjelder uavhengig av hvor mange undervisningstimer på dagtid medlemmet deltar i. Perioden kan deles opp i bolker. Stønad ytes ikke dersom medlemmet oppebærer dagpenger etter folketrygdloven § 4-7 (dagpenger til permitterte), eller som delvis ledig etter folketrygdloven § 4-13 (graderte dagpenger).</article></article></li><li data-li-identifier="d)" data-name="d)"><article class="listArticle" id="kapittel-1-ledd-5-punkt-4"><article class="legalP" id="kapittel-1-ledd-5-punkt-4-ledd-1">Ved deltaking i introduksjonsprogram etter lov om introduksjonsordning for nyankomne innvandrere.</article></article></li></ul></article></section><section class="section" data-name="kapII" id="kapittel-2" data-lovdata-URL="LTI/forskrift/2005-02-15-143/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringen trer i kraft 1. juli 2005.</article></section></main></body></html>