<!DOCTYPE html><html lang="no"><head><title>Instruks om anmeldelse til påtalemyndigheten for overtredelse av ligningsloven kapittel 12, folketrygdloven § 24-4 femte ledd, merverdiavgiftsloven § 72 og investeringsavgiftsloven § 7 første ledd.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-11-24-1481</dd><dt class="dokid">DokumentID</dt><dd class="dokid">LTI/forskrift/2005-11-24-1481</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 15 s 2349</dd><dt class="dateInForce">I kraft fra</dt><dd class="dateInForce">2006-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2001-12-18-1671</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2005-12-19</dd><dt class="journalNumber">Journalnummer</dt><dd class="journalNumber">2005-1218</dd><dt class="titleShort">Korttittel</dt><dd class="titleShort">Instruks om anmeldelse til påtalemyndigheten</dd><dt class="title">Tittel</dt><dd class="title">Instruks om anmeldelse til påtalemyndigheten for overtredelse av ligningsloven kapittel 12, folketrygdloven § 24-4 femte ledd, merverdiavgiftsloven § 72 og investeringsavgiftsloven § 7 første ledd.</dd><dt class="miscInformation">Annet om dokumentet</dt><dd class="miscInformation">Fastsatt av Skattedirektoratet 24. november 2005 med hjemmel i Skattedirektoratets instruksjonsmyndighet.</dd><dt class="refid">RefID</dt><dd class="refid">forskrift/2005-11-24-1481</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Instruks om anmeldelse til påtalemyndigheten for overtredelse av ligningsloven kapittel 12, folketrygdloven § 24-4 femte ledd, merverdiavgiftsloven § 72 og investeringsavgiftsloven § 7 første ledd.<ul class="tocSubUl"><li>§ 1. Anmeldermyndighet</li><li>§ 2. Uriktige eller ufullstendige opplysninger</li><li>§ 3. Utferdigelse av uriktig dokument</li><li>§ 4. Andre overtredelser av bestemmelsene gitt i eller i medhold av skatte- og avgiftslovgivningen</li><li>§ 5. Medvirkning</li><li>§ 6. Unntak fra anmeldelse</li><li>§ 7. Flere straffbare overtredelser</li><li>§ 8. Tidspunkt for anmeldelse</li><li>§ 9. Sted for anmeldelse</li><li>§ 10. Ikrafttredelse og opphevelse av tidligere instruks</li></ul></li></ul></dd></dl></header><main class="documentBody" data-lovdata-URL="LTI/forskrift/2005-11-24-1481" id="dokument"><h1>Instruks om anmeldelse til påtalemyndigheten for overtredelse av ligningsloven kapittel 12, folketrygdloven § 24-4 femte ledd, merverdiavgiftsloven § 72 og investeringsavgiftsloven § 7 første ledd.</h1><article class="legalArticle" data-lovdata-URL="LTI/forskrift/2005-11-24-1481/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Anmeldermyndighet</span></h2><article class="legalP" id="paragraf-1-ledd-1">Det er fylkesskattekontorene, sentralskattekontorene og Oslo likningskontor som i medhold av denne instruks kan anmelde antatt straffbare overtredelser av ligningsloven kap. 12, folketrygdloven § 24-4 femte ledd og brudd på regnskapslovgivningen i denne sammenheng.</article><article class="legalP" id="paragraf-1-ledd-2">Fylkesskattekontorene kan også anmelde antatt straffbare overtredelser av merverdiavgiftsloven § 72, investeringsavgiftsloven § 7 første ledd, samt brudd på regnskapslovgivningen i denne sammenheng.</article></article><article class="legalArticle" data-lovdata-URL="LTI/forskrift/2005-11-24-1481/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Uriktige eller ufullstendige opplysninger</span></h2><article class="legalP" id="paragraf-2-ledd-1">Den som gir skattemyndighetene uriktige eller ufullstendige opplysninger som omfattes av bestemmelsene i ligningsloven § 12-1 nr. 1 bokstav a, jf. § 12-2 eller folketrygdloven § 24-4 femte ledd, anmeldes når de skatte- eller avgiftsmessige fordeler utgjør et betydelig beløp. Selv om unndragelsene omfatter lavere beløp, vil anmeldelse kunne inngis etter en samlet vurdering av lovbruddet der det særlig skal legges vekt på om unndragelsen er søkt gjennomført:<ul class="defaultList"><li data-li-identifier="-" data-name="-"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">på en planmessig måte,</article></article></li><li data-li-identifier="-" data-name="-"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">ved handlinger som er vanskelig å oppdage, eller</article></article></li><li data-li-identifier="-" data-name="-"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">ved misbruk av stilling eller tillitsforhold.</article></article></li></ul></article><article class="legalP" id="paragraf-2-ledd-2">Der det foreligger spesielle formildende omstendigheter, kan de skatte- eller avgiftsmessige fordeler utgjøre et høyere beløp før forholdet anmeldes.</article><article class="legalP" id="paragraf-2-ledd-3">Tilsvarende gjelder for avgiftsunndragelse og uberettiget tilbakebetaling av merverdiavgift etter merverdiavgiftsloven § 72 nr. 1, jf. nr. 4, og for unndragelse av investeringsavgift etter investeringsavgiftsloven § 7 første ledd.</article><article class="legalP" id="paragraf-2-ledd-4">Overtredelse av forhold som angitt i regnskapsloven § 8-5 inngår i vurderingen av en anmeldelse. Slik overtredelse vil alltid være et selvstendig anmeldelsesgrunnlag når den regnskapspliktige helt eller delvis har unnlatt å føre regnskap eller i ettertid ulovlig har fjernet regnskapet eller deler av det.</article></article><article class="legalArticle" data-lovdata-URL="LTI/forskrift/2005-11-24-1481/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Utferdigelse av uriktig dokument</span></h2><article class="legalP" id="paragraf-3-ledd-1">Overtredelse av ligningsloven § 12-1 nr. 1 bokstav b anmeldes uten hensyn til unndragelsens omfang. Anmeldelse kan likevel unnlates når overtredelsen gjelder et lite beløp og det ikke foreligger indikasjoner på straffbare forhold utover det som er avdekket.</article></article><article class="legalArticle" data-lovdata-URL="LTI/forskrift/2005-11-24-1481/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Andre overtredelser av bestemmelsene gitt i eller i medhold av skatte- og avgiftslovgivningen</span></h2><article class="legalP" id="paragraf-4-ledd-1">Overtredelse av ligningsloven § 12-1 nr. 1 bokstav d, merverdiavgiftsloven § 72 nr. 2 første ledd og tilsvarende overtredelse av investeringsavgiftsloven § 7 første ledd samt unnlatelse av å sende inn pliktig oppgave som angitt i folketrygdloven § 24-4 femte ledd, anmeldes når skadevirkningene for det offentlige eller andre grunner tilsier det.</article><article class="legalP" id="paragraf-4-ledd-2">Anmeldelse foretas vanligvis ikke før advarsel er gitt og overtredelsen er gjentatt eller pålegg ikke er blitt fulgt.</article><article class="legalP" id="paragraf-4-ledd-3">Overtredelse av merverdiavgiftsloven § 72 nr. 2 annet ledd, og tilsvarende overtredelse av investeringsavgiftsloven § 7 første ledd, anmeldes i samsvar med retningslinjene i instruksens § 2.</article></article><article class="legalArticle" data-lovdata-URL="LTI/forskrift/2005-11-24-1481/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Medvirkning</span></h2><article class="legalP" id="paragraf-5-ledd-1">Etter ligningsloven § 12-1 nr. 2, § 12-2 nr. 1, folketrygdloven § 24-4 femte ledd og merverdiavgiftsloven § 72 nr. 3 straffes medvirker på samme måte som hovedmann. Det samme gjelder etter regnskapsloven § 8-5 første ledd og straffeloven § 286 jf. § 288 for medvirkning til brudd på regnskapslovgivningen. Videre omfatter heleribestemmelsen i straffeloven § 317 medvirkning i vid forstand.</article><article class="legalP" id="paragraf-5-ledd-2">Medvirkning til overtredelse av ligningsloven § 12-1 nr. 1 bokstav a, jf. § 12-2 og overtredelse av folketrygdloven § 24-4 femte ledd, anmeldes i alminnelighet bare når skattyteren som har gitt opplysningene, selv er ilagt administrativ sanksjon eller blitt anmeldt og bare i de tilfeller hvor bistanden har vært fremtredende. Det samme gjelder ved overtredelse av merverdiavgiftsloven § 72 nr. 1, jf. nr. 3, samt tilsvarende overtredelse av investeringsavgiftsloven § 7 første ledd.</article><article class="legalP" id="paragraf-5-ledd-3">Den som medvirker til overtredelse av ligningsloven § 12-1 nr. 1 bokstav b og d, samt merverdiavgiftsloven § 72 nr. 2, jf. nr. 3, og tilsvarende overtredelse av investeringsavgiftsloven § 7 første ledd, anmeldes etter samme retningslinjer som for hovedmannen, uavhengig av om denne er blitt anmeldt eller er ilagt administrativ sanksjon.</article><article class="legalP" id="paragraf-5-ledd-4">Gjentatt medvirkning til overtredelse av bestemmelsene i ligningsloven § 12-1 nr. 1, jf. § 12-2, merverdiavgiftsloven § 72 nr. 1 og 2, jf. nr. 3, eller investeringsavgiftsloven § 7 første ledd skal anmeldes, selv om hovedmannen ikke er ilagt administrativ sanksjon eller er blitt anmeldt. Tilsvarende gjelder hvor overtredelsen er utført på en graverende måte. Er medvirkningen foretatt under utøvelse av næring, skal overtredelsen anmeldes med mindre det er grunn til å regne med at overtredelsen er et engangstilfelle og at den bare har eller ville ha ført til unndragelse av et lite skatte- og avgiftsbeløp.</article></article><article class="legalArticle" data-lovdata-URL="LTI/forskrift/2005-11-24-1481/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Unntak fra anmeldelse</span></h2><article class="legalP" id="paragraf-6-ledd-1">I henhold til bestemmelsene i protokoll nr. 7 artikkel 4 til Den europeiske menneskerettskonvensjon skal ikke en person anmeldes hvis vedkommende allerede er ilagt tilleggsskatt eller tilleggsavgift for samme forhold. Se dog bestemmelsens annet ledd om adgangen til å gjenoppta en sak.</article><article class="legalP" id="paragraf-6-ledd-2">Fremtrer det som overveiende sannsynlig at straffesak vil bli henlagt eller lede til påtaleunnlatelse eller annen påtalemessig advarsel, skal anmeldelse etter denne instruks normalt unnlates. Det samme gjelder når den skatte- eller avgiftspliktige er så syk, gammel eller lignende at straffeforfølgning ville være en uforholdsmessig stor påkjenning.</article><article class="legalP" id="paragraf-6-ledd-3">Anmeldelse foretas ordinært ikke når gjerningsmannen bare har utvist simpel uaktsomhet ved overtredelse av merverdiavgiftsloven § 72 eller investeringsavgiftsloven § 7 nr. 1.</article></article><article class="legalArticle" data-lovdata-URL="LTI/forskrift/2005-11-24-1481/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Flere straffbare overtredelser</span></h2><article class="legalP" id="paragraf-7-ledd-1">Foreligger det flere straffbare overtredelser av ligningsloven, folketrygdloven, merverdiavgiftsloven, investeringsavgiftsloven og/eller regnskapslovgivningen, skal disse ses i sammenheng ved vurderingen av om anmeldelse skal inngis. Unndragelse over flere år skal ses under ett ved den beløpsmessige vurdering, slik at den samlede skatte- og avgiftsunndragelsen legges til grunn.</article></article><article class="legalArticle" data-lovdata-URL="LTI/forskrift/2005-11-24-1481/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tidspunkt for anmeldelse</span></h2><article class="legalP" id="paragraf-8-ledd-1">Anmeldelse leveres snarest mulig når det foreligger skjellig grunn til mistanke om straffbar overtredelse av skatte- og avgiftslovgivningen.</article></article><article class="legalArticle" data-lovdata-URL="LTI/forskrift/2005-11-24-1481/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Sted for anmeldelse</span></h2><article class="legalP" id="paragraf-9-ledd-1">Anmeldelse inngis til det politidistrikt hvor den straffbare overtredelsen er foretatt.</article></article><article class="legalArticle" data-lovdata-URL="LTI/forskrift/2005-11-24-1481/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse og opphevelse av tidligere instruks</span></h2><article class="legalP" id="paragraf-10-ledd-1">Denne instruks trer i kraft fra 1. januar 2006. Fra samme tidspunkt oppheves instruks 18. desember 2001 nr. 1671 om anmeldelse til påtalemyndigheten for overtredelse av ligningsloven kap. 12, folketrygdloven § 17-2 femte ledd, merverdiavgiftsloven § 72 og investeringsavgiftsloven § 7 første ledd.</article></article></main></body></html>