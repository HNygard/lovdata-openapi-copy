<!DOCTYPE html><html lang="no"><head><title>Lov om obligatorisk tjenestepensjon.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2005-12-21-124</dd><dt class="dokid">DokumentID</dt><dd class="dokid">LTI/lov/2005-12-21-124</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 16 s 2420</dd><dt class="dateInForce">I kraft fra</dt><dd class="dateInForce">2006-01-01</dd><dt class="changesToDocuments">Endrer</dt><dd class="changesToDocuments"><ul><li>lov/1956-12-07-1</li><li>lov/1980-06-13-24</li><li>lov/1998-07-17-56</li><li>lov/2000-03-24-16</li><li>lov/2000-11-24-81</li></ul></dd><dt class="dateOfPublication">Kunngjort</dt><dd class="dateOfPublication">2005-12-21</dd><dt class="journalNumber">Journalnummer</dt><dd class="journalNumber">2005-1252</dd><dt class="titleShort">Korttittel</dt><dd class="titleShort">OTP-loven</dd><dt class="title">Tittel</dt><dd class="title">Lov om obligatorisk tjenestepensjon.</dd><dt class="miscInformation">Annet om dokumentet</dt><dd class="miscInformation">Ot.prp.nr.10 (2005–2006), Innst.O.nr.17 (2005–2006) og Besl.O.nr.19 (2005–2006). Odels- og lagtingsvedtak hhv. 15. og 20. desember 2005. Fremmet av Finansdepartementet.</dd><dt class="refid">RefID</dt><dd class="refid">lov/2005-12-21-124</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om obligatorisk tjenestepensjon.<ul class="tocSubUl"><li>§ 1. Virkeområde</li><li>§ 2. Plikt til å ha tjenestepensjonsordning</li><li>§ 3. Rettigheter for arbeidstakere</li><li>§ 4. Minstekrav til pensjonsordning med innskuddspensjon</li><li>§ 5. Minstekrav til pensjonsordning med ytelsesbasert foretakspensjon</li><li>§ 6. Innkjøpsordning</li><li>§ 7. Opplysninger i årsregnskap eller næringsoppgave</li><li>§ 8. Pålegg og tvangstiltak</li><li>§ 9. Ikrafttreden og overgangsregler</li><li>§ 10. Endringer i andre lover<ul class="tocSubUl"><li>§ 7-30a. Obligatorisk tjenestepensjon</li><li>§ 7-43a.</li></ul></li></ul></li></ul></dd></dl></header><main class="documentBody" data-lovdata-URL="LTI/lov/2005-12-21-124" id="dokument"><h1>Lov om obligatorisk tjenestepensjon.</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 7. desember 1956 nr. 1 om tilsynet for kredittinstitusjoner, forsikringsselskaper og verdipapirhandel m.v. (kredittilsynsloven).</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 13. juni 1980 nr. 24 om ligningsforvaltning (ligningsloven).</article></article></li><li data-li-identifier="3" data-name="3"><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov 17. juli 1998 nr. 56 om årsregnskap m.v. (regnskapsloven)</article></article></li><li data-li-identifier="4" data-name="4"><article class="listArticle" data-text-size="small" id="punkt-4"><article class="legalP" id="punkt-4-ledd-1">Lov 24. mars 2000 nr. 16 om foretakspensjon (foretakspensjonsloven).</article></article></li><li data-li-identifier="5" data-name="5"><article class="listArticle" data-text-size="small" id="punkt-5"><article class="legalP" id="punkt-5-ledd-1">Lov 24. november 2000 nr. 81 om innskuddspensjon i arbeidsforhold (innskuddspensjonsloven).</article></article></li></ul></article><article class="legalArticle" data-lovdata-URL="LTI/lov/2005-12-21-124/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="numberedLegalP" data-numerator="1" id="paragraf-1-nummer-1">(1) Loven gjelder for foretak som har:<ul class="defaultList"><li data-li-identifier="a)" data-name="a)"><article class="listArticle" id="paragraf-1-nummer-1-punkt-1"><article class="legalP" id="paragraf-1-nummer-1-punkt-1-ledd-1">minst to personer i foretaket som begge har en arbeidstid og lønn som utgjør 75 prosent eller mer av full stilling,</article></article></li><li data-li-identifier="b)" data-name="b)"><article class="listArticle" id="paragraf-1-nummer-1-punkt-2"><article class="legalP" id="paragraf-1-nummer-1-punkt-2-ledd-1">minst én arbeidstaker uten eierinteresse i foretaket som har en arbeidstid og lønn i foretaket som utgjør 75 prosent eller mer av full stilling, eller</article></article></li><li data-li-identifier="c)" data-name="c)"><article class="listArticle" id="paragraf-1-nummer-1-punkt-3"><article class="legalP" id="paragraf-1-nummer-1-punkt-3-ledd-1">personer i foretaket som hver har en arbeidstid og lønn som utgjør 20 prosent eller mer av full stilling, og som til sammen utfører arbeid som tilsvarer minst to årsverk.</article></article></li></ul></article><article class="numberedLegalP" data-numerator="2" id="paragraf-1-nummer-2">(2) Som foretak regnes aksjeselskap, allmennaksjeselskap, ansvarlig selskap, enkeltpersonforetak og ethvert annet rettssubjekt som har arbeidstaker i sin tjeneste.</article><article class="numberedLegalP" data-numerator="3" id="paragraf-1-nummer-3">(3) Loven gjelder ikke foretak som har pensjonsordning i henhold til lov eller tariffavtale for statlig eller kommunalt ansatte.</article><article class="numberedLegalP" data-numerator="4" id="paragraf-1-nummer-4">(4) Kongen kan ved forskrift gi nærmere regler til utfylling og avgrensning av bestemmelsene i loven her. Kongen kan også ved forskrift eller enkeltvedtak gjøre unntak fra loven for enkelte eller bestemte grupper av foretak eller arbeidstakere.</article></article><article class="legalArticle" data-lovdata-URL="LTI/lov/2005-12-21-124/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Plikt til å ha tjenestepensjonsordning</span></h2><article class="numberedLegalP" data-numerator="1" id="paragraf-2-nummer-1">(1) Foretak som angitt i § 1 første ledd skal ha pensjonsordning etter foretakspensjonsloven eller innskuddspensjonsloven som sikrer arbeidstakere i foretaket alderspensjon i samsvar med kravene i loven her.</article><article class="numberedLegalP" data-numerator="2" id="paragraf-2-nummer-2">(2) Pensjonsordningen skal være opprettet innen seks måneder etter at vilkårene i § 1 første ledd er oppfylt.</article><article class="numberedLegalP" data-numerator="3" id="paragraf-2-nummer-3">(3) Hvis foretaket har parallelle pensjonsordninger, skal hver av ordningene oppfylle kravene i loven her. Hvis foretaket har kombinert ordning, skal pensjonsordningen med ytelsesbasert alderspensjon oppfylle kravene i loven her.</article><article class="numberedLegalP" data-numerator="4" id="paragraf-2-nummer-4">(4) Kredittilsynet kan avgjøre ved enkeltvedtak om et foretak omfattes av loven her, og om foretaket har pensjonsordning som oppfyller kravene i loven her.</article></article><article class="legalArticle" data-lovdata-URL="LTI/lov/2005-12-21-124/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Rettigheter for arbeidstakere</span></h2><article class="numberedLegalP" data-numerator="1" id="paragraf-3-nummer-1">(1) Arbeidstaker i foretak med plikt til å etablere tjenestepensjonsordning etter § 2 har krav på at tjenestepensjonsordning etableres i samsvar med loven her. Dette gjelder ikke arbeidstaker som kan holdes utenfor foretakets pensjonsordning etter reglene i foretakspensjonsloven eller innskuddspensjonsloven.</article><article class="numberedLegalP" data-numerator="2" id="paragraf-3-nummer-2">(2) Dersom foretaket forsømmer plikten til å opprette tjenestepensjonsordning, har arbeidstaker som angitt i første ledd krav på at tilskudd i samsvar med minstekravene i loven, regnet fra det tidspunkt plikten til å opprette tjenestepensjonsordning inntrådte, skal innbetales til pensjonsordning for arbeidstakerne.</article></article><article class="legalArticle" data-lovdata-URL="LTI/lov/2005-12-21-124/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Minstekrav til pensjonsordning med innskuddspensjon</span></h2><article class="numberedLegalP" data-numerator="1" id="paragraf-4-nummer-1">(1) Oppretter et foretak en pensjonsordning med innskuddspensjon, skal foretaket etter innskuddsplanen hvert år betale innskudd til alderspensjon for medlemmene. Innskuddet skal minst utgjøre 2 prosent av den lønn mellom 1 og 12 G som det enkelte medlem mottar fra foretaket i løpet av innskuddsåret, jf. innskuddspensjonsloven § 5-5. Kongen kan fastsette nærmere regler om beregning av innskudd, herunder om beregning av innskudd for ordninger hvor pensjonskapitalen skal konverteres til en forsikring etter innskuddspensjonsloven § 7-3 første ledd bokstav b, jf. innskuddspensjonsloven § 5-3 annet ledd.</article><article class="numberedLegalP" data-numerator="2" id="paragraf-4-nummer-2">(2) Det skal i regelverket for pensjonsordningen fastsettes at det for medlemmer som blir uføre, skal være innskuddsfritak under uførhet i samsvar med uføregraden dersom uføregraden er 20 prosent eller mer. Uføregraden fastsettes etter reglene i foretakspensjonsloven § 6-2. Innskuddsfritaket løper så lenge uføregraden er 20 prosent eller mer, men ikke lenger enn til medlemmet får rett til alderspensjon fra pensjonsordningen. Foretaket skal dekke premiekostnadene ved innskuddsfritak under uførhet i tillegg til innskudd etter første ledd.</article><article class="numberedLegalP" data-numerator="3" id="paragraf-4-nummer-3">(3) Kostnadene ved administrasjon av pensjonsordningen skal dekkes av foretaket i tillegg til innskuddet etter første ledd. Kostnader ved endring av investeringsportefølje etter innskuddspensjonsloven § 3-3 første ledd skal dekkes av kontohaveren.</article><article class="numberedLegalP" data-numerator="4" id="paragraf-4-nummer-4">(4) Paragrafen her gjelder tilsvarende for pensjonsordninger med engangsbetalt alderspensjon etter foretakspensjonsloven.</article><article class="numberedLegalP" data-numerator="5" id="paragraf-4-nummer-5">(5) Kongen kan ved forskrift fastsette nærmere regler til utfylling og avgrensning av bestemmelsene i paragrafen her.</article></article><article class="legalArticle" data-lovdata-URL="LTI/lov/2005-12-21-124/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Minstekrav til pensjonsordning med ytelsesbasert foretakspensjon</span></h2><article class="numberedLegalP" data-numerator="1" id="paragraf-5-nummer-1">(1) Oppretter et foretak en pensjonsordning med ytelsesbasert foretakspensjon, skal pensjonsplanen være utformet slik at den minst vil gi alderspensjon i samsvar med det minstekrav som følger av annet eller tredje ledd. § 4 annet ledd gjelder tilsvarende for premiefritak under uførhet, men likevel slik at det kan benyttes samme minstekrav til uføregrad som for uførepensjon etter pensjonsordningen.</article><article class="numberedLegalP" data-numerator="2" id="paragraf-5-nummer-2">(2) Har pensjonsplanen en utbetalingstid på 10 år, skal en klart overveiende del av arbeidstakerne sikres en alderspensjon som minst tilsvarer alderspensjon fra en pensjonsordning med innskuddspensjon som oppfyller minstekravene i § 4.</article><article class="numberedLegalP" data-numerator="3" id="paragraf-5-nummer-3">(3) Har pensjonsplanen en utbetalingstid som er lenger enn 10 år, skal merverdien av dette vektlegges ved avgjørelsen av om en klart overveiende del av arbeidstakerne sikres en alderspensjon som minst tilsvarer alderspensjon fra en pensjonsordning med innskuddspensjon som oppfyller minstekravene i § 4.</article><article class="numberedLegalP" data-numerator="4" id="paragraf-5-nummer-4">(4) Dersom et foretak benytter adgangen i foretakspensjonsloven § 3-9 annet ledd til å holde arbeidstakere med mindre enn 10 år igjen til pensjonsalder utenfor pensjonsordningen, skal foretaket for disse arbeidstakerne opprette en pensjonsordning med innskuddspensjon som oppfyller kravene i § 4.</article><article class="numberedLegalP" data-numerator="5" id="paragraf-5-nummer-5">(5) Kongen kan ved forskrift fastsette nærmere regler til utfylling og avgrensning av bestemmelsene i paragrafen her, herunder regler om hvilke forutsetninger som skal legges til grunn ved beregningen av alderspensjonsytelsene i en pensjonsordning med innskuddspensjon i samsvar med minstekravene i § 4.</article></article><article class="legalArticle" data-lovdata-URL="LTI/lov/2005-12-21-124/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Innkjøpsordning</span></h2><article class="legalP" id="paragraf-6-ledd-1">Foretaket beholder styringsretten med foretakets pensjonsordning selv om foretaket overlater til interesseorganisasjon eller annen forening å inngå avtale med en pensjonsinnretning på sine vegne. Det enkelte foretak er også ansvarlig overfor pensjonsinnretningen for innbetaling av tilskudd til pensjonsordningen.</article></article><article class="legalArticle" data-lovdata-URL="LTI/lov/2005-12-21-124/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Opplysninger i årsregnskap eller næringsoppgave</span></h2><article class="legalP" id="paragraf-7-ledd-1">Regnskapspliktig foretak skal i note til årsregnskapet opplyse om foretaket har plikt til å ha pensjonsordning, og om ordningen i så fall er i samsvar med kravene i loven her. Foretak som ikke er regnskapspliktig, skal gi tilsvarende opplysninger i næringsoppgaven.</article></article><article class="legalArticle" data-lovdata-URL="LTI/lov/2005-12-21-124/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Pålegg og tvangstiltak</span></h2><article class="legalP" id="paragraf-8-ledd-1">Kredittilsynet kan pålegge foretak som ikke har pensjonsordning i samsvar med loven her, å rette opp forholdet innen en fastsatt frist. Hvis et pålegg av tilsynet ikke blir etterkommet innen fristen, kan Kredittilsynet bestemme at foretaket skal betale en løpende mulkt til forholdet er rettet. Pålegg om mulkt er tvangsgrunnlag for utlegg.</article></article><article class="legalArticle" data-lovdata-URL="LTI/lov/2005-12-21-124/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttreden og overgangsregler</span></h2><article class="numberedLegalP" data-numerator="1" id="paragraf-9-nummer-1">(1) Loven gjelder fra 1. januar 2006.</article><article class="numberedLegalP" data-numerator="2" id="paragraf-9-nummer-2">(2) Foretak som ved lovens ikrafttreden har plikt til å ha pensjonsordning etter § 2 første ledd, skal ha opprettet pensjonsordning for sine arbeidstakere i samsvar med kravene i loven her, eller ha gjennomført nødvendige endringer i eksisterende pensjonsordning dersom ordningen ikke gir alderspensjon i samsvar med kravene i loven her, innen utløpet av 2006.</article><article class="numberedLegalP" data-numerator="3" id="paragraf-9-nummer-3">(3) Pensjonsordningen, eller endringene i den, skal i alle tilfelle gjelde med virkning fra 1. juli 2006 eller tidligere, likevel slik at innskuddsfritak eller premiefritak ved uførhet skal være etablert senest med virkning fra 1. januar 2007.</article><article class="numberedLegalP" data-numerator="4" id="paragraf-9-nummer-4">(4) Foretak som ikke omfattes av annet ledd, som får plikt til å ha pensjonsordning i henhold til § 2 første ledd i løpet av 2006, skal opprette pensjonsordning i henhold til den frist som er angitt i § 2 annet ledd. Dersom denne fristen løper ut i 2006, skal fristen likevel forskyves til utløpet av 2006.</article></article><article class="legalArticle" data-lovdata-URL="LTI/lov/2005-12-21-124/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Endringer i andre lover</span></h2><article class="legalP" id="paragraf-10-ledd-1">Fra den tid loven trer i kraft, gjøres følgende endringer i andre lover:</article> <article class="defaultP" margin-top="true">1. I lov 7. desember 1956 nr. 1 om tilsynet for kredittinstitusjoner, forsikringsselskaper og verdipapirhandel m.v. (kredittilsynsloven) skal § 9 første ledd nytt syvende punktum lyde:</article><article class="legalP" id="paragraf-10-ledd-2">Kredittilsynets utgifter til håndheving av lov om obligatorisk tjenestepensjon utlignes på de institusjoner som etter foretakspensjonsloven og innskuddspensjonsloven kan tilby obligatoriske tjenestepensjonsordninger.</article> <article class="defaultP" margin-top="true">2. I lov 13. juni 1980 nr. 24 om ligningsforvaltning (ligningsloven) skal § 3-13 nr. 2 bokstav b lyde:<ul class="defaultList"><li data-li-identifier="b." data-name="b."><article class="listArticle" id="paragraf-10-ledd-2-punkt-1"><article class="legalP" id="paragraf-10-ledd-2-punkt-1-ledd-1">til offentlig myndighet for bruk i forbindelse med håndheving av lovgivningen om arbeidsmiljø, obligatorisk tjenestepensjon, regnskapsplikt og regnskapsførere, revisjonsvesen, valutaregulering eller aksjeselskaper, eller som reviderer offentlig virksomhet,</article></article></li></ul></article> <article class="defaultP" margin-top="true">3. Lov 17. juli 1998 nr. 56 om årsregnskap m.v. (regnskapsloven) endres slik:</article> <article class="defaultP" margin-top="true">Ny § 7-30a skal lyde:</article><article class="futureLegalArticle" data-name="§7-30a" id="paragraf-10-foreslåttparagraf-1"><span class="futureLegalArticleHeader"><span class="legalArticleValue">§ 7-30a</span>. <span class="legalArticleTitle">Obligatorisk tjenestepensjon</span></span><article class="legalP" id="paragraf-10-foreslåttparagraf-1-ledd-1">Det skal opplyses om foretaket er pliktig til å ha tjenestepensjonsordning etter lov om obligatorisk tjenestepensjon og om foretaket har pensjonsordning som oppfyller kravene etter denne loven.</article></article> <article class="defaultP" margin-top="true">Ny § 7-43a skal lyde:</article><article class="futureLegalArticle" data-name="§7-43a" id="paragraf-10-foreslåttparagraf-2"><span class="futureLegalArticleHeader"><span class="legalArticleValue">§ 7-43a</span>.</span><article class="legalP" id="paragraf-10-foreslåttparagraf-2-ledd-1">Obligatorisk tjenestepensjon</article><article class="legalP" id="paragraf-10-foreslåttparagraf-2-ledd-2">Det skal opplyses om foretaket er pliktig til å ha tjenestepensjonsordning etter lov om obligatorisk tjenestepensjon og om foretaket har pensjonsordning som oppfyller kravene etter denne loven.</article></article> <article class="defaultP" margin-top="true">4. Lov 24. mars 2000 nr. 16 om foretakspensjon (foretakspensjonsloven) endres slik:</article> <article class="defaultP" margin-top="true">§ 1-1 første ledd skal lyde:</article><article class="legalP" id="paragraf-10-ledd-3">Loven gjelder foretakspensjonsordning og foretak som har eller oppretter slik pensjonsordning.</article> <article class="defaultP" margin-top="true">§ 2-2 første ledd skal lyde:</article><article class="numberedLegalP" data-numerator="1" id="paragraf-10-nummer-1">(1) Pensjonsordningen skal omfatte:<ul class="defaultList"><li data-li-identifier="a." data-name="a."><article class="listArticle" id="paragraf-10-nummer-1-punkt-1"><article class="legalP" id="paragraf-10-nummer-1-punkt-1-ledd-1">minst to personer i foretaket som begge har en arbeidstid og lønn som utgjør 75 prosent eller mer av full stilling,</article></article></li><li data-li-identifier="b." data-name="b."><article class="listArticle" id="paragraf-10-nummer-1-punkt-2"><article class="legalP" id="paragraf-10-nummer-1-punkt-2-ledd-1">minst én arbeidstaker uten eierinteresse i foretaket som har en arbeidstid og lønn i foretaket som utgjør 75 prosent eller mer av full stilling, eller</article></article></li><li data-li-identifier="c." data-name="c."><article class="listArticle" id="paragraf-10-nummer-1-punkt-3"><article class="legalP" id="paragraf-10-nummer-1-punkt-3-ledd-1">personer i foretaket som hver har en arbeidstid og lønn som utgjør 20 prosent eller mer av full stilling, og som til sammen utfører arbeid som tilsvarer minst to årsverk.</article></article></li></ul></article> <article class="defaultP" margin-top="true">§ 2-2 tredje ledd skal lyde:</article><article class="legalP" id="paragraf-10-ledd-4">Dersom pensjonsordningen ved utløpet av et kalenderår ikke oppfyller vilkårene i første ledd, og pensjonsordningen heller ikke i løpet av et kalenderår igjen oppfyller vilkårene, skal pensjonsordningen opphøre og avvikles etter reglene i kapittel 15. Pensjonsordning i pensjonskasse som i en periode på seks måneder ikke oppfyller vilkårene i annet ledd, skal opphøre og avvikles etter reglene i kapittel 15 eller videreføres som pensjonsforsikring i samsvar med første ledd.</article> <article class="defaultP" margin-top="true">5. Lov 24. november 2000 nr. 81 om innskuddspensjon i arbeidsforhold (innskuddspensjonsloven) endres slik:</article> <article class="defaultP" margin-top="true">§ 1-1 skal lyde:</article><article class="legalP" id="paragraf-10-ledd-5">Loven gjelder innskuddspensjonsordning og foretak som har eller oppretter slik pensjonsordning.</article> <article class="defaultP" margin-top="true">§ 2-3 skal lyde:</article><article class="numberedLegalP" data-numerator="1" id="paragraf-10-nummer-2">(1) Et foretak kan opprette pensjonsordning i henhold til loven her dersom den skal omfatte:<ul class="defaultList"><li data-li-identifier="a." data-name="a."><article class="listArticle" id="paragraf-10-nummer-2-punkt-1"><article class="legalP" id="paragraf-10-nummer-2-punkt-1-ledd-1">minst to personer i foretaket som begge har en arbeidstid og lønn som utgjør 75 prosent eller mer av full stilling,</article></article></li><li data-li-identifier="b." data-name="b."><article class="listArticle" id="paragraf-10-nummer-2-punkt-2"><article class="legalP" id="paragraf-10-nummer-2-punkt-2-ledd-1">minst én arbeidstaker uten eierinteresse i foretaket som har en arbeidstid og lønn i foretaket som utgjør 75 prosent eller mer av full stilling, eller</article></article></li><li data-li-identifier="c." data-name="c."><article class="listArticle" id="paragraf-10-nummer-2-punkt-3"><article class="legalP" id="paragraf-10-nummer-2-punkt-3-ledd-1">personer i foretaket som hver har en arbeidstid og lønn som utgjør 20 prosent eller mer av full stilling, og som til sammen utfører arbeid som tilsvarer minst to årsverk.</article></article></li></ul></article><article class="numberedLegalP" data-numerator="2" id="paragraf-10-nummer-3">(2) Et foretak som ikke omfattes av første ledd, hvor eier eller innehaver av foretaket har en arbeidstid og lønn i foretaket som utgjør 75 prosent eller mer av full stilling, kan opprette pensjonsordning i henhold til denne loven. Ordningen kan ikke gå utover minstekravene til pensjonsordning etter lov om obligatorisk tjenestepensjon § 4.</article><article class="numberedLegalP" data-numerator="3" id="paragraf-10-nummer-4">(3) Dersom pensjonsordningen ved utløpet av et kalenderår ikke oppfyller vilkårene i første ledd, og pensjonsordningen heller ikke i løpet av et kalenderår igjen oppfyller vilkårene, skal pensjonsordningen opphøre og avvikles etter reglene i kapittel 13 eller videreføres etter reglene i annet ledd. Pensjonsordning etter annet ledd skal opphøre og avvikles etter reglene i kapittel 13, dersom den i en periode på seks måneder ikke oppfyller vilkårene i annet ledd.</article></article></main></body></html>