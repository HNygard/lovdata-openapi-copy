<!DOCTYPE html><html lang="no"><head><title>Forskrift om autorisering av dyrehelsepersonell fra andre EØS-land.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-05-12-429</dd><dt class="dokid">DokumentID</dt><dd class="dokid">LTI/forskrift/2005-05-12-429</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 6 s 863</dd><dt class="dateInForce">I kraft fra</dt><dd class="dateInForce">2005-05-12</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2001-06-15-75/§6</li></ul></dd><dt class="dateOfPublication">Kunngjort</dt><dd class="dateOfPublication">2005-05-20</dd><dt class="journalNumber">Journalnummer</dt><dd class="journalNumber">2005-0379</dd><dt class="titleShort">Korttittel</dt><dd class="titleShort">Forskrift om dyrehelsepersonell fra EØS-land</dd><dt class="title">Tittel</dt><dd class="title">Forskrift om autorisering av dyrehelsepersonell fra andre EØS-land.</dd><dt class="miscInformation">Annet om dokumentet</dt><dd class="miscInformation">Fastsatt av Landbruks- og matdepartementet 12. mai 2005 med hjemmel i lov 15. juni 2001 nr. 75 om veterinærer og annet dyrehelsepersonell § 6. Jf. EØS-avtalen vedlegg VII nr. 1 (direktiv 89/48/EØF endret ved direktiv 2001/19/EF), nr. 1a (direktiv 92/51/EØF endret ved direktiv 94/38/EF, direktiv 95/43/EF, direktiv 97/38/EF, direktiv 2000/5/EF og direktiv 2001/19/EF).</dd><dt class="refid">RefID</dt><dd class="refid">forskrift/2005-05-12-429</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om autorisering av dyrehelsepersonell fra andre EØS-land.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Autorisasjon</li><li>§ 5. Særlige krav som kan stilles for autorisasjon når et yrke ikke er regulert i det land søkeren kommer fra. (Yrkeserfaring)</li><li>§ 6. Særlige krav som kan stilles for autorisasjon på grunn av utdanningens varighet. (Yrkeserfaring)</li><li>§ 7. Særlige krav som kan stilles for autorisasjon på grunn av utdanningens innhold, nivå m.m. (Prøveperiode, egnethetsprøve)</li><li>§ 8. Dokumentasjon m.m. ved søknad om autorisasjon</li><li>§ 9. Bruk av tittel</li><li>§ 10. Tap av autorisasjon m.m.</li><li>§ 11. Dispensasjon</li><li>§ 12. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2005-05-12-429" id="dokument"><h1>Forskrift om autorisering av dyrehelsepersonell fra andre EØS-land.</h1><article class="legalArticle" data-lovdata-URL="LTI/forskrift/2005-05-12-429/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriften skal bidra til at kvalifiserte EØS-statsborgere utøver forsvarlig virksomhet som dyrehelsepersonell i Norge.</article></article><article class="legalArticle" data-lovdata-URL="LTI/forskrift/2005-05-12-429/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder autorisering av EØS-statsborgere som dyrehelsepersonell i Norge. Forskriften gjelder ikke veterinærer.<sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Tilsvarende forskrift for veterinærer er forskrift 17. desember 1993 nr. 1203 om autorisasjon og adgang til å utøve virksomhet som veterinær i Norge for statsborgere fra EØS som er utdannet i andre land innen EØS.</article></footer></article><article class="legalArticle" data-lovdata-URL="LTI/forskrift/2005-05-12-429/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne forskriften skal følgende ord forstås slik:<ul class="defaultList"><li data-li-identifier="1." data-name="1."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>Dyrehelsepersonell:</i> Veterinærer, fiskehelsebiologer og dyrepleiere, jf. lov 15. juni 2001 nr. 75 om veterinærer og annet dyrehelsepersonell.</article></article></li><li data-li-identifier="2." data-name="2."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>EØS:</i> Det europeiske økonomiske samarbeidsområde.</article></article></li><li data-li-identifier="3." data-name="3."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>EØS-avtalen:</i> Avtalen om Det europeiske økonomiske samarbeidsområde.</article></article></li><li data-li-identifier="4." data-name="4."><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>EØS-land:</i> Stat tilsluttet EØS-avtalen.</article></article></li><li data-li-identifier="5." data-name="5."><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>EØS-statsborger:</i> Statsborger i stat tilsluttet EØS-avtalen.</article></article></li><li data-li-identifier="6." data-name="6."><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1"><i>Diplom:</i> Dokument som definert i artikkel 1 i direktiv 89/48/EØF, som endret ved direktiv 2001/19/EF og artikkel 1 i direktiv 92/51/EØF.</article></article></li><li data-li-identifier="7." data-name="7."><article class="listArticle" id="paragraf-3-ledd-1-punkt-7"><article class="legalP" id="paragraf-3-ledd-1-punkt-7-ledd-1"><i>Direktiv:</i> Rettsakt kalt direktiv som inngår i EØS-avtalen.</article></article></li></ul></article><article class="legalP" id="paragraf-3-ledd-2">Øvrige definisjoner følger av artikkel 1 i direktiv 89/48/EØF som endret ved direktiv 2001/19/EF og artikkel 1 i direktiv 92/51/EØF.</article></article><article class="legalArticle" data-lovdata-URL="LTI/forskrift/2005-05-12-429/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Autorisasjon</span></h2><article class="legalP" id="paragraf-4-ledd-1">Mattilsynet skal gi EØS-statsborgere som søker om det, autorisasjon som dyrehelsepersonell dersom<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">søkeren i et annet EØS-land har oppnådd diplom som kreves i et EØS-land for utøvelse av yrke som dyrehelsepersonell, og</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">søkeren fremlegger diplom fra et EØS-land som oppfyller vilkårene i direktiv 89/48/EØF som endret ved direktiv 2001/19/EF, eller diplom eller eksamensbevis som oppfyller vilkårene i direktiv 92/51/EØF om annen generell ordning for godkjenning av yrkeskompetansegivende utdanning som supplement til direktiv 89/48/EØF, eller</article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">søkeren er islandsk statsborger og fremlegger tilsvarende diplom eller eksamensbevis som nevnt i bokstav b fra et tredjeland, godkjent av vedkommende myndighet i Island, eller</article></article></li><li data-li-identifier="d)" data-name="d)"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">søkeren, i tillegg til tilsvarende diplom eller eksamensbevis som nevnt i bokstav b fra et tredjeland, har minst tre års yrkeserfaring attestert fra EØS-land som har anerkjent diplomet eller to års yrkeserfaring attestert fra EØS-land som har anerkjent eksamensbeviset, og</article></article></li><li data-li-identifier="e)" data-name="e)"><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">det ikke foreligger slike omstendigheter som ville gitt grunnlag for tilbakekall av autorisasjon.</article></article></li></ul></article><article class="legalP" id="paragraf-4-ledd-2">Autorisasjon kan ikke kreves dersom den norske utdanningen på universitets- eller høgskolenivå er av minst 4 års varighet, mens søkeren innehar et diplom i henhold til direktiv 92/51/EØF eller tilsvarende.</article></article><article class="legalArticle" data-lovdata-URL="LTI/forskrift/2005-05-12-429/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Særlige krav som kan stilles for autorisasjon når et yrke ikke er regulert i det land søkeren kommer fra. (Yrkeserfaring)</span></h2><article class="legalP" id="paragraf-5-ledd-1">EØS-statsborger som har arbeidet som dyrehelsepersonell på heltid i minst to år, eller i en tilsvarende periode på deltid, i løpet av de siste ti år i et EØS-land hvor vedkommende yrke ikke er regulert, har rett til autorisasjon dersom utdanningen for øvrig oppfyller vilkårene i direktiv 89/48/EØF som endret ved direktiv 2001/19/EF eller direktiv 92/51/EØF.</article><article class="legalP" id="paragraf-5-ledd-2">Yrkeserfaring nevnt i første ledd kreves ikke når det søkes om autorisasjon på bakgrunn av en lovregulert utdanning som definert i artikkel 1 i direktiv 89/48/EØF som endret ved direktiv 2001/19/EF eller artikkel 1 i direktiv 92/51/EØF.</article><article class="legalP" id="paragraf-5-ledd-3">I de tilfeller som faller inn under artikkel 6 første ledd bokstav c i direktiv 92/51/EØF, skal søkeren ha utført vedkommende yrke i minst tre år i løpet av de siste ti år.</article></article><article class="legalArticle" data-lovdata-URL="LTI/forskrift/2005-05-12-429/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Særlige krav som kan stilles for autorisasjon på grunn av utdanningens varighet. (Yrkeserfaring)</span></h2><article class="legalP" id="paragraf-6-ledd-1">Dersom søkeren har en utdanning som fiskehelsebiolog som er minst ett år kortere enn den utdanningstid som kreves i Norge til vedkommende yrke, kan det kreves at søkeren fremlegger bevis for yrkeserfaring som svarer til det dobbelte av den manglende utdanningstiden. Dersom den manglende tiden gjelder yrkespraksis knyttet til utdanningen, kan det kreves yrkeserfaring tilsvarende den manglende utdanningstid.</article><article class="legalP" id="paragraf-6-ledd-2">Det skal tas hensyn til eventuell yrkeserfaring som nevnt i § 5. Det kan ikke kreves yrkeserfaring på mer enn fire år.</article></article><article class="legalArticle" data-lovdata-URL="LTI/forskrift/2005-05-12-429/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Særlige krav som kan stilles for autorisasjon på grunn av utdanningens innhold, nivå m.m. (Prøveperiode, egnethetsprøve)</span></h2><article class="legalP" id="paragraf-7-ledd-1">Dersom søkerens utdanning i innhold avviker vesentlig fra den utdanning som gis til dyrehelsepersonell i Norge, kan det kreves at søkeren gjennomgår enten en prøveperiode på høyst tre år under veiledning, eller består en egnethetsprøve i samsvar med artikkel 1 bokstav f og g i direktiv 89/48/EØF og artikkel 1 bokstav i og j i direktiv 92/51/EØF. Det samme gjelder ved forskjeller med hensyn til yrkesvirksomhet som har sammenheng med vesentlige forskjeller mellom utdanningene. For autorisasjon som dyrepleier skal prøveperioden ikke overstige to år.</article><article class="legalP" id="paragraf-7-ledd-2">Før vedtak om prøveperiode eller egnethetstest treffes, må det vurderes om den kunnskapen søkeren har ervervet ved yrkeserfaring, helt eller delvis oppveier det vesentlige avviket i og mellom utdanningene. Søkeren kan velge mellom prøveperiode og egnethetsprøve dersom ikke annet er bestemt.</article><article class="legalP" id="paragraf-7-ledd-3">Dersom søkeren har en utdanning som fiskehelsebiolog av ett til tre års varighet på universitets- eller høgskolenivå, kan godkjenningsmyndigheten velge om søkeren skal gjennomgå prøveperiode eller egnethetsprøve. Det samme gjelder dersom søkeren har bevis for utdanning i samsvar med artikkel 3 første ledd bokstav b i direktiv 92/51/EØF, men ikke i samsvar med artikkel 3 første ledd bokstav b i direktiv 89/48/EØF som endret ved direktiv 2001/19/EF, fra et land hvor vedkommende yrke ikke er regulert.</article><article class="legalP" id="paragraf-7-ledd-4">Dersom søkeren har en utdanning som dyrepleier på lavere utdanningsnivå enn universitets- eller høgskolenivå, kan det kreves at vedkommende gjennomgår en prøveperiode eller egnethetsprøve uten hensyn til om det foreligger vesentlige avvik i utdanningenes innhold. I tilfeller som nevnt i § 5 tredje ledd får prinsippene i begge de to foregående ledd anvendelse.</article></article><article class="legalArticle" data-lovdata-URL="LTI/forskrift/2005-05-12-429/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Dokumentasjon m.m. ved søknad om autorisasjon</span></h2><article class="legalP" id="paragraf-8-ledd-1">Dersom søkeren har arbeidet som dyrehelsepersonell i et land hvor yrkesutøvelsen er regulert, skal søkeren dokumentere at han eller hun hadde og fortsatt har rett til å utføre arbeid som dyrehelsepersonell i landet.</article><article class="legalP" id="paragraf-8-ledd-2">I tvilstilfeller kan det i forbindelse med søknad om autorisasjon kreves bekreftelse fra vedkommende myndighet i annet EØS-land på gyldigheten av diplom utstedt i slikt land og på at den aktuelle person oppfyller de utdanningskrav som er fastsatt i vedkommende direktiv.</article><article class="legalP" id="paragraf-8-ledd-3">For øvrig gjelder de nærmere regler i direktiv 89/48/EØF og direktiv 92/51/EØF med endringer for krav til dokumentasjon og erklæringer m.m. i forbindelse med autorisasjon i henhold til denne forskriften.</article></article><article class="legalArticle" data-lovdata-URL="LTI/forskrift/2005-05-12-429/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Bruk av tittel</span></h2><article class="legalP" id="paragraf-9-ledd-1">Dyrehelsepersonell som er autorisert i henhold til denne forskriften, skal her i landet bruke den norske yrkestittelen som svarer til vedkommende yrke.</article><article class="legalP" id="paragraf-9-ledd-2">Dyrehelsepersonell som er autorisert i henhold til denne forskrift, skal her i landet bruke sin akademiske tittel fra hjemlandet eller siste oppholdsland. Mattilsynet kan bestemme at tittelen skal etterfølges av navn og beliggenhet for det organ som har gitt den.</article></article><article class="legalArticle" data-lovdata-URL="LTI/forskrift/2005-05-12-429/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tap av autorisasjon m.m.</span></h2><article class="legalP" id="paragraf-10-ledd-1">Mattilsynet skal så vidt mulig underrette vedkommende myndighet i annet EØS-land hvor EØS-statsborger utøver virksomhet som er omhandlet i denne forskriften, dersom yrkesutøveren her i landet<ul class="defaultList"><li data-li-identifier="1." data-name="1."><article class="listArticle" id="paragraf-10-ledd-1-punkt-1"><article class="legalP" id="paragraf-10-ledd-1-punkt-1-ledd-1">dømmes for lovovertredelse i tilknytning til sin yrkesutøvelse,</article></article></li><li data-li-identifier="2." data-name="2."><article class="listArticle" id="paragraf-10-ledd-1-punkt-2"><article class="legalP" id="paragraf-10-ledd-1-punkt-2-ledd-1">ilegges disiplinærforføyning på grunn av grov forsømmelse i tilknytning til yrkesutøvelsen,</article></article></li><li data-li-identifier="3." data-name="3."><article class="listArticle" id="paragraf-10-ledd-1-punkt-3"><article class="legalP" id="paragraf-10-ledd-1-punkt-3-ledd-1">får sin autorisasjon tilbakekalt eller</article></article></li><li data-li-identifier="4." data-name="4."><article class="listArticle" id="paragraf-10-ledd-1-punkt-4"><article class="legalP" id="paragraf-10-ledd-1-punkt-4-ledd-1">frasier seg sin autorisasjon.</article></article></li></ul></article><article class="legalP" id="paragraf-10-ledd-2">Om vedkommende myndighet i et annet EØS-land har bedt om opplysninger som nevnt i første ledd, skal opplysningene gis innen tre måneder etter at forespørselen ble mottatt.</article></article><article class="legalArticle" data-lovdata-URL="LTI/forskrift/2005-05-12-429/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Dispensasjon</span></h2><article class="legalP" id="paragraf-11-ledd-1">Mattilsynet kan i særlige tilfeller dispensere fra forskriften dersom dette ikke vil være i strid med Norges internasjonale forpliktelser.</article></article><article class="legalArticle" data-lovdata-URL="LTI/forskrift/2005-05-12-429/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Forskriften trer i kraft straks.</article></article></main></body></html>