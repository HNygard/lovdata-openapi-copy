<!DOCTYPE html><html lang="no"><head><title>Delegering av myndighet til Mattilsynet etter kosmetikklova.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-12-29-1770</dd><dt class="dokid">DokumentID</dt><dd class="dokid">LTI/forskrift/2005-12-29-1770</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 1 s 74</dd><dt class="dateInForce">I kraft fra</dt><dd class="dateInForce">2005-12-29</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-12-21-126/§5</li><li>lov/2005-12-21-126/§7</li><li>lov/2005-12-21-126/§8</li><li>lov/2005-12-21-126/§9</li><li>lov/2005-12-21-126/§11</li><li>lov/2005-12-21-126/§12</li><li>lov/2005-12-21-126/§13</li><li>lov/2005-12-21-126/§14</li><li>lov/2005-12-21-126/§15</li><li>lov/2005-12-21-126/§16</li><li>lov/2005-12-21-126/§19</li></ul></dd><dt class="dateOfPublication">Kunngjort</dt><dd class="dateOfPublication">2006-01-10</dd><dt class="journalNumber">Journalnummer</dt><dd class="journalNumber">2005-1452</dd><dt class="titleShort">Korttittel</dt><dd class="titleShort">Deleg. til Mattilsynet etter kosmetikklova</dd><dt class="title">Tittel</dt><dd class="title">Delegering av myndighet til Mattilsynet etter kosmetikklova.</dd><dt class="miscInformation">Annet om dokumentet</dt><dd class="miscInformation">Fastsatt av Helse- og omsorgsdepartementet 29. desember 2005 med hjemmel i lov 21. desember 2005 nr. 126 om kosmetikk og kroppspleieprodukt m.m. (kosmetikklova) § 5 andre ledd, § 7 andre og tredje ledd, § 8, § 9, § 11 andre ledd, § 12, § 13 tredje ledd, § 14 tredje og fjerde ledd, § 15, § 16 sjette ledd og § 19.</dd><dt class="refid">RefID</dt><dd class="refid">forskrift/2005-12-29-1770</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Delegering av myndighet til Mattilsynet etter kosmetikklova.</li></ul></dd></dl></header><main class="documentBody" data-lovdata-URL="LTI/forskrift/2005-12-29-1770" id="dokument"><h1>Delegering av myndighet til Mattilsynet etter kosmetikklova.</h1> <article class="defaultP" margin-top="true">1. <i>Innledning og bakgrunn</i></article><article class="legalP" id="ledd-1">Lov 21. desember 2005 nr. 126 om kosmetikk og kroppspleieprodukt m.m. (kosmetikklova) er en fullmaktslov som trekker opp rammebetingelser og hovedprinsipper for blant annet tilsyn med virksomheter som omsetter slike produkter. Myndigheten til å gi forskrifter etter kosmetikklova er i hovedsak lagt til Helse- og omsorgsdepartementet. Dette skrivet omhandler delegering av forskriftskompetanse fra departementet til Mattilsynet.</article> <article class="defaultP" margin-top="true">2. <i>Delegering av myndighet som tilsynsorgan etter kosmetikklova</i></article><article class="legalP" id="ledd-2">Med hjemmel i lovens § 16 sjette ledd bestemmer Helse- og omsorgsdepartementet at Mattilsynet skal være tilsynsorgan etter loven.</article><article class="legalP" id="ledd-3">Departementet presiserer at kompetanse til å treffe «vedtak» etter § 16 første ledd både skal omfatte kompetanse til å fatte enkeltvedtak og til å fastsette forskrifter, jf. forvaltningsloven § 2 første ledd b) og c). Om et vedtak fattes i form av enkeltvedtak eller forskrift, vil avhenge av hvem vedtaket retter seg mot.</article><article class="legalP" id="ledd-4">Vedtakskompetansen etter § 16 første ledd er begrenset ved at vedtakene må være «nødvendige». I vurderingen av om et vedtak er nødvendig, skal Mattilsynet bl.a. legge vekt på det ulovfestede forvaltningsrettslige proporsjonalitetsprinsipp.</article> <article class="defaultP" margin-top="true">3. <i>Delegering av annen forskriftskompetanse etter kosmetikklova</i></article><article class="legalP" id="ledd-5">Helse- og omsorgsdepartementets kompetanse etter følgende bestemmelser:<p class="leddfortsettelse">§ 5 andre ledd, § 7 andre og tredje ledd, § 8, § 9, § 11 andre ledd, § 12, § 13 tredje ledd, § 14 tredje og fjerde ledd, § 15 og § 19 delegeres til det sentrale Mattilsynet med følgende begrensninger:</p></article><article class="legalP" id="ledd-6">Ved forberedelse av forskrifter som<ul class="defaultList"><li data-li-identifier="-" data-name="-"><article class="listArticle" id="ledd-6-punkt-1"><article class="legalP" id="ledd-6-punkt-1-ledd-1">fastsetter særnorske bestemmelser, eller</article></article></li><li data-li-identifier="-" data-name="-"><article class="listArticle" id="ledd-6-punkt-2"><article class="legalP" id="ledd-6-punkt-2-ledd-1">skal ivareta nasjonal tilpasning til EØS-rettsakter,</article></article></li></ul><p class="leddfortsettelse">skal forskriftsutkast og opplegg for høring nasjonalt og internasjonalt klareres av Helse- og omsorgsdepartementet. Oppsummering av høring og forslag til endelig forskrift skal forelegges for departementet. Med særnorske bestemmelser forstås her bestemmelser som ikke har bakgrunn i EØS-avtalen. Med nasjonal tilpasning forstås her norsk tilpasning til EØS-regelverk, der tilpasningen har hjemmel i EØS-rettsakt eller vedtak fattet av EØS-komiteen.</p></article><article class="legalP" id="ledd-7">Departementet kan til enhver tid i regelverksprosessen vurdere alle elementer og instruere om nødvendige endringer eller overta videre behandling.</article><article class="legalP" id="ledd-8">Ved fastsettelse av forskrifter etter delegert myndighet skal Mattilsynet gi Helse- og omsorgsdepartementet beskjed om fastsettelsesdato.</article><article class="legalP" id="ledd-9">Myndighet som er delegert til Mattilsynet i dette vedtaket omfatter også tilsvarende myndighet i forskrifter gitt med hjemmel i de aktuelle bestemmelser.</article></main></body></html>