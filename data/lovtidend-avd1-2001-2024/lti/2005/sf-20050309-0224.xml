<!DOCTYPE html><html lang="no"><head><title>Forskrift om veterinærvakt.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-03-09-224</dd><dt class="dokid">DokumentID</dt><dd class="dokid">LTI/forskrift/2005-03-09-224</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 3 s 437</dd><dt class="dateInForce">I kraft fra</dt><dd class="dateInForce">2005-03-09</dd><dt class="changesToDocuments">Endrer</dt><dd class="changesToDocuments"><ul><li>forskrift/2003-01-14-30</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2001-06-15-75/§24</li><li>lov/2001-06-15-75/§26</li></ul></dd><dt class="dateOfPublication">Kunngjort</dt><dd class="dateOfPublication">2005-03-11</dd><dt class="journalNumber">Journalnummer</dt><dd class="journalNumber">2005-0207</dd><dt class="titleShort">Korttittel</dt><dd class="titleShort">Forskrift om veterinærvakt</dd><dt class="title">Tittel</dt><dd class="title">Forskrift om veterinærvakt.</dd><dt class="miscInformation">Annet om dokumentet</dt><dd class="miscInformation">Fastsatt av Landbruks- og matdepartementet 9. mars 2005 med hjemmel i lov 15. juni 2001 nr. 75 om veterinærer og annet dyrehelsepersonell § 24 og § 26 nr. 3.</dd><dt class="refid">RefID</dt><dd class="refid">forskrift/2005-03-09-224</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om veterinærvakt.<ul class="tocSubUl"><li>§ 1. Formål og virkeområde</li><li>§ 2. Definisjoner</li><li>§ 3. Rett til å delta i vakt og til å få godtgjøring</li><li>§ 4. Deltakernes plikter</li><li>§ 5. Vaktperioder og vaktbemanning</li><li>§ 6. Godtgjøringens størrelse og utbetaling</li><li>§ 7. Dispensasjon</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2005-03-09-224" id="dokument"><h1>Forskrift om veterinærvakt.</h1><article class="legalArticle" data-lovdata-URL="LTI/forskrift/2005-03-09-224/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og virkeområde</span></h2><article class="legalP" id="paragraf-1-ledd-1">Denne forskriften skal bidra til at veterinærhjelp kan skaffes på kveld, natt og i helg/høytid over hele landet og dermed bidra til god dyrehelse, forsvarlig dyrevern, trygg mat og ivaretakelse av miljøhensyn. Forskriften skal også sikre utbetaling av godtgjørelse til veterinærer som deltar i veterinærvakten.</article><article class="legalP" id="paragraf-1-ledd-2">Forskriften gjelder ikke vakt etter forskrift 28. august 2002 nr. 937 om tilskudd til veterinær spesialvakt for smådyr.</article></article><article class="legalArticle" data-lovdata-URL="LTI/forskrift/2005-03-09-224/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I denne forskriften gjelder følgende definisjoner:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>Veterinærvakt:</i> Organisert sikring av tilgang på veterinærhjelp på kveld, natt og i helg/høytid.</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1"><i>Veterinærhjelp:</i> Veterinærfaglig undersøkelse og behandling av dyr og veterinærfaglig rådgivning overfor dyreeiere og andre.</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1"><i>Vaktliste:</i> Liste som på forhånd viser når og hvor ofte deltakerne i veterinærvakt skal ha vakt.</article></article></li><li data-li-identifier="d)" data-name="d)"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1"><i>Vaktrapport:</i> Liste som viser når og hvor ofte deltakerne i veterinærvakt har hatt vakt.</article></article></li><li data-li-identifier="e)" data-name="e)"><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1"><i>Vaktområde:</i> Geografisk område basert på avtale mellom Landbruks- og matdepartementet og Den norske veterinærforening. På natt, kvelder i helgene og i helg/høytid kan veterinærvakten omfatte to vaktområder.</article></article></li></ul></article><article class="legalP" id="paragraf-2-ledd-2">f) <i>Sesongtillegg:</i> Betegnelse på periode hvor vaktbemanningen i et vaktområde økes med en veterinær i alle vaktperioder.</article></article><article class="legalArticle" data-lovdata-URL="LTI/forskrift/2005-03-09-224/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Rett til å delta i vakt og til å få godtgjøring</span></h2><article class="legalP" id="paragraf-3-ledd-1">Deltakelse i vakt er frivillig. Mattilsynet kan gi veterinærer som søker om det, rett til å delta og til å få godtgjøring for veterinærvakt.</article><article class="legalP" id="paragraf-3-ledd-2">Ingen deltakere kan på samme tid ha:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">Veterinærvakt og veterinær spesialvakt.</article></article></li><li data-li-identifier="b)" data-name="b)"><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">Veterinærvakt og forvaltningsvakt for Mattilsynet. Dette gjelder ikke i Finnmark.</article></article></li></ul></article><article class="legalP" id="paragraf-3-ledd-3">Veterinær som deltok i den gamle veterinærvakten per 31. desember 2004 har automatisk rett til å delta i veterinærvakten.</article></article><article class="legalArticle" data-lovdata-URL="LTI/forskrift/2005-03-09-224/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Deltakernes plikter</span></h2><article class="legalP" id="paragraf-4-ledd-1">Veterinærer med rett til å delta i veterinærvakt, har plikt til å delta. En deltaker som ikke lenger kan eller vil delta i veterinærvakt, skal varsle Mattilsynet om dette. Retten og plikten til å delta faller bort tre måneder etter varslingen. Dette gjelder ikke hvis flertallet av de andre deltakerne er enige om et tidligere tidspunkt.</article><article class="legalP" id="paragraf-4-ledd-2">Deltakerne har ikke plikt til å ha veterinærvakt hvis det vil utgjøre en urimelig helsemessig eller sosial belastning, jf. avtalen av 4. februar 2005 mellom Landbruks- og matdepartementet og Den norske veterinærforening. Deltakerne skal melde fra på forhånd til Mattilsynet om fravær på grunn av slike belastninger.</article><article class="legalP" id="paragraf-4-ledd-3">Deltakere som ikke har veterinærvakt og som ikke tar oppdraget selv, skal sikre at henvendelser blir henvist til vakthavende.</article><article class="legalP" id="paragraf-4-ledd-4">Deltakerne som har vakt, skal være tilgjengelige, være beredte til å utføre og sørge for å utføre følgende oppgaver uten ugrunnet opphold:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-4-punkt-1"><article class="legalP" id="paragraf-4-ledd-4-punkt-1-ledd-1">Oppfylle hjelpeplikt etter lov 15. juni 2001 nr. 75 om veterinærer og annet dyrehelsepersonell § 14.</article></article></li><li data-li-identifier="b)" data-name="b)"><article class="listArticle" id="paragraf-4-ledd-4-punkt-2"><article class="legalP" id="paragraf-4-ledd-4-punkt-2-ledd-1">Yte veterinærhjelp innen vaktområdet som bør ytes før neste hverdag av helse-, dyrevern- eller næringsmessige hensyn. Inseminering regnes ikke som veterinærhjelp.</article></article></li><li data-li-identifier="c)" data-name="c)"><article class="listArticle" id="paragraf-4-ledd-4-punkt-3"><article class="legalP" id="paragraf-4-ledd-4-punkt-3-ledd-1">Ivareta offentlige interesser, herunder utføre frivillige eller pålagte enkelttjenester for Mattilsynet mot avtalt godtgjørelse.</article></article></li></ul></article><article class="legalP" id="paragraf-4-ledd-5">Mattilsynet fastsetter i samråd med deltakerne i veterinærvakten vaktliste som dekker minst en kalendermåned. Vaktlisten skal angi hvilke vaktområder veterinærens vaktansvar omfatter i ulike vaktperioder. Vaktdeltakerne skal sende en vaktrapport til Mattilsynet snarest mulig og senest to uker etter utløpet av hver kalendermåned.</article><article class="legalP" id="paragraf-4-ledd-6">I perioder fastsatt av Mattilsynet etter samråd med Den norske veterinærforening skal vaktdeltakerne registrere omfanget av reise og aktivt arbeid i vakttiden. Registreringene skal sendes til Mattilsynet sammen med vaktrapporten.</article><article class="legalP" id="paragraf-4-ledd-7">Deltakere i Finnmark har plikt til å delta i Mattilsynets forvaltningsvakt.</article><article class="legalP" id="paragraf-4-ledd-8">Dersom den sentrale vaktavtalen mellom Landbruks- og matdepartementet og Den norske veterinærforening ikke lenger gjelder, opphører alle plikter til vaktdeltakelse etter § 4.</article></article><article class="legalArticle" data-lovdata-URL="LTI/forskrift/2005-03-09-224/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Vaktperioder og vaktbemanning</span></h2><article class="legalP" id="paragraf-5-ledd-1">Det etableres følgende vaktperioder:<ul class="defaultList"><li data-li-identifier="1." data-name="1."><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">Kveld hverdag (mandag – fredag): kl. 16.00-24.00.</article></article></li><li data-li-identifier="2." data-name="2."><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">Natt hverdag: kl. 00.00-08.00.</article></article></li><li data-li-identifier="3." data-name="3."><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">Lørdag og søndag, dagtid: kl. 08.00-16.00.</article></article></li><li data-li-identifier="4." data-name="4."><article class="listArticle" id="paragraf-5-ledd-1-punkt-4"><article class="legalP" id="paragraf-5-ledd-1-punkt-4-ledd-1">Lørdag og søndag, kvelds- og nattestid: kl. 00.00-08.00 og 16.00-24.00.</article></article></li><li data-li-identifier="5." data-name="5."><article class="listArticle" id="paragraf-5-ledd-1-punkt-5"><article class="legalP" id="paragraf-5-ledd-1-punkt-5-ledd-1">Hellig- og høytidsdager: kl. 00.00-24.00.</article></article></li></ul><p class="leddfortsettelse">Jule- og nyttårsaften regnes som hellig-/høytidsdag fra kl. 12.00-24.00.</p></article><article class="legalP" id="paragraf-5-ledd-2">Vaktbemanning i vaktperiodene tilpasses forventet arbeidsmengde på følgende måte:<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">I vaktperiode 1 og 3 er det en vakthavende veterinær i hvert vaktområde.</article></article></li><li data-li-identifier="b)" data-name="b)"><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">I de øvrige periodene er det en veterinær som dekker to vaktområder.</article></article></li></ul><p class="leddfortsettelse">Det gjøres unntak fra ovenstående ved at det i minst 35 vaktområder der reisemuligheter og/eller avstander begrenser muligheten for en veterinær til forsvarlig å kunne dekke to vaktområder. Her skal det være en veterinær på vakt i hvert vaktområde i samtlige vaktperioder. Hvilke områder dette konkret skal gjelde fastsettes av Mattilsynet.</p></article><article class="legalP" id="paragraf-5-ledd-3">Mattilsynet fordeler 60 sesongtillegg hver på en måned i henhold til avtale mellom Landbruks- og matdepartementet og Den norske veterinærforening.</article></article><article class="legalArticle" data-lovdata-URL="LTI/forskrift/2005-03-09-224/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Godtgjøringens størrelse og utbetaling</span></h2><article class="legalP" id="paragraf-6-ledd-1">Godtgjøringen skal beregnes etter følgende satser pr. time: <table><thead><tr><th data-text-align="center" data-vertical-align="top"><i>Gruppe</i></th><th data-text-align="center" data-vertical-align="top"><i>Mandag til fredag kl. 00-08 og 16-24</i></th><th data-text-align="center" data-vertical-align="top"><i>Lørdag og søndag kl. 00-24</i></th><th data-text-align="center" data-vertical-align="top"><i>Hellig- og høytidsdager kl. 00-24</i></th></tr></thead><tbody><tr><td data-text-align="center" data-vertical-align="top">Ordinær vakt</td><td data-text-align="center" data-vertical-align="top">67,90</td><td data-text-align="center" data-vertical-align="top">96,15</td><td data-text-align="center" data-vertical-align="top">110,95</td></tr><tr><td data-text-align="center" data-vertical-align="top">Sesongtillegg</td><td data-text-align="center" data-vertical-align="top">45,25</td><td data-text-align="center" data-vertical-align="top">64,05</td><td data-text-align="center" data-vertical-align="top">73,50</td></tr></tbody></table></article><article class="legalP" id="paragraf-6-ledd-2">Jule- og nyttårsaften regnes som hellig- og høytidsdag fra kl. 12.00-24.00.</article><article class="legalP" id="paragraf-6-ledd-3">Det skal ikke beregnes merverdiavgift på vaktgodtgjøringen.</article><article class="legalP" id="paragraf-6-ledd-4">Blir veterinæren pga. vakanse, bortsett fra ferie og kursfravær, alene i vaktordningen gis 50% tillegg til ordinær godtgjøring i vaktområdet fra 11. dag.</article><article class="legalP" id="paragraf-6-ledd-5">Mattilsynet utbetaler godtgjørelsen etterskuddsvis en gang i måneden på grunnlag av innsendt vaktrapport, jf. § 4 fjerde ledd. Satsene ovenfor skal benyttes for vakt som er gjennomført fra og med 25. januar 2005.</article></article><article class="legalArticle" data-lovdata-URL="LTI/forskrift/2005-03-09-224/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Dispensasjon</span></h2><article class="legalP" id="paragraf-7-ledd-1">Mattilsynet kan i særlige tilfeller gi dispensasjon fra forskriftens bestemmelser og sette vilkår for slik dispensasjon.</article></article><article class="legalArticle" data-lovdata-URL="LTI/forskrift/2005-03-09-224/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Forskriften trer i kraft straks. Samtidig oppheves forskrift 14. januar 2003 nr. 30 om veterinærvakt.</article></article></main></body></html>