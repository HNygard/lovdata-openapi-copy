<!DOCTYPE html><html lang="no"><head><title>Delegering av myndighet fra det sentrale Mattilsynet til Debio og det lokale og regionale Mattilsynet etter økologiforskriften § 17 mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-11-22-1368</dd><dt class="dokid">DokumentID</dt><dd class="dokid">LTI/forskrift/2005-11-22-1368</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 14 s 2186</dd><dt class="dateInForce">I kraft fra</dt><dd class="dateInForce">2005-11-22</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-09-23-1064</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/2005-10-04-1103/§17</li><li>lov/2003-12-19-124/§7</li><li>lov/2003-12-19-124/§9</li><li>lov/2003-12-19-124/§10</li><li>lov/2003-12-19-124/§11</li><li>lov/2003-12-19-124/§12</li><li>lov/2003-12-19-124/§13</li><li>lov/2003-12-19-124/§14</li><li>lov/2003-12-19-124/§15</li><li>lov/2003-12-19-124/§21</li><li>lov/2003-12-19-124/§33</li><li>forskrift/2003-12-19-1790</li></ul></dd><dt class="dateOfPublication">Kunngjort</dt><dd class="dateOfPublication">2005-12-08</dd><dt class="journalNumber">Journalnummer</dt><dd class="journalNumber">2005-1062</dd><dt class="titleShort">Korttittel</dt><dd class="titleShort">Delegering til Debio etter økologiforskriften</dd><dt class="title">Tittel</dt><dd class="title">Delegering av myndighet fra det sentrale Mattilsynet til Debio og det lokale og regionale Mattilsynet etter økologiforskriften § 17 mv.</dd><dt class="miscInformation">Annet om dokumentet</dt><dd class="miscInformation">Fastsatt av Det sentrale Mattilsynet ved hovedkontoret 22. november 2005 med hjemmel i forskrift 4. oktober 2005 nr. 1103 om økologisk produksjon og merking av økologiske landbruksprodukter og næringsmidler § 17 mv.</dd><dt class="refid">RefID</dt><dd class="refid">forskrift/2005-11-22-1368</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Delegering av myndighet fra det sentrale Mattilsynet til Debio og det lokale og regionale Mattilsynet etter økologiforskriften § 17 mv.<ul class="tocSubUl"><li>I</li><li>II Ikrafttredelse og oppheving av tidligere delegeringsvedtak</li></ul></li></ul></dd></dl></header><main class="documentBody" data-lovdata-URL="LTI/forskrift/2005-11-22-1368" id="dokument"><h1>Delegering av myndighet fra det sentrale Mattilsynet til Debio og det lokale og regionale Mattilsynet etter økologiforskriften § 17 mv.</h1><section class="section" data-name="kapI" id="kapittel-1" data-lovdata-URL="LTI/forskrift/2005-11-22-1368/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">Med hjemmel i forskrift 4. oktober 2005 nr. 1103 om økologisk produksjon og merking av økologiske landbruksprodukter og næringsmidler § 17 mv. delegeres Mattilsynets myndighet etter forskriften slik:</article><article class="marginIdArticle" id="kapittel-1-punkt-1"><span class="data-marginOriginalId">1.</span><span class="miscHeadline"><i>Debio</i></span></article><article class="marginIdArticle" id="kapittel-1-punkt-2"><span class="data-marginOriginalId">1.1</span><span class="miscHeadline"><i>Tilsyn og enkeltvedtak</i></span><article class="legalP" id="kapittel-1-punkt-2-ledd-1">Debio delegeres, med de unntak og presiseringer som fremgår av dette delegeringsvedtaket og eventuelle supplerende instrukser, myndighet til å føre tilsyn og fatte enkeltvedtak etter økologiforskriften § 17 annet ledd.</article></article><article class="marginIdArticle" id="kapittel-1-punkt-3"><span class="data-marginOriginalId">1.2</span><span class="miscHeadline"><i>Innkreving av gebyrer</i></span><article class="legalP" id="kapittel-1-punkt-3-ledd-1">Debio delegeres også myndighet til å kreve inn gebyr på vegne av Mattilsynet etter økologiforskriften § 19 og forskrift 13. februar 2004 nr. 406 om betaling av gebyrer for særskilte ytelser fra Mattilsynet for så vidt gjelder gebyr for godkjenning av økologisk produksjon/foredling/import – tilknytning til kontrollordningen.</article></article><article class="marginIdArticle" id="kapittel-1-punkt-4"><span class="data-marginOriginalId">2.</span><span class="miscHeadline"><i>Det lokale Mattilsynet ved distriktskontorene</i></span></article><article class="marginIdArticle" id="kapittel-1-punkt-5"><span class="data-marginOriginalId">2.1</span><span class="miscHeadline"><i>Import av økologiske landbruksprodukter og næringsmidler fra tredjeland</i></span><article class="legalP" id="kapittel-1-punkt-5-ledd-1">Det lokale Mattilsynet ved distriktskontorene delegeres myndighet til å føre tilsyn og fatte enkeltvedtak etter økologiforskriften § 17 første ledd innenfor sitt geografiske virkeområde for så vidt gjelder import av økologiske landbruksprodukter og næringsmidler fra tredjeland, jf. dog punkt 4.2. Punkt 2.2.4 i delegeringsvedtak 9. februar 2005 nr. 115 fra det sentrale Mattilsynet til det lokale og regionale Mattilsynet gjelder tilsvarende på økologiområdet.</article></article><article class="marginIdArticle" id="kapittel-1-punkt-6"><span class="data-marginOriginalId">3.</span><span class="miscHeadline"><i>Det regionale Mattilsynet ved regionkontorene</i></span></article><article class="marginIdArticle" id="kapittel-1-punkt-7"><span class="data-marginOriginalId">3.1</span><span class="miscHeadline"><i>Dispensasjoner, jf. økologiforskriften § 20</i></span><article class="legalP" id="kapittel-1-punkt-7-ledd-1">Det regionale Mattilsynet ved regionkontorene delegeres myndighet til å fatte enkeltvedtak om dispensasjon etter økologiforskriften § 20, jf. også delegeringsvedtak 9. februar 2005 nr. 115 fra det sentrale Mattilsynet til det lokale og regionale Mattilsynet punkt 4. Unntaket i punkt 4.2.1 i sistnevnte delegeringsvedtak gjelder tilsvarende på økologiområdet.</article></article><article class="marginIdArticle" id="kapittel-1-punkt-8"><span class="data-marginOriginalId">4.</span><span class="miscHeadline"><i>Det regionale Mattilsynet i Oslo, Akershus og Østfold</i></span></article><article class="marginIdArticle" id="kapittel-1-punkt-9"><span class="data-marginOriginalId">4.1</span><span class="miscHeadline"><i>Midlertidige tillatelser til bruk av ikke-økologiske ingredienser</i></span><article class="legalP" id="kapittel-1-punkt-9-ledd-1">Det regionale Mattilsynet i Oslo, Akershus og Østfold delegeres myndighet etter økologiforskriften til å gi midlertidige tillatelser til bruk av ikke-økologiske ingredienser i økologiske produkter.</article></article><article class="marginIdArticle" id="kapittel-1-punkt-10"><span class="data-marginOriginalId">4.2</span><span class="miscHeadline"><i>Importtillatelser fra ikke-godkjente tredjeland</i></span><article class="legalP" id="kapittel-1-punkt-10-ledd-1">Det regionale Mattilsynet i Oslo, Akershus og Østfold delegeres myndighet etter økologiforskriften til å gi importtillatelser til import av økologiske landbruksprodukter og næringsmidler fra ikke-godkjente tredjeland.</article></article><article class="marginIdArticle" id="kapittel-1-punkt-11"><span class="data-marginOriginalId">5.</span><span class="miscHeadline"><i>Klage</i></span><article class="legalP" id="kapittel-1-punkt-11-ledd-1">Enkeltvedtak fattet av Debio og det lokale Mattilsynet med hjemmel i økologiforskriften kan påklages til det regionale Mattilsynet, jf. lov 10. februar 1967 om behandlingsmåten i forvaltningssaker (forvaltningsloven) kapittel VI. Enkeltvedtak fattet av det regionale Mattilsynet som førsteinstans kan påklages til det sentrale Mattilsynet ved Hovedkontoret. Klager skal imidlertid sendes til det organet som fattet vedtaket. Dersom vedtaksorganet ønsker å opprettholde vedtaket, oversendes klagen med en begrunnet innstilling til klageinstansen. Klagefristen er tre uker fra melding om vedtaket er mottatt.</article></article><article class="marginIdArticle" id="kapittel-1-punkt-12"><span class="data-marginOriginalId">6.</span><span class="miscHeadline"><i>Instruksjonsmyndighet, tilbaketrekking og endring av delegert myndighet</i></span><article class="legalP" id="kapittel-1-punkt-12-ledd-1">Det sentrale Mattilsynet ved hovedkontoret kan gi nærmere instrukser for utøvelsen av den delegerte myndigheten – både generelt og i den enkelte sak, herunder for samhandling og gjensidig informasjonsutveksling mellom Debio og Mattilsynets ulike nivåer. Det sentrale Mattilsynet ved Hovedkontoret kan når som helst trekke tilbake eller endre delegert myndighet.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2005-11-22-1368/KAPITTEL_2"><h2 data-text-align="center">II<br />Ikrafttredelse og oppheving av tidligere delegeringsvedtak</h2><article class="legalP" id="kapittel-2-ledd-1">Dette delegeringsvedtaket trer i kraft straks. Samtidig oppheves delegeringsvedtak 18. mars 2004<sup class="footnotereference" data-footnotereferencevalue="1" data-unique-footnote-counter="1">1</sup> fra det sentrale Mattilsynet på det økologiske området og delegeringsvedtak 23. september 1999 nr. 1064 fra Statens næringsmiddeltilsyn til Debio etter forskrift om produksjon og merking av økologiske landbruksvarer.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Ikke kunngjort i Norsk Lovtidend.</article></footer></section></main></body></html>