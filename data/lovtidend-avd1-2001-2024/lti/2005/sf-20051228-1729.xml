<!DOCTYPE html><html lang="no"><head><title>Forskrift om endring i forskrift om krav til teknisk standard for anlegg som nyttes i akvakultursvirksomhet.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-12-28-1729</dd><dt class="dokid">DokumentID</dt><dd class="dokid">LTI/forskrift/2005-12-28-1729</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 17 s 2913</dd><dt class="dateInForce">I kraft fra</dt><dd class="dateInForce">2006-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2003-12-11-1490</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-06-17-79/§12</li></ul></dd><dt class="dateOfPublication">Kunngjort</dt><dd class="dateOfPublication">2006-01-05</dd><dt class="journalNumber">Journalnummer</dt><dd class="journalNumber">2005-1439</dd><dt class="titleShort">Korttittel</dt><dd class="titleShort">Endr. i forskrift om krav til oppdrettsanlegg</dd><dt class="title">Tittel</dt><dd class="title">Forskrift om endring i forskrift om krav til teknisk standard for anlegg som nyttes i akvakultursvirksomhet.</dd><dt class="miscInformation">Annet om dokumentet</dt><dd class="miscInformation">Fastsatt av Fiskeri- og kystdepartementet 28. desember 2005 med hjemmel i lov 17. juni 2005 nr. 79 om akvakultur (akvakulturloven) § 12.</dd><dt class="refid">RefID</dt><dd class="refid">forskrift/2005-12-28-1729</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om krav til teknisk standard for anlegg som nyttes i akvakultursvirksomhet.<ul class="tocSubUl"><li>I<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Krav til akkrediterte sertifiseringsorgan</li><li>§ 5. Krav til akkrediterte inspeksjonsorgan</li><li>§ 6. Krav til kompetent organ</li><li>§ 7. Lokalitetsklassifisering</li><li>§ 8. Krav om produktsertifiserte akvakulturinstallasjoner</li><li>§ 9. Brukerhåndbok</li><li>§ 10. Montering</li><li>§ 11. Særlig om fortøyning</li><li>§ 12. Krav om dugelighetsbevis</li><li>§ 13. Utstedelse av og nærmere krav til dugelighetsbevis</li><li>§ 14. Endring på installasjoner som innehar dugelighetsbevis</li><li>§ 15. Vedlikehold av flytende akvakulturinstallasjon som tas i bruk etter forskriftens ikrafttredelse</li><li>§ 16. Vedlikehold av akvakulturinstallasjoner som har dugelighetsbevis</li><li>§ 17. Særskilt krav ved reparasjon av not</li><li>§ 18. Dispensasjonsadgang</li><li>§ 19. Straff og andre reaksjoner ved overtredelse</li><li>§ 20. Ikrafttredelse</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2005-12-28-1729" id="dokument"><h1>Forskrift om endring i forskrift om krav til teknisk standard for anlegg som nyttes i akvakultursvirksomhet.</h1><section class="section" data-name="kapI" id="kapittel-1" data-lovdata-URL="LTI/forskrift/2005-12-28-1729/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 11. desember 2003 nr. 1490 om krav til teknisk standard for anlegg som nyttes i akvakultursvirksomhet er det foretatt endringer. Forskriften skal i sin helhet lyde:</article> <article class="defaultP" margin-top="true"><i>Forskrift om krav til teknisk standard for installasjoner som nyttes til akvakultur</i></article> <article class="defaultP" margin-top="true">Fastsatt av Fiskeridepartementet 11. desember 2003 med hjemmel i lov 17. juni 2005 nr. 79 om akvakultur (akvakulturloven) § 12.</article><span class="futuretitle" id="kapittel-1-foreslåttittel-1">Kapittel 1. Innledende bestemmelser</span><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Formål</span></span><article class="legalP" id="kapittel-1-foreslåttparagraf-1-ledd-1">Formålet med denne forskriften er å begrense rømming fra flytende akvakulturinstallasjoner gjennom å sikre forsvarlig teknisk standard på slike installasjoner, samt forsvarlig drift og vedlikehold av installasjonene.</article></article><article class="futureLegalArticle" data-name="§2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></span><article class="legalP" id="kapittel-1-foreslåttparagraf-2-ledd-1">Forskriften gjelder for akvakultur hvor flytende akvakulturinstallasjoner blir benyttet. Forskriften gjelder videre for hovedkomponenter som inngår i nevnte installasjoner.</article><article class="legalP" id="kapittel-1-foreslåttparagraf-2-ledd-2">Akvakulturinstallasjoner for bløtdyr, skalldyr og pigghuder omfattes ikke av forskriften. Det samme gjelder installasjoner som nyttes til lagring av villfanget fisk.</article></article><article class="futureLegalArticle" data-name="§3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></span><article class="legalP" id="kapittel-1-foreslåttparagraf-3-ledd-1">I denne forskrift menes med:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-ledd-1-punkt-1"><article class="legalP" id="kapittel-1-foreslåttparagraf-3-ledd-1-punkt-1-ledd-1"><i>Akvakultur:</i> produksjon av akvatiske organismer. Som produksjon regnes ethvert tiltak for å påvirke akvatiske organismers vekt, størrelse, antall, egenskaper eller kvalitet.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-ledd-1-punkt-2"><article class="legalP" id="kapittel-1-foreslåttparagraf-3-ledd-1-punkt-2-ledd-1"><i>Akkreditert inspeksjonsorgan:</i> inspeksjonsorgan som er akkreditert av Norsk Akkreditering eller annet anerkjent akkrediteringsorgan som har undertegnet de relevante multilaterale avtaler for gjensidig internasjonal anerkjennelse, og som er etablert i et EU-/EØS-land.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-3-ledd-1-punkt-3"><article class="legalP" id="kapittel-1-foreslåttparagraf-3-ledd-1-punkt-3-ledd-1"><i>Akkreditert sertifiseringsorgan:</i> sertifiseringsorgan som er akkreditert av Norsk Akkreditering eller annet anerkjent akkrediteringsorgan som har undertegnet de relevante multilaterale avtaler for gjensidig internasjonal anerkjennelse, og som er etablert i et EU-/EØS-land.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-3-ledd-1-punkt-4"><article class="legalP" id="kapittel-1-foreslåttparagraf-3-ledd-1-punkt-4-ledd-1"><i>Dugelighetsbevis:</i> bekreftelse fra akkreditert inspeksjonsorgan om at en flytende installasjon som nyttes til akvakultur holder et forsvarlig teknisk nivå.</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-3-ledd-1-punkt-5"><article class="legalP" id="kapittel-1-foreslåttparagraf-3-ledd-1-punkt-5-ledd-1"><i>Flytende akvakulturinstallasjon:</i> flytende eller nedsenkbar innretning for akvakultur.</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-3-ledd-1-punkt-6"><article class="legalP" id="kapittel-1-foreslåttparagraf-3-ledd-1-punkt-6-ledd-1"><i>Hovedkomponenter:</i> flytekrage, flåte, lekter, not og fortøyning.</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-3-ledd-1-punkt-7"><article class="legalP" id="kapittel-1-foreslåttparagraf-3-ledd-1-punkt-7-ledd-1"><i>Kompetent organ:</i> organ som kan dokumentere å ha relevant faglig kompetanse samt uavhengighet.</article></article></li><li data-li-identifier="h)" data-name="h)"><article class="listArticle" id="kapittel-1-foreslåttparagraf-3-ledd-1-punkt-8"><article class="legalP" id="kapittel-1-foreslåttparagraf-3-ledd-1-punkt-8-ledd-1"><i>Produktsertifisering:</i> sertifisering fra et akkreditert sertifiseringsorgan i henhold til NS 9415 eller tilsvarende internasjonal standard.</article></article></li><li data-li-identifier="i)" data-name="i)"><article class="listArticle" id="kapittel-1-foreslåttparagraf-3-ledd-1-punkt-9"><article class="legalP" id="kapittel-1-foreslåttparagraf-3-ledd-1-punkt-9-ledd-1"><i>Tilsvarende internasjonal standard:</i> europeisk, nasjonal eller internasjonal standard med tilsvarende sikkerhetsnivå som NS 9415.</article></article></li></ul></article></article><span class="futuretitle" id="kapittel-1-foreslåttittel-2">Kapittel 2. Krav til sertifiserings- og inspeksjonsorgan m.m.</span><article class="futureLegalArticle" data-name="§4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Krav til akkrediterte sertifiseringsorgan</span></span><article class="legalP" id="kapittel-1-foreslåttparagraf-4-ledd-1">Sertifiseringsorganet skal være akkreditert etter NS-EN 45011 – Generelle krav til organer som har systemer for produktsertifisering.</article></article><article class="futureLegalArticle" data-name="§5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Krav til akkrediterte inspeksjonsorgan</span></span><article class="legalP" id="kapittel-1-foreslåttparagraf-5-ledd-1">Inspeksjonsorganet skal være akkreditert etter NS-EN ISO/EC 17020 – Generelle krav til drift av ulike typer organer som utfører inspeksjoner. Inspeksjonsorganet må tilfredsstille standardens krav til uavhengighetsklasse C eller høyere.</article></article><article class="futureLegalArticle" data-name="§6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Krav til kompetent organ</span></span><article class="legalP" id="kapittel-1-foreslåttparagraf-6-ledd-1">Kompetent organ skal fremlegge relevant faglig kompetanse til oppdragsgiver. Organet skal være uavhengig av oppdragsgiver.</article></article><span class="futuretitle" id="kapittel-1-foreslåttittel-3">Kapittel 3. Lokalitetsklassifisering</span><article class="futureLegalArticle" data-name="§7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 7</span>. <span class="legalArticleTitle">Lokalitetsklassifisering</span></span><article class="legalP" id="kapittel-1-foreslåttparagraf-7-ledd-1">Før dugelighetsbevis utstedes eller ny lokalitet tas i bruk, skal lokalitet som faller inn under forskriftens virkeområde være klassifisert i henhold til de lokalitetsklasser som oppstilles i NS 9415 Flytende oppdrettsanlegg – Krav til utforming, dimensjonering, utførelse, installasjon og drift (NS 9415).</article><article class="legalP" id="kapittel-1-foreslåttparagraf-7-ledd-2">Lokalitetsklassifisering skal foretas av kompetent organ.</article><article class="legalP" id="kapittel-1-foreslåttparagraf-7-ledd-3">Lokalitetsklassifisering omfatter ikke innhenting av grunnlagsdokumentasjon til klassifiseringen.</article></article><span class="futuretitle" id="kapittel-1-foreslåttittel-4">Kapittel 4. Krav til flytende akvakulturinstallasjoner som tas i bruk etter forskriftens ikrafttredelse</span><article class="futureLegalArticle" data-name="§8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 8</span>. <span class="legalArticleTitle">Krav om produktsertifiserte akvakulturinstallasjoner</span></span><article class="legalP" id="kapittel-1-foreslåttparagraf-8-ledd-1">Flytende akvakulturinstallasjoner eller hovedkomponenter som tas i bruk etter forskriftens ikrafttredelse må være produktsertifisert av akkreditert sertifiseringsorgan i henhold til NS 9415 eller tilsvarende internasjonal standard. Fortøyninger omfattes ikke av denne bestemmelsen.</article><article class="legalP" id="kapittel-1-foreslåttparagraf-8-ledd-2">Flytende akvakulturinstallasjoner og hovedkomponenter som ikke er produktsertifisert, men som er bestilt fra leverandør innen 1. april 2004 og levert innen 1. oktober 2004, kan likevel tas i bruk. Slike installasjoner omfattes av kapittel 5.</article></article><article class="futureLegalArticle" data-name="§9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 9</span>. <span class="legalArticleTitle">Brukerhåndbok</span></span><article class="legalP" id="kapittel-1-foreslåttparagraf-9-ledd-1">Leverandør av flytende akvakulturinstallasjoner eller hovedkomponenter som skal nyttes til akvakultur plikter å levere en brukerhåndbok for installasjonen eller komponenten. Brukerhåndboken skal være i samsvar med de krav som oppstilles i NS 9415 eller tilsvarende internasjonal standard.</article></article><article class="futureLegalArticle" data-name="§10" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 10</span>. <span class="legalArticleTitle">Montering</span></span><article class="legalP" id="kapittel-1-foreslåttparagraf-10-ledd-1">Montering av en flytende akvakulturinstallasjon på lokalitet skal skje i samsvar med de krav og prosedyrer som oppstilles i brukerhåndboken for installasjonen og komponentene. Det samme gjelder uskiftning av hovedkomponenter i slike installasjoner.</article></article><article class="futureLegalArticle" data-name="§11" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 11</span>. <span class="legalArticleTitle">Særlig om fortøyning</span></span><article class="legalP" id="kapittel-1-foreslåttparagraf-11-ledd-1">Leverandør av fortøyning skal være sertifisert av akkreditert sertifiseringsorgan i henhold til NS 9415 eller tilsvarende internasjonal standard.</article><article class="legalP" id="kapittel-1-foreslåttparagraf-11-ledd-2">Fortøyning skal legges ut i samsvar med de krav som oppstilles fra leverandør.</article></article><span class="futuretitle" id="kapittel-1-foreslåttittel-5">Kapittel 5. Krav til installasjoner som er tatt i bruk før forskriftens ikrafttredelse</span><article class="futureLegalArticle" data-name="§12" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 12</span>. <span class="legalArticleTitle">Krav om dugelighetsbevis</span></span><article class="legalP" id="kapittel-1-foreslåttparagraf-12-ledd-1">Eier av flytende akvakulturinstallasjon som var utplassert på lokalitet før forskriftens ikrafttredelse, skal innen 1. januar 2006 kunne dokumentere forsvarlig teknisk standard på installasjonen gjennom utstedt dugelighetsbevis.</article><article class="legalP" id="kapittel-1-foreslåttparagraf-12-ledd-2">Fiskeridirektoratet kan frem til 1. januar 2008 etter søknad dispensere fra tidsfristen der eier av installasjonen kan dokumentere at driften skjer med gyldig sertifisering etter internasjonalt godkjent miljøstyringssystem.</article><article class="legalP" id="kapittel-1-foreslåttparagraf-12-ledd-3">Utplasserte flytende akvakulturinstallasjoner som oppnår produktsertifisering etter forskriftens ikrafttredelse, vil etter dette omfattes av kapittel 4. Det samme gjelder lekter eller flåte som vurderes av akkreditert inspeksjonsorgan til å ville ha en forsvarlig teknisk standard lenger enn frem til 2012.</article></article><article class="futureLegalArticle" data-name="§13" id="kapittel-1-foreslåttparagraf-13"><span class="futureLegalArticleHeader"><span class="legalArticleValue">§ 13</span>. <span class="legalArticleTitle">Utstedelse av og nærmere krav til dugelighetsbevis</span></span><article class="legalP" id="kapittel-1-foreslåttparagraf-13-ledd-1">Dugelighetsbeviset skal utstedes av akkreditert inspeksjonsorgan og angi hvilke lokalitetsklasser installasjonen kan nyttes på.</article><article class="legalP" id="kapittel-1-foreslåttparagraf-13-ledd-2">Et dugelighetsbevis skal som minimum inkludere en analyse av den flytende akvakulturinstallasjonen i forhold til de operasjonelle krav som oppstilles i NS 9415 eller tilsvarende internasjonal standard for den lokalitetskategori installasjonen er utplassert på.</article><article class="legalP" id="kapittel-1-foreslåttparagraf-13-ledd-3">Dugelighetsbevis utstedes for maksimalt 3 år av gangen og maksimalt frem til 1. januar 2012. Fra dette tidspunkt må samtlige flytende akvakulturinstallasjoner som omfattes av kapittel 5 være produktsertifiserte.</article><article class="legalP" id="kapittel-1-foreslåttparagraf-13-ledd-4">Fiskeridirektoratet kan frem til 1. januar 2008 etter søknad godkjenne at dugelighetsbevis utstedes av kompetent organ dersom søker kan sannsynliggjøre at bruk av akkreditert inspeksjonsorgan vil være vesentlig dyrere enn bruk av kompetent organ, eller andre særlige grunner foreligger.</article></article><article class="futureLegalArticle" data-name="§14" id="kapittel-1-foreslåttparagraf-14"><span class="futureLegalArticleHeader"><span class="legalArticleValue">§ 14</span>. <span class="legalArticleTitle">Endring på installasjoner som innehar dugelighetsbevis</span></span><article class="legalP" id="kapittel-1-foreslåttparagraf-14-ledd-1">Dersom det skjer en vesentlig endring på en installasjon som innehar dugelighetsbevis, skal nytt dugelighetsbevis innhentes.</article><article class="legalP" id="kapittel-1-foreslåttparagraf-14-ledd-2">Dersom hovedkomponenter skiftes ut i en installasjon som innehar dugelighetsbevis, skal kun produktsertifiserte hovedkomponenter monteres inn i installasjonen.</article><article class="legalP" id="kapittel-1-foreslåttparagraf-14-ledd-3">Ved skifte av not skal noten strekktestes og oppfylle de styrkekrav som oppstilles i NS 9415 eller tilsvarende internasjonal standard før noten igjen kan monteres inn i installasjonen.</article></article><span class="futuretitle" id="kapittel-1-foreslåttittel-6">Kapittel 6. Vedlikehold mv.</span><article class="futureLegalArticle" data-name="§15" id="kapittel-1-foreslåttparagraf-15"><span class="futureLegalArticleHeader"><span class="legalArticleValue">§ 15</span>. <span class="legalArticleTitle">Vedlikehold av flytende akvakulturinstallasjon som tas i bruk etter forskriftens ikrafttredelse</span></span><article class="legalP" id="kapittel-1-foreslåttparagraf-15-ledd-1">Akvakulturinstallasjoner og hovedkomponenter som nyttes til akvakultur, skal vedlikeholdes i samsvar med de krav som oppstilles i brukerhåndbok fra leverandør av installasjonen eller komponentene.</article></article><article class="futureLegalArticle" data-name="§16" id="kapittel-1-foreslåttparagraf-16"><span class="futureLegalArticleHeader"><span class="legalArticleValue">§ 16</span>. <span class="legalArticleTitle">Vedlikehold av akvakulturinstallasjoner som har dugelighetsbevis</span></span><article class="legalP" id="kapittel-1-foreslåttparagraf-16-ledd-1">Eier av installasjon som innehar dugelighetsbevis, plikter å utføre nødvendig vedlikehold av dette slik at den tekniske standarden ikke reduseres vesentlig i forhold til standarden på tidspunktet for utstedelsen av beviset.</article><article class="legalP" id="kapittel-1-foreslåttparagraf-16-ledd-2">Der hovedkomponenter er skiftet ut med produktsertifiserte hovedkomponenter, skal vedlikehold av disse skje i samsvar med de krav til vedlikehold som er oppstilt i brukerhåndbok for komponentene.</article></article><article class="futureLegalArticle" data-name="§17" id="kapittel-1-foreslåttparagraf-17"><span class="futureLegalArticleHeader"><span class="legalArticleValue">§ 17</span>. <span class="legalArticleTitle">Særskilt krav ved reparasjon av not</span></span><article class="legalP" id="kapittel-1-foreslåttparagraf-17-ledd-1">Reparasjon av not må skje på verksted som er godkjent av notleverandøren.</article></article><span class="futuretitle" id="kapittel-1-foreslåttittel-7">Kapittel 7. Sluttbestemmelser</span><article class="futureLegalArticle" data-name="§18" id="kapittel-1-foreslåttparagraf-18"><span class="futureLegalArticleHeader"><span class="legalArticleValue">§ 18</span>. <span class="legalArticleTitle">Dispensasjonsadgang</span></span><article class="legalP" id="kapittel-1-foreslåttparagraf-18-ledd-1">Fiskeridirektoratet kan i særlige tilfelle dispensere fra forskriften.</article></article><article class="futureLegalArticle" data-name="§19" id="kapittel-1-foreslåttparagraf-19"><span class="futureLegalArticleHeader"><span class="legalArticleValue">§ 19</span>. <span class="legalArticleTitle">Straff og andre reaksjoner ved overtredelse</span></span><article class="legalP" id="kapittel-1-foreslåttparagraf-19-ledd-1">Overtredelse av forskriften eller vedtak fattet i medhold av den, kan medføre straff og andre reaksjoner etter lov 17. juni 2005 nr. 79 om akvakultur.</article></article><article class="futureLegalArticle" data-name="§20" id="kapittel-1-foreslåttparagraf-20"><span class="futureLegalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse</span></span><article class="legalP" id="kapittel-1-foreslåttparagraf-20-ledd-1">Forskriften trer i kraft 1. januar 2004. Fra samme tidspunkt oppheves forskrift av 12. august 2003 nr. 1052 om krav til teknisk standard for anlegg som nyttes i oppdrettsvirksomhet.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2005-12-28-1729/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. januar 2006.</article></section></main></body></html>