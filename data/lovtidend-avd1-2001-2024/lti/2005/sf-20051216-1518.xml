<!DOCTYPE html><html lang="no"><head><title>Forskrift om prøveordning med narkotikaprogram med domstolskontroll.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-12-16-1518</dd><dt class="dokid">DokumentID</dt><dd class="dokid">LTI/forskrift/2005-12-16-1518</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 16 s 2455</dd><dt class="dateInForce">I kraft fra</dt><dd class="dateInForce">2006-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1902-05-22-10/§53</li><li>lov/2005-06-17-92</li></ul></dd><dt class="dateOfPublication">Kunngjort</dt><dd class="dateOfPublication">2005-12-20</dd><dt class="journalNumber">Journalnummer</dt><dd class="journalNumber">2005-1245</dd><dt class="titleShort">Korttittel</dt><dd class="titleShort">Forskrift om prøveordning med narkotikaprogram</dd><dt class="title">Tittel</dt><dd class="title">Forskrift om prøveordning med narkotikaprogram med domstolskontroll.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 16. desember 2005 med hjemmel i Almindelig borgerlig Straffelov (Straffeloven) 22. mai 1902 nr. 10 § 53 nr. 6, jf. lov 17. juni 2005 nr. 92 om endringer i straffeloven (prøveordning med narkotikaprogram med domstolskontroll). Fremmet av Justis- og politidepartementet.</dd><dt class="refid">RefID</dt><dd class="refid">forskrift/2005-12-16-1518</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om prøveordning med narkotikaprogram med domstolskontroll.<ul class="tocSubUl"><li>§ 1. Etablering og formål</li><li>§ 2. Prøveordningens virkeområde</li><li>§ 3. Definisjoner</li><li>§ 4. Samtykke</li><li>§ 5. Personundersøkelse</li><li>§ 6. Vilkår</li><li>§ 7. Innhold og gjennomføring av narkotikaprogrammet</li><li>§ 8. Team</li><li>§ 9. Senter</li><li>§ 10. Vilkårsendringer mv.</li><li>§ 11. Brudd på vilkår</li><li>§ 12. Evaluering</li><li>§ 13. Endring og utfylling av forskrift</li><li>§ 14. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2005-12-16-1518" id="dokument"><h1>Forskrift om prøveordning med narkotikaprogram med domstolskontroll.</h1><article class="legalArticle" data-lovdata-URL="LTI/forskrift/2005-12-16-1518/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Etablering og formål</span></h2><article class="legalP" id="paragraf-1-ledd-1">Det etableres en treårig prøveordning med narkotikaprogram med domstolskontroll i kommunene Oslo og Bergen med virkning fra 1. januar 2006, jf. § 14.</article><article class="legalP" id="paragraf-1-ledd-2">Prøveordningen har som formål å forebygge ny kriminalitet og fremme domfeltes rehabilitering. Den skal også bidra til å forbedre de praktiske hjelpe- og behandlingstilbudene for rusmiddelmisbrukere som omfattes av ordningen. Gjennomføringen av narkotikaprogrammet krever en felles innsats og et forpliktende samarbeid mellom ulike sektorer og forvaltningsnivåer.</article></article><article class="legalArticle" data-lovdata-URL="LTI/forskrift/2005-12-16-1518/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Prøveordningens virkeområde</span></h2><article class="legalP" id="paragraf-2-ledd-1">Prøveordningen gjelder for rusmiddelmisbrukere som er dømt for narkotikarelatert kriminalitet og hvor retten har satt som vilkår at den domfelte gjennomfører narkotikaprogram med domstolskontroll. Rusmiddelmisbrukeren må være bosatt i en av prøvekommunene og ha narkotika som hovedmisbruk. Det er bare domstoler som har domsmyndighet i prøvekommunene som kan sette vilkår om narkotikaprogram.</article></article><article class="legalArticle" data-lovdata-URL="LTI/forskrift/2005-12-16-1518/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">Med narkotikarelatert kriminalitet menes overtredelser av straffeloven § 162 og legemiddelloven § 31 annet ledd, lovbrudd begått under påvirkning av illegale rusmidler og lovbrudd begått for å finansiere eget rusmiddelmisbruk.</article><article class="legalP" id="paragraf-3-ledd-2">Med prøvekommune menes kommune hvor det er etablert prøveordning med narkotikaprogram med domstolskontroll, jf. forskriften § 1.</article></article><article class="legalArticle" data-lovdata-URL="LTI/forskrift/2005-12-16-1518/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Samtykke</span></h2><article class="legalP" id="paragraf-4-ledd-1">Retten kan bare fastsette vilkår om å gjennomføre narkotikaprogram dersom domfelte samtykker. Samtykket skal fremgå av en samtykkeerklæring som også skal inneholde nødvendige fritak fra taushetsplikt. For at samtykke til å delta skal være gyldig, må siktede ha fått og forstått tilstrekkelig informasjon om hva samtykket innebærer.</article><article class="legalP" id="paragraf-4-ledd-2">Samtykkeerklæringen skal underskrives av siktede i forbindelse med personundersøkelsen, jf. § 5. Siktede kan trekke samtykket tilbake på ethvert tidspunkt. Dersom siktede er mindreårig, gjelder reglene om partsrettigheter for verger i straffeprosessloven § 83 – § 84.</article></article><article class="legalArticle" data-lovdata-URL="LTI/forskrift/2005-12-16-1518/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Personundersøkelse</span></h2><article class="legalP" id="paragraf-5-ledd-1">Påtalemyndigheten eller retten kan beslutte personundersøkelse av siktede etter reglene i straffeprosessloven kapittel 13. I beslutningen skal påtalemyndigheten eller retten opplyse at den ønsker en vurdering av siktede med tanke på narkotikaprogram. Det skal alltid foreligge personundersøkelse forut for dom hvor det kan være aktuelt å fastsette vilkår om narkotikaprogram. Kriminalomsorgen har ansvaret for å utarbeide personundersøkelsen. Personundersøkelsen gjennomføres av kriminalomsorgens representant i teamet i samarbeid med de øvrige teammedlemmene. I forbindelse med personundersøkelsen, skal siktede gis utførlig informasjon om ordningen med narkotikaprogram, herunder om konsekvensene ved eventuelle brudd på vilkår som er satt for programmet og av at samtykket til å delta i programmet trekkes tilbake.</article></article><article class="legalArticle" data-lovdata-URL="LTI/forskrift/2005-12-16-1518/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Vilkår</span></h2><article class="legalP" id="paragraf-6-ledd-1">Retten kan etter straffeloven § 53 nr. 3 sette særlige vilkår ved betinget straffedom, innbefattet vilkår om å gjennomføre narkotikaprogram med domstolskontroll. Før saken fremmes for retten, skal teamet utarbeide et opplegg for narkotikaprogrammet med forslag til vilkår for gjennomføringen. Kriminalomsorgen har ansvaret for å kontrollere at vilkårene oppfylles. Reglene om undersøkelser i straffegjennomføringsloven § 56 gjelder tilsvarende.</article></article><article class="legalArticle" data-lovdata-URL="LTI/forskrift/2005-12-16-1518/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Innhold og gjennomføring av narkotikaprogrammet</span></h2><article class="legalP" id="paragraf-7-ledd-1">Narkotikaprogrammet er et individuelt tilpasset rehabiliteringsopplegg og vilkår i en betinget strafferettslig reaksjon. Programmet kan inneholde individuelt tilpassede behandlingsopplegg, henvisning til tverrfaglig spesialisert behandling for rusmiddelmisbrukere, behandling i kommunehelsetjenesten, utdannings- og arbeidstiltak, booppfølging, fritidsopplegg, oppfølging av sosialtjenesten og andre tiltak som er viktige for den enkeltes rehabilitering og integrering i samfunnet.</article><article class="legalP" id="paragraf-7-ledd-2">Innholdet i narkotikaprogrammet skal ha utgangspunkt i den enkeltes behov for tiltak som skal redusere faren for ny kriminalitet og fremme domfeltes rehabilitering. Innholdet for den enkelte domfelte skal være et resultat av teamets faglige vurderinger i samarbeid med domfelte, og de vilkår domstolen har satt, for eksempel om at den domfelte under gjennomføringstiden skal overholde bestemmelser kriminalomsorgen har satt om bosted, oppholdssted, arbeid, opplæring eller behandling. Teamet skal tilrettelegge for et intensivt program med faste og hyppige avtaler, kontinuitet og arbeid med henblikk på integrering i samfunnet.</article><article class="legalP" id="paragraf-7-ledd-3">Narkotikaprogrammet skal nedfelles i en gjennomføringsplan. Planen skal inneholde obligatoriske tiltak, inkludert krav om jevnlige urinprøver, som er felles for alle domfelte, og individuelle tiltak som planlegges i samarbeid med den enkelte. Gjennomføringsplanen skal utformes slik at den gir domfelte klarhet og forutsigbarhet om hva som er vilkårene for å delta i programmet. Dersom det foreligger en individuell plan for domfelte etter kommunehelseloven § 6-2a, spesialisthelsetjenesteloven § 2-5, psykisk helsevernloven § 4-1 eller sosialtjenesteloven § 4-3, skal teamet søke å samordne gjennomføringsplanen med denne.</article><article class="legalP" id="paragraf-7-ledd-4">Narkotikaprogrammet gjennomføres i fire faser. Fasene betegnes iverksettingsfasen, stabiliseringsfasen, ansvarsfasen og videreføringsfasen. Fasene fastsettes etter en individuell vurdering og en realistisk progresjon. Fasene, innholdet i disse og vilkårene for forflytning mellom de ulike fasene, skal fremgå av gjennomføringsplanen.</article></article><article class="legalArticle" data-lovdata-URL="LTI/forskrift/2005-12-16-1518/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Team</span></h2><article class="legalP" id="paragraf-8-ledd-1">Kriminalomsorgen oppretter lokale tverrfaglige team som skal stå for den faglige gjennomføringen av narkotikaprogrammet, og bidra til et helhetlig behandlings- og rehabiliteringstilbud for den enkelte domfelte. Teamet skal bestå av en teamkoordinator som er tilsatt i kriminalomsorgen, og representanter fra kriminalomsorgen, den kommunale sosialtjenesten, opplæringssektoren og spesialisthelsetjenesten. Hvilke øvrige instanser som skal være representert i teamet, vurderes lokalt. Teamkoordinatoren er administrativ leder av senteret, organiserer teamets arbeid, leder teammøtene og legger til rette for samarbeidet i teamet. Videre skal koordinatoren sikre dokumentasjonen i prosjektet, bidra til markedsføring og følge opp sentrale føringer. Koordinatoren skal også utarbeide nærmere beskrivelser av roller og arbeidsprosesser i teamet. Involverte etater har ansvar for de deloppgavene som hører under de respektive etaters ansvarsområder.</article></article><article class="legalArticle" data-lovdata-URL="LTI/forskrift/2005-12-16-1518/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Senter</span></h2><article class="legalP" id="paragraf-9-ledd-1">Kriminalomsorgen etablerer et dagsenter i hver prøvekommune. Hensikten med senteret er å tilfredsstille de faglige forutsetningene for et helhetlig tilbud til domfelte som deltar i narkotikaprogrammet. Senteret skal være utgangspunktet for teamets virksomhet. Videre skal senteret være domfeltes faste oppmøtested når ikke annet er avtalt. Ved senteret skal teamet samordne kartlegging, planlegging og oppfølging av domfelte. Det er en forutsetning at det ordinære behandlings- og tiltaksapparatet benyttes som en del av programmet, men spesielt i starten vil oppfølgingen på senteret være viktig før deltakerne gradvis overføres til ordinære tilbud utenfor senteret. Videre bør senteret tilby domfelte aktiviteter på kveldstid og i helger som ledd i kriminalitetsforebygging og domfeltes rehabilitering.</article></article><article class="legalArticle" data-lovdata-URL="LTI/forskrift/2005-12-16-1518/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Vilkårsendringer mv.</span></h2><article class="legalP" id="paragraf-10-ledd-1">Når domfeltes forhold gir grunn til det, kan retten etter begjæring fra kriminalomsorgen ved kjennelse i prøvetiden oppheve, endre fastsatte vilkår og sette nye vilkår. Finner retten det påkrevd, kan den også forlenge prøvetiden, men ikke til mer enn fem år i alt. Kriminalomsorgens begjæring skal bygge på teamets diskusjoner og konklusjoner. Regiondirektøren eller den vedkommende gir fullmakt, fremmer begjæringen for retten. Kriminalomsorgen skal varsle påtalemyndigheten når den begjærer rettens avgjørelse.</article><article class="legalP" id="paragraf-10-ledd-2">Finner retten at den domfeltes forhold gir grunn til det, kan retten etter begjæring fra kriminalomsorgen avsi kjennelse om at den domfelte skal komme videre til neste fase i programmet. Kriminalomsorgens begjæring skal bygge på teamets diskusjoner og konklusjoner. Regiondirektøren eller den vedkommende gir fullmakt fremmer begjæringen for retten. Kriminalomsorgen skal varsle påtalemyndigheten når den begjærer rettens avgjørelse.</article></article><article class="legalArticle" data-lovdata-URL="LTI/forskrift/2005-12-16-1518/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Brudd på vilkår</span></h2><article class="legalP" id="paragraf-11-ledd-1">Hvis den domfelte alvorlig eller gjentatt bryter vilkår fastsatt av retten eller samtykket til deltakelse trekkes tilbake, kan retten etter begjæring fra kriminalomsorgen ved dom bestemme at straffen helt eller delvis skal fullbyrdes. Istedenfor å bestemme at straffen skal fullbyrdes, kan retten i dommen sette ny prøvetid og nye vilkår om den ser det som mer hensiktsmessig. Retten kan dessuten etter begjæring fra kriminalomsorgen ved kjennelse beslutte å føre domfelte tilbake til en fase med strengere vilkår. Kriminalomsorgens begjæring etter andre og tredje punktum, skal bygge på teamets diskusjoner og konklusjoner. Regiondirektøren eller den vedkommende gir fullmakt, fremmer begjæringen for retten. Kriminalomsorgen skal varsle påtalemyndigheten når den begjærer rettens avgjørelse. Hvis domfelte nekter å gi prøve for å avdekke bruk av ulovlig berusende eller bedøvende midler, skal dette regnes om brudd. Dette gjelder også manglende fremmøte til behandling og andre avtaler som er gjort med involverte instanser.</article><article class="legalP" id="paragraf-11-ledd-2">Ved brudd som ikke regnes som alvorlig, kan kriminalomsorgen gi domfelte en skriftlig advarsel om mulige følger av gjentatte brudd. Kriminalomsorgen kan også beslutte innskjerping av kontrollen med urinprøver for en viss tid eller at den domfelte må gjennomføre intensivprogrammer med sikte på bedret ruskontroll.</article><article class="legalP" id="paragraf-11-ledd-3">Dersom domfelte begår en straffbar handling i prøvetiden, kan retten etter straffeloven § 54 nr. 3 gi en samlet dom for begge handlingene eller en særskilt dom for den nye handlingen. Det er påtalemyndigheten som fremmer straffesaken for retten, og kriminalomsorgen har plikt til å varsle politi/påtalemyndighet hvis den blir kjent med at domfelte begår lovbrudd i prøvetiden.</article></article><article class="legalArticle" data-lovdata-URL="LTI/forskrift/2005-12-16-1518/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Evaluering</span></h2><article class="legalP" id="paragraf-12-ledd-1">Prøveordningen med narkotikaprogram skal evalueres i prøveperioden. Med evaluering menes en forskningsbasert prosess- og resultatevaluering. Hovedformålet med evalueringen er å gi en anbefaling om programmet bør avsluttes etter tre år eller videreføres. Taushetsbelagte opplysninger til bruk for evalueringen skal som hovedregel anonymiseres. I motsatt fall må domfeltes samtykke innhentes.</article></article><article class="legalArticle" data-lovdata-URL="LTI/forskrift/2005-12-16-1518/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Endring og utfylling av forskrift</span></h2><article class="legalP" id="paragraf-13-ledd-1">Justisdepartementet kan endre forskriften og gi utfyllende bestemmelser om domfeltes samtykke, innholdet og gjennomføringen av narkotikaprogrammet, teamet, senteret, evalueringen og behandlingen av personopplysninger. Eventuelle forslag til endring eller utfyllende bestemmelser må avklares med berørte departementer før forslaget vedtas.</article></article><article class="legalArticle" data-lovdata-URL="LTI/forskrift/2005-12-16-1518/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h2><article class="legalP" id="paragraf-14-ledd-1">Forskriften trer i kraft 1. januar 2006.</article></article></main></body></html>