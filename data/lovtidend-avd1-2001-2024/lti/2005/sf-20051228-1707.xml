<!DOCTYPE html><html lang="no"><head><title>Forskrift om endring i forskrift om godkjenning av etablering og utvidelse av akvakulturanlegg og registrering av pryddammer.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-12-28-1707</dd><dt class="dokid">DokumentID</dt><dd class="dokid">LTI/forskrift/2005-12-28-1707</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 17 s 2903</dd><dt class="dateInForce">I kraft fra</dt><dd class="dateInForce">2006-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2004-01-16-279</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§3</li><li>lov/2003-12-19-124/§7</li><li>lov/2003-12-19-124/§19</li><li>lov/2003-12-19-124/§23</li><li>lov/2003-12-19-124/§26</li><li>forskrift/2003-12-19-1790</li><li>forskrift/2004-01-16-93</li></ul></dd><dt class="dateOfPublication">Kunngjort</dt><dd class="dateOfPublication">2006-01-03</dd><dt class="journalNumber">Journalnummer</dt><dd class="journalNumber">2005-1435</dd><dt class="titleShort">Korttittel</dt><dd class="titleShort">Endr. i forskrift om akvakulturanlegg mv</dd><dt class="title">Tittel</dt><dd class="title">Forskrift om endring i forskrift om godkjenning av etablering og utvidelse av akvakulturanlegg og registrering av pryddammer.</dd><dt class="miscInformation">Annet om dokumentet</dt><dd class="miscInformation">Fastsatt av Fiskeri- og kystdepartementet 28. desember 2005 med hjemmel i lov 19. desember 2003 nr. 124 om matproduksjon og mattrygghet mv. (matloven) § 3, § 7, § 19, § 23 og § 26, jf. delegeringsvedtak 19. desember 2003 nr. 1790 og delegeringsvedtak 16. januar 2004 nr. 93.</dd><dt class="refid">RefID</dt><dd class="refid">forskrift/2005-12-28-1707</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om godkjenning av etablering og utvidelse av akvakulturanlegg og registrering av pryddammer.<ul class="tocSubUl"><li>I<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Krav til registrering av pryddammer</li><li>§ 5. Krav til godkjenning av etablering eller utvidelse av akvakulturanlegg</li><li>§ 6. Krav til søknad om godkjenning av akvakulturanlegg</li><li>§ 7. Endring og tilbaketrekking av godkjenning for akvakulturanlegg</li><li>§ 8. Omgjøring av produksjonsomfang fra volum til maksimalt tillatt biomasse</li><li>§ 9. Avvikling av akvakulturanlegg</li><li>§ 10. Tilsyn og vedtak</li><li>§ 11. Dispensasjon</li><li>§ 12. Straff</li><li>§ 13. Ikrafttredelse</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2005-12-28-1707" id="dokument"><h1>Forskrift om endring i forskrift om godkjenning av etablering og utvidelse av akvakulturanlegg og registrering av pryddammer.</h1><section class="section" data-name="kapI" id="kapittel-1" data-lovdata-URL="LTI/forskrift/2005-12-28-1707/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 16. januar 2004 nr. 279 om godkjenning av etablering og utvidelse av akvakulturanlegg og registrering av pryddammer er det foretatt endringer. Forskriften skal i sin helhet lyde:</article><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Formål</span></span><article class="legalP" id="kapittel-1-foreslåttparagraf-1-ledd-1">Formål med denne forskriften er å fremme god dyrehelse og sikre helsemessig trygge næringsmidler.</article></article><article class="futureLegalArticle" data-name="§2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></span><article class="legalP" id="kapittel-1-foreslåttparagraf-2-ledd-1">Forskriften gjelder for norsk landterritorium og territorialfarvann, norske luft- og sjøfartøyer, innretninger på norsk kontinentalsokkel, Svalbard, Jan Mayen, bilandene, i Norges økonomiske sone, fiskerisonen ved Jan Mayen og fiskevernsonen ved Svalbard.</article><article class="legalP" id="kapittel-1-foreslåttparagraf-2-ledd-2">Forskriften fastsetter krav om godkjenning av etablering og utvidelse av akvakulturanlegg, tilbaketrekning av godkjenning og avvikling av akvakulturanlegg og registrering av pryddammer.</article><article class="legalP" id="kapittel-1-foreslåttparagraf-2-ledd-3">Forskriften retter seg mot enhver som planlegger drift eller driver akvakulturanlegg, som søker om godkjenning av etablering eller utvidelse av akvakulturanlegg, eller som etablerer eller innehar pryddam.</article></article><article class="futureLegalArticle" data-name="§3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></span><article class="legalP" id="kapittel-1-foreslåttparagraf-3-ledd-1">I forskriften forstås med:<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-3-ledd-1-punkt-1"><article class="legalP" id="kapittel-1-foreslåttparagraf-3-ledd-1-punkt-1-ledd-1"><i>Akvakultur:</i> Produksjon av akvatiske dyr. Som produksjon regnes ethvert tiltak for å påvirke akvatiske dyrs vekt, størrelse, antall, egenskaper eller kvalitet. Produksjon av anadrome laksefisk og innlandsfisk til kultiveringsformål er akvakultur i forskriftens forstand.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-3-ledd-1-punkt-2"><article class="legalP" id="kapittel-1-foreslåttparagraf-3-ledd-1-punkt-2-ledd-1"><i>Akvakulturanlegg:</i> En eller flere installasjoner på en lokalitet med akvakultur og tilhørende landbase.</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-3-ledd-1-punkt-3"><article class="legalP" id="kapittel-1-foreslåttparagraf-3-ledd-1-punkt-3-ledd-1"><i>Etablering:</i> Plassering av akvakulturanlegg eller pryddam på en lokalitet som er geografisk definert.</article></article></li><li data-li-identifier="4." data-name="4."><article class="listArticle" id="kapittel-1-foreslåttparagraf-3-ledd-1-punkt-4"><article class="legalP" id="kapittel-1-foreslåttparagraf-3-ledd-1-punkt-4-ledd-1"><i>Havbeite:</i> Akvakultur av krepsdyr, bløtdyr og pigghuder i form av bunnkultur uten at dyrene holdes i fangenskap.</article></article></li><li data-li-identifier="5." data-name="5."><article class="listArticle" id="kapittel-1-foreslåttparagraf-3-ledd-1-punkt-5"><article class="legalP" id="kapittel-1-foreslåttparagraf-3-ledd-1-punkt-5-ledd-1"><i>Pryddam:</i> Uteakvarie, parkdam, hagedam, brann- og vanningsdam og andre dammer som ikke er akvakulturanlegg.</article></article></li><li data-li-identifier="6." data-name="6."><article class="listArticle" id="kapittel-1-foreslåttparagraf-3-ledd-1-punkt-6"><article class="legalP" id="kapittel-1-foreslåttparagraf-3-ledd-1-punkt-6-ledd-1"><i>Vassdrag:</i> Som vassdrag regnes alt stillestående eller rennende overflatevann med årssikker vannføring, med tilhørende bunn og bredder inntil høyeste vanlige flomvannstand. Selv om et vassdrag på enkelte strekninger renner under jorden eller under isbreer, regnes det i sin helhet som vassdrag. Som vassdrag regnes også vannløp uten årssikker vannføring dersom det atskiller seg tydelig fra omgivelsene.</article></article></li></ul></article></article><article class="futureLegalArticle" data-name="§4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Krav til registrering av pryddammer</span></span><article class="legalP" id="kapittel-1-foreslåttparagraf-4-ledd-1">Den som innehar eller ønsker å etablere pryddam for oppbevaring av akvatiske dyr, skal gi melding om dette til Mattilsynet.</article><article class="legalP" id="kapittel-1-foreslåttparagraf-4-ledd-2">Meldingen skal inneholde opplysninger om hvem som er ansvarlig, plassering av pryddammen i forhold til annen akvakulturrelatert virksomhet, vassdrag mv., samt opplysninger om pryddammens størrelse, art og antallet akvatiske dyr. Endringer i disse opplysninger skal meldes til Mattilsynet.</article><article class="legalP" id="kapittel-1-foreslåttparagraf-4-ledd-3">Pryddam som er plassert i nærheten av vassdrag eller annen akvakulturrelatert virksomhet kan bli pålagt å gjennomføre tiltak for å hindre spredning av smittsom sykdom.</article><article class="legalP" data-text-size="small" id="kapittel-1-foreslåttparagraf-4-ledd-4">Trer i kraft når dep. bestemmer.</article></article><article class="futureLegalArticle" data-name="§5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Krav til godkjenning av etablering eller utvidelse av akvakulturanlegg</span></span><article class="legalP" id="kapittel-1-foreslåttparagraf-5-ledd-1">Ingen må etablere nye akvakulturanlegg eller utvide produksjonsomfanget i godkjente akvakulturanlegg, uten at det er søkt om og etableringen eller utvidelsen er godkjent.</article><article class="legalP" id="kapittel-1-foreslåttparagraf-5-ledd-2">Ved behandling av søknad om godkjenning av etablering eller utvidelse av akvakulturanlegg, skal det foretas en konkret vurdering av smittefaren for det omsøkte akvakulturanlegg og dets omkringliggende miljø, og om akvakulturanlegget har en klart uheldig plassering ut fra hensynet til å sikre helsemessige trygge næringsmidler.</article><article class="legalP" id="kapittel-1-foreslåttparagraf-5-ledd-3">I vurdering av smittefaren skal det legges særlig vekt på det omsøkte akvakulturanleggets avstand til vassdrag, annen akvakulturrelatert virksomhet og til grupper av akvakulturanlegg. Det skal også legges vekt på hvilken art som skal produseres, driftsform og produksjonsomfang.</article><article class="legalP" id="kapittel-1-foreslåttparagraf-5-ledd-4">For akvakulturanlegg i sjø, unntatt havbeite, skal avstand til annen akvakulturrelatert virksomhet og vassdrag i hovedsak vurderes ut fra plassering av merdene. For akvakulturanlegg på land skal avstand til andre akvakulturrelaterte virksomheter og vassdrag i hovedsak vurderes ut fra vanninntak og avløp.</article><article class="legalP" id="kapittel-1-foreslåttparagraf-5-ledd-5">I vurdering av hensynet til å sikre helsemessige trygge næringsmidler, skal det legges vekt på om produkter fra akvakulturanlegget kan oppfylle kravene til hygiene i bestemmelser gitt i eller i medhold av matloven.</article><article class="legalP" id="kapittel-1-foreslåttparagraf-5-ledd-6">Det kan stilles vilkår til godkjenningen.</article></article><article class="futureLegalArticle" data-name="§6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Krav til søknad om godkjenning av akvakulturanlegg</span></span><article class="legalP" id="kapittel-1-foreslåttparagraf-6-ledd-1">Søknaden om godkjenning skal inneholde de opplysninger som er nødvendige for å vurdere om godkjenning kan gis og hvilke vilkår som eventuelt skal stilles.</article><article class="legalP" id="kapittel-1-foreslåttparagraf-6-ledd-2">Søknad om godkjenning av etablering eller utvidelse skal minst inneholde følgende:<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-6-ledd-2-punkt-1"><article class="legalP" id="kapittel-1-foreslåttparagraf-6-ledd-2-punkt-1-ledd-1">Personalia som navn på akvakulturanlegget, ansvarlig for anlegget, eierform, adresse, telefonnummer og eventuelt mobilnummer.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-6-ledd-2-punkt-2"><article class="legalP" id="kapittel-1-foreslåttparagraf-6-ledd-2-punkt-2-ledd-1">Opplysninger om søknaden gjelder nyetablering eller utvidelse av godkjent akvakulturanlegg.</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-6-ledd-2-punkt-3"><article class="legalP" id="kapittel-1-foreslåttparagraf-6-ledd-2-punkt-3-ledd-1">Akvatisk art og utviklingsstadium, produksjonsform, driftsform og omfang.</article></article></li><li data-li-identifier="4." data-name="4."><article class="listArticle" id="kapittel-1-foreslåttparagraf-6-ledd-2-punkt-4"><article class="legalP" id="kapittel-1-foreslåttparagraf-6-ledd-2-punkt-4-ledd-1">Kart og koordinatangivelse som beskriver plassering og plantegning av akvakulturanlegget.</article></article></li><li data-li-identifier="5." data-name="5."><article class="listArticle" id="kapittel-1-foreslåttparagraf-6-ledd-2-punkt-5"><article class="legalP" id="kapittel-1-foreslåttparagraf-6-ledd-2-punkt-5-ledd-1">Beredskapsplan.</article></article></li></ul><p class="leddfortsettelse">Nummer 5 gjelder ikke for havbeite.</p></article><article class="legalP" id="kapittel-1-foreslåttparagraf-6-ledd-3">Når spesielle forhold ved plassering eller produksjonsomfang mv. gjør det nødvendig, skal søknaden inneholde opplysninger om smitterisikoen ved plasseringen av det omsøkte akvakulturanlegget og forhold i omkringliggende miljø som kan ha betydning for hygienisk kvalitet på produkter fra akvakulturanlegget.</article><article class="legalP" id="kapittel-1-foreslåttparagraf-6-ledd-4">Det kan stilles nærmere krav til søknadens innhold.</article></article><article class="futureLegalArticle" data-name="§7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 7</span>. <span class="legalArticleTitle">Endring og tilbaketrekking av godkjenning for akvakulturanlegg</span></span><article class="legalP" id="kapittel-1-foreslåttparagraf-7-ledd-1">Mattilsynet kan endre eller trekke tilbake godkjenningen som nevnt i § 5 dersom:<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-7-ledd-1-punkt-1"><article class="legalP" id="kapittel-1-foreslåttparagraf-7-ledd-1-punkt-1-ledd-1">Det foreligger vesentlige brudd på vilkår i godkjenningen eller bestemmelser gitt, i eller i medhold av matloven.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-7-ledd-1-punkt-2"><article class="legalP" id="kapittel-1-foreslåttparagraf-7-ledd-1-punkt-2-ledd-1">Det viser seg at sykdomstilstand eller kunnskap om sykdomsmessige eller hygieniske forhold er endret i forhold til da godkjenning ble gitt.</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-7-ledd-1-punkt-3"><article class="legalP" id="kapittel-1-foreslåttparagraf-7-ledd-1-punkt-3-ledd-1">Annen plassering, produksjonsform eller endring av akvakulturanleggets omfang kan forbedre helsesituasjonen vesentlig i akvakulturanlegget eller dets omgivelser.</article></article></li><li data-li-identifier="4." data-name="4."><article class="listArticle" id="kapittel-1-foreslåttparagraf-7-ledd-1-punkt-4"><article class="legalP" id="kapittel-1-foreslåttparagraf-7-ledd-1-punkt-4-ledd-1">Annen plassering eller produksjonsform er nødvendig for at produkter fra akvakulturanlegget skal kunne oppfylle kravene til hygiene i bestemmelser gitt i eller i medhold av matloven.</article></article></li></ul></article></article><article class="futureLegalArticle" data-name="§8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 8</span>. <span class="legalArticleTitle">Omgjøring av produksjonsomfang fra volum til maksimalt tillatt biomasse</span></span><article class="legalP" id="kapittel-1-foreslåttparagraf-8-ledd-1">Godkjenninger til etablering eller utvidelse av akvakulturanlegg gitt før 1. januar 2005, avgrenset i volum, er etter dette tidspunktet avgrenset i biomasse. Hver 1 m<sup>3</sup> godkjent volum utgjør etter dette 65 kg maksimalt tillatt biomasse.</article><article class="legalP" id="kapittel-1-foreslåttparagraf-8-ledd-2">For lokaliteter til akvakultur av matfisk i sjøvann i Troms og Finnmark klarert før 1. januar 2005 for inntil 36.000 m<sup>3</sup>, utgjør 1 m<sup>3</sup> etter dette 75 kg maksimalt tillatt biomasse. For klarert volum ut over 36.000 m<sup>3</sup>, utgjør 1 m<sup>3</sup> likevel kun 65 kg maksimalt tillatt biomasse.</article></article><article class="futureLegalArticle" data-name="§9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 9</span>. <span class="legalArticleTitle">Avvikling av akvakulturanlegg</span></span><article class="legalP" id="kapittel-1-foreslåttparagraf-9-ledd-1">Ved tilbaketrekking av godkjenningen eller ved nedleggelse av andre grunner, skal akvakulturanlegget innen en frist fastsatt av Mattilsynet avvikle driften og anlegget skal fjernes.</article><article class="legalP" id="kapittel-1-foreslåttparagraf-9-ledd-2">Akvakulturanlegg som driver uten nødvendig godkjenning etter denne forskriften kan pålegges avviklet og fjernet.</article></article><article class="futureLegalArticle" data-name="§10" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 10</span>. <span class="legalArticleTitle">Tilsyn og vedtak</span></span><article class="legalP" id="kapittel-1-foreslåttparagraf-10-ledd-1">Mattilsynet fører, med mindre annet er bestemt av departementet eller Mattilsynet, tilsyn og fatter vedtak for å gjennomføre bestemmelsene gitt i og i medhold av denne forskriften i samsvar med matloven § 23 om tilsyn og vedtak og kan herunder treffe vedtak etter § 24 om særskilt smittesanering, § 25 om stenging og virksomhetskarantene og § 26 om tvangsmulkt.</article></article><article class="futureLegalArticle" data-name="§11" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 11</span>. <span class="legalArticleTitle">Dispensasjon</span></span><article class="legalP" id="kapittel-1-foreslåttparagraf-11-ledd-1">Mattilsynet kan i særlige tilfeller dispensere fra bestemmelsene i denne forskriften, forutsatt at det ikke vil stride mot Norges internasjonale forpliktelser, herunder EØS-avtalen.</article></article><article class="futureLegalArticle" data-name="§12" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 12</span>. <span class="legalArticleTitle">Straff</span></span><article class="legalP" id="kapittel-1-foreslåttparagraf-12-ledd-1">Forsettlig eller uaktsom overtredelse av denne forskriften eller bestemmelser og vedtak gitt i medhold av den, er straffbart i henhold til matloven § 28.</article></article><article class="futureLegalArticle" data-name="§13" id="kapittel-1-foreslåttparagraf-13"><span class="futureLegalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></span><article class="legalP" id="kapittel-1-foreslåttparagraf-13-ledd-1">Denne forskrift trer i kraft straks, med unntak av § 4 som trer i kraft når departementet bestemmer.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2005-12-28-1707/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. januar 2006.</article></section></main></body></html>