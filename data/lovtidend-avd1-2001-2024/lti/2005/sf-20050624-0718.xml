<!DOCTYPE html><html lang="no"><head><title>Forskrift om registrering av ansvarsmerker.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-06-24-718</dd><dt class="dokid">DokumentID</dt><dd class="dokid">LTI/forskrift/2005-06-24-718</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 9 s 1474</dd><dt class="dateInForce">I kraft fra</dt><dd class="dateInForce">2005-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1983-11-23-1775</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1891-06-06-2/§4</li><li>forskrift/2005-06-10-530</li></ul></dd><dt class="dateOfPublication">Kunngjort</dt><dd class="dateOfPublication">2005-07-01</dd><dt class="journalNumber">Journalnummer</dt><dd class="journalNumber">2005-0664</dd><dt class="titleShort">Korttittel</dt><dd class="titleShort">Forskrift om registrering av ansvarsmerker</dd><dt class="title">Tittel</dt><dd class="title">Forskrift om registrering av ansvarsmerker.</dd><dt class="miscInformation">Annet om dokumentet</dt><dd class="miscInformation">Fastsatt av Barne- og familiedepartementet 24. juni 2005 med hjemmel i lov 6. juni 1891 nr. 2 om Guld-, Sølv- og Platinavarers Finhed og Stempling m.v. § 4 annet ledd og delegeringsvedtak 10. juni 2005 nr. 530.</dd><dt class="refid">RefID</dt><dd class="refid">forskrift/2005-06-24-718</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om registrering av ansvarsmerker.<ul class="tocSubUl"><li>§ 1. Ansvarsmerkeregister</li><li>§ 2. Skriftlig innlevering</li><li>§ 3. Språk</li><li>§ 4. Søknadens innhold</li><li>§ 5. Avgift</li><li>§ 6. Registreringshindre</li><li>§ 7. Behandlingen av søknaden</li><li>§ 8. Registrering</li><li>§ 9. Registreringens varighet</li><li>§ 10. Fornyelse</li><li>§ 11. Klage og domstolsprøving</li><li>§ 12. Administrativ overprøving</li><li>§ 13. Slettelse</li><li>§ 14. Overdragelse</li><li>§ 15. Bruk av fullmektig</li><li>§ 16. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2005-06-24-718" id="dokument"><h1>Forskrift om registrering av ansvarsmerker.</h1><article class="legalArticle" data-lovdata-URL="LTI/forskrift/2005-06-24-718/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Ansvarsmerkeregister</span></h2><article class="legalP" id="paragraf-1-ledd-1">Styret for det industrielle rettsvern (Patentstyret) fører et særskilt register for ansvarsmerker.</article><article class="legalP" id="paragraf-1-ledd-2">En ansvarsmerkeregistrering gjelder gull-, sølv- og platinavarer.</article></article><article class="legalArticle" data-lovdata-URL="LTI/forskrift/2005-06-24-718/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Skriftlig innlevering</span></h2><article class="legalP" id="paragraf-2-ledd-1">Søknad om registrering av ansvarsmerke inngis skriftlig til Patentstyret på særskilt søknadsskjema.</article><article class="legalP" id="paragraf-2-ledd-2">Krav i forskriften her om skriftlighet kan oppfylles ved elektronisk innlevering som skjer i samsvar med § 1 femte ledd i forskrift 11. april 2003 nr. 456 om avgifter mv. til Patentstyret.</article><article class="legalP" id="paragraf-2-ledd-3">Ved elektronisk innlevering på telefaks eller på annen måte som ikke er i samsvar med § 1 femte ledd i nevnte forskrift, kan Patentstyret kreve at originalen skal innleveres innen én måned etter den elektroniske innleveringen. Ellers anses ikke dokumentet som innlevert.</article></article><article class="legalArticle" data-lovdata-URL="LTI/forskrift/2005-06-24-718/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Språk</span></h2><article class="legalP" id="paragraf-3-ledd-1">Søknaden skal være på norsk. Etterfølgende korrespondanse kan også være på dansk eller svensk.</article><article class="legalP" id="paragraf-3-ledd-2">Patentstyret kan alltid kreve at innsendte dokumenter som ikke er på norsk skal oversettes. Patentstyret kan kreve at oversettelsen er bekreftet av en statsautorisert oversetter eller på annen måte.</article><article class="legalP" id="paragraf-3-ledd-3">Patentstyret kan i det enkelte tilfellet godta annet språk enn nevnt i første ledd.</article></article><article class="legalArticle" data-lovdata-URL="LTI/forskrift/2005-06-24-718/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Søknadens innhold</span></h2><article class="legalP" id="paragraf-4-ledd-1">Søknaden skal være signert av søkeren eller dennes fullmektig, og inneholde:<ul class="defaultList"><li data-li-identifier="1." data-name="1."><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">Søkerens navn eller foretaksnavn og adresse. Særskilt adresse for korrespondanse må oppgis såfremt denne er en annen enn den som er oppgitt for søker og/eller dennes fullmektig.</article></article></li><li data-li-identifier="2." data-name="2."><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">Hvis søker representeres av fullmektig skal dennes navn eller foretaksnavn og adresse angis. For bestemmelser om fullmektig og fullmakt, se § 15.</article></article></li><li data-li-identifier="3." data-name="3."><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">En gjengivelse av ansvarsmerket. Det kan kun søkes om registrering av ett ansvarsmerke i en og samme søknad. Hvis det søkes registrert flere merker i samme søknad, skal Patentstyret gi søker en passende frist til å angi hvilket ansvarsmerke som skal videreføres i søknaden.</article></article></li></ul></article></article><article class="legalArticle" data-lovdata-URL="LTI/forskrift/2005-06-24-718/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Avgift</span></h2><article class="legalP" id="paragraf-5-ledd-1">For søknad om registrering av ansvarsmerke skal det ved påkrav betales kr 1000. Hvis fastsatt avgift ikke betales innen den frist Patentstyret setter, anses søknaden som ikke innkommet.</article><article class="legalP" id="paragraf-5-ledd-2">For gjenopptagelse av henlagt søknad i henhold til § 7 tredje ledd skal det ved påkrav betales kr 500. Hvis fastsatt avgift ikke betales innen den frist Patentstyret setter, anses kravet om gjenopptagelse som ikke innkommet.</article><article class="legalP" id="paragraf-5-ledd-3">For krav om fornyelse av en ansvarsmerkeregistrering i henhold til § 10 skal det betales kr 700. For krav om fornyelse som skjer innen seks måneder etter utløpet av registreringsperioden skal det betales en tilleggsavgift (respittavgift) på kr 300. Hvis fastsatt avgift ikke betales innen den frist Patentstyret setter, anses vernet som opphørt.</article><article class="legalP" id="paragraf-5-ledd-4">For behandling av klage i Patentstyrets annen avdeling i henhold til § 11 skal det ved påkrav betales kr 2500. Hvis fastsatt avgift ikke betales innen den frist Patentstyret setter, anses klagen som ikke innkommet.</article><article class="legalP" id="paragraf-5-ledd-5">For behandling av administrativ overprøving i henhold til § 12 skal det ved påkrav betales kr 2500. Hvis fastsatt avgift ikke betales innen den frist Patentstyret setter, anses kravet om administrativ overprøving som ikke innkommet.</article></article><article class="legalArticle" data-lovdata-URL="LTI/forskrift/2005-06-24-718/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Registreringshindre</span></h2><article class="legalP" id="paragraf-6-ledd-1">Ansvarsmerke må ikke registreres hvis det:<ul class="defaultList"><li data-li-identifier="1." data-name="1."><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">er egnet til å villede,</article></article></li><li data-li-identifier="2." data-name="2."><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">er egnet til å forveksles med en annens firma eller med stemplings-, ansvars- eller varemerke som er registrert for en annen etter tidligere inngitt søknad eller med varemerke som var innarbeidet av en annen da søknad om registrering ble inngitt, eller</article></article></li><li data-li-identifier="3." data-name="3."><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">det er mindre enn fem år siden registreringen utløp for samme ansvarsmerke registrert på en annen.</article></article></li></ul></article><article class="legalP" id="paragraf-6-ledd-2">Ansvarsmerke er bare egnet til å forveksles hvis de gjelder varer av samme eller lignende slag.</article></article><article class="legalArticle" data-lovdata-URL="LTI/forskrift/2005-06-24-718/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Behandlingen av søknaden</span></h2><article class="legalP" id="paragraf-7-ledd-1">Søknaden regnes som innlevert selv om den ikke oppfyller vilkårene i § 2 annet ledd, § 3 og § 4 nr. 1-2, hvis den senere rettes eller innleveres på korrekt måte.</article><article class="legalP" id="paragraf-7-ledd-2">Hvis søknaden ikke er i foreskrevet stand, eller det er noe til hinder for registrering, skal Patentstyret gi søkeren melding om dette. Søkeren skal gis en passende frist til å svare og i tilfelle rette mangelen.</article><article class="legalP" id="paragraf-7-ledd-3">Mangler ved søknaden skal ikke være til hinder for at søknaden anses som inngitt den dagen den kom inn til Patentstyret, forutsatt at mangelen blir rettet innen den frist som Patentstyret setter. Før en gjengivelse av det søkte merket er kommet inn til Patentstyret, har søknaden likevel ingen rettsvirkning til fordel for søkeren.</article><article class="legalP" id="paragraf-7-ledd-4">Hvis søkeren ikke svarer eller retter mangelen innen fristens utløp, skal søknaden henlegges. Behandlingen av søknaden gjenopptas hvis søkeren innen to måneder etter utløpet av fristen uttaler seg eller retter mangelen. Det skal betales fastsatt avgift. Gjenopptagelse kan gis bare én gang under behandlingen av søknaden.</article><article class="legalP" id="paragraf-7-ledd-5">Har søkeren svart på Patentstyrets melding innen den fastsatte fristen, men det fremdeles er mangler ved søknaden eller foreligger annen registreringshindring, skal søknaden avslås hvis ikke Patentstyret finner at søkeren bør få ny melding med ny frist. Reglene i forvaltningsloven gjelder som utfyllende bestemmelser til denne forskriften, med unntak av kapittel VI.</article></article><article class="legalArticle" data-lovdata-URL="LTI/forskrift/2005-06-24-718/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Registrering</span></h2><article class="legalP" id="paragraf-8-ledd-1">Er søknaden i foreskrevet stand, og det ikke er funnet noe til hinder for registrering, skal merket føres inn i registret og registreringsbrev sendes søkeren. Registreringen kunngjøres.</article></article><article class="legalArticle" data-lovdata-URL="LTI/forskrift/2005-06-24-718/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Registreringens varighet</span></h2><article class="legalP" id="paragraf-9-ledd-1">Registreringen gjelder fra den dag søknad og gjengivelse av ansvarsmerket er inngitt til Patentstyret, jf. § 4, og i ti år fra registreringsdagen, jf. § 8.</article><article class="legalP" id="paragraf-9-ledd-2">Registreringen kan fornyes etter bestemmelsene i § 10.</article></article><article class="legalArticle" data-lovdata-URL="LTI/forskrift/2005-06-24-718/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Fornyelse</span></h2><article class="legalP" id="paragraf-10-ledd-1">Registreringen kan, etter krav fra innehaveren, fornyes for ti år om gangen, regnet fra utløpet av forrige registreringsperiode.</article><article class="legalP" id="paragraf-10-ledd-2">Krav om fornyelse inngis skriftlig til Patentstyret tidligst ett år før og senest seks måneder etter registreringsperiodens utløp. Det skal betales fastsatt avgift. Inngis krav innen seks måneder etter utløpet av registreringsperioden, må det dessuten betales en tilleggsavgift (respittavgift).</article><article class="legalP" id="paragraf-10-ledd-3">Innbetaling av fornyelsesavgift med angivelse av ansvarsmerkets registreringsnummer, som skjer innenfor fristene etter annet ledd, skal anses som et skriftlig krav om fornyelse.</article><article class="legalP" id="paragraf-10-ledd-4">Bestemmelsene i § 7 gjelder tilsvarende så langt de passer ved behandling av krav om fornyelse.</article></article><article class="legalArticle" data-lovdata-URL="LTI/forskrift/2005-06-24-718/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Klage og domstolsprøving</span></h2><article class="legalP" id="paragraf-11-ledd-1">Den endelige avgjørelse i Patentstyrets første avdeling av en registreringssøknad, kan påklages til Patentstyrets annen avdeling hvis avgjørelsen har gått søkeren imot.</article><article class="legalP" id="paragraf-11-ledd-2">Klage må være innkommet til Patentstyret innen to måneder fra den dag melding om avgjørelsen ble sendt til søkeren. I motsatt fall skal klagen avvises. Det samme gjelder hvis fastsatt avgift ikke betales innen fastsatt frist, jf. § 5, fjerde ledd.</article><article class="legalP" id="paragraf-11-ledd-3">Klage over endelig avgjørelse i Patentstyrets annen avdeling kan påklages til domstolene hvis avgjørelsen har gått søkeren imot. Klage må være innkommet til domstolen innen to måneder fra den dag melding om avgjørelsen ble sendt til søkeren. Underretning om søksmålsfristen skal inntas i meddelelsen. I motsatt fall skal klagen avvises.</article><article class="legalP" id="paragraf-11-ledd-4">Søksmål som nevnt i tredje ledd må reises ved Oslo tingrett. Den som reiser søksmål skal samtidig gi melding om det til Patentstyret.</article></article><article class="legalArticle" data-lovdata-URL="LTI/forskrift/2005-06-24-718/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Administrativ overprøving</span></h2><article class="legalP" id="paragraf-12-ledd-1">Et krav om administrativ overprøving skal innleveres skriftlig til Patentstyret og<ul class="defaultList"><li data-li-identifier="-" data-name="-"><article class="listArticle" id="paragraf-12-ledd-1-punkt-1"><article class="legalP" id="paragraf-12-ledd-1-punkt-1-ledd-1">oppgi navnet og adressen til den som har innlevert kravet,</article></article></li><li data-li-identifier="-" data-name="-"><article class="listArticle" id="paragraf-12-ledd-1-punkt-2"><article class="legalP" id="paragraf-12-ledd-1-punkt-2-ledd-1">oppgi registreringen som kreves overprøvd,</article></article></li><li data-li-identifier="-" data-name="-"><article class="listArticle" id="paragraf-12-ledd-1-punkt-3"><article class="legalP" id="paragraf-12-ledd-1-punkt-3-ledd-1">oppgi hvilke grunner kravet bygger på, og</article></article></li><li data-li-identifier="-" data-name="-"><article class="listArticle" id="paragraf-12-ledd-1-punkt-4"><article class="legalP" id="paragraf-12-ledd-1-punkt-4-ledd-1">inneholde nødvendig dokumentasjon av forhold som påberopes til støtte for kravet.</article></article></li></ul></article><article class="legalP" id="paragraf-12-ledd-2">Hvis kravet ikke oppfyller de vilkårene fastsatt i første ledd, skal Patentstyret gi en rimelig frist for uttalelse og mulig retting av manglene. Blir manglene ikke rettet innen utløpet av fristen, skal kravet avvises hvis ikke Patentstyret finner at det bør gis en ny frist.</article><article class="legalP" id="paragraf-12-ledd-3">Det skal betales fastsatt avgift.</article><article class="legalP" id="paragraf-12-ledd-4">Krav om administrativ overprøving kan fremmes av enhver så lenge registreringen består.</article><article class="legalP" id="paragraf-12-ledd-5">Krav om administrativ overprøving og eventuelle senere innlegg skal innleveres i to eksemplarer.</article><article class="legalP" id="paragraf-12-ledd-6">Er det innlevert to eller flere krav om overprøving av samme registrering, kan Patentstyret slå de sammen til én sak hvis det ikke fremsettes en saklig begrunnet innvending mot dette.</article><article class="legalP" id="paragraf-12-ledd-7">Patentstyret kan ta hensyn til forhold som ikke er berørt i kravet om overprøving.</article><article class="legalP" id="paragraf-12-ledd-8">Bestemmelsene i § 11 gjelder tilsvarende så langt de passer.</article></article><article class="legalArticle" data-lovdata-URL="LTI/forskrift/2005-06-24-718/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Slettelse</span></h2><article class="legalP" id="paragraf-13-ledd-1">Krav fra innehaver om slettelse av et ansvarsmerke fra registret, skal inngis skriftlig til Patentstyret og skal angi registreringsnummeret til den registreringen som ønskes slettet. Kravet skal være undertegnet av innehaveren selv eller av en fullmektig som innehaveren har gitt spesiell fullmakt til å kreve slettelse.</article></article><article class="legalArticle" data-lovdata-URL="LTI/forskrift/2005-06-24-718/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Overdragelse</span></h2><article class="legalP" id="paragraf-14-ledd-1">Retten til ansvarsmerke kan overdras i eller uten forbindelse med den virksomhet som det er knyttet til.</article><article class="legalP" id="paragraf-14-ledd-2">Ved overdragelse av virksomhet går retten til ansvarsmerke over til erververen, hvis det er knyttet til virksomheten og ikke annet er avtalt.</article><article class="legalP" id="paragraf-14-ledd-3">Krav om anmerkning i registret om overdragelse av et ansvarsmerke skal inngis skriftlig til Patentstyret. Kravet skal være undertegnet av innehaveren selv eller dennes fullmektig.</article></article><article class="legalArticle" data-lovdata-URL="LTI/forskrift/2005-06-24-718/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Bruk av fullmektig</span></h2><article class="legalP" id="paragraf-15-ledd-1">Søker som ikke har bopel i Norge, skal ha en fullmektig bosatt her til å representere seg i alt som angår søknaden.</article><article class="legalP" id="paragraf-15-ledd-2">Innehaver som ikke har bopel i Norge, skal ha fullmektig bosatt her i landet til å motta meldinger fra Patentstyret og forkynnelser og andre prosessuelle meldinger på dennes vegne. Fullmektigens navn eller foretaksnavn og adresse skal innføres i registeret. Under behandlingen av krav om administrativ overprøving gjelder første ledd tilsvarende for den som krever slik overprøving.</article><article class="legalP" id="paragraf-15-ledd-3">Hvis en fullmektig skal trekke søknaden tilbake eller kreve registreringen slettet, må det innleveres en skriftlig søknad.</article><article class="legalP" id="paragraf-15-ledd-4">Fullmakten skal være undertegnet av søkeren eller innehaveren og angi søknadsnummer eller registreringsnummer samt hva fullmektigen har myndighet til overfor Patentstyret.</article></article><article class="legalArticle" data-lovdata-URL="LTI/forskrift/2005-06-24-718/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Ikrafttredelse</span></h2><article class="legalP" id="paragraf-16-ledd-1">Denne forskriften trer i kraft 1. juli 2005. Fra samme tidspunkt oppheves forskrift 23. november 1983 nr. 1775 om registrering av ansvarsmerker.</article><article class="legalP" id="paragraf-16-ledd-2">Søknad om registrering av ansvarsmerke som er under behandling på tidspunktet for ikrafttredelse av denne forskriften, behandles i henhold til denne forskriften.</article><article class="legalP" id="paragraf-16-ledd-3">Bestemmelsene i forskriften her kommer til anvendelse så langt de passer på ansvarsmerkeregistreringer ved ikrafttredelse av denne forskriften.</article><article class="legalP" id="paragraf-16-ledd-4">For ansvarsmerkeregistreringer betyr dette at registreringene må fornyes innen ti år fra ikrafttredelse av denne forskriften.</article></article></main></body></html>