<!DOCTYPE html><html lang="no"><head><title>Forskrift om skipsførerens og rederiets plikter i tilfelle straffbare handlinger av alvorlig art begås om bord og melding om savnede personer.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-03-01-235</dd><dt class="dokid">DokumentID</dt><dd class="dokid">LTI/forskrift/2005-03-01-235</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 4 s 509</dd><dt class="dateInForce">I kraft fra</dt><dd class="dateInForce">2005-03-01, 2006-03-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1975-10-13-3422</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1975-05-30-18/§49</li><li>forskrift/1988-12-27-4321</li></ul></dd><dt class="dateOfPublication">Kunngjort</dt><dd class="dateOfPublication">2005-03-23</dd><dt class="journalNumber">Journalnummer</dt><dd class="journalNumber">2005-0224</dd><dt class="titleShort">Korttittel</dt><dd class="titleShort">Forskrift om skipsførerens og rederiets plikter</dd><dt class="title">Tittel</dt><dd class="title">Forskrift om skipsførerens og rederiets plikter i tilfelle straffbare handlinger av alvorlig art begås om bord og melding om savnede personer.</dd><dt class="miscInformation">Annet om dokumentet</dt><dd class="miscInformation">Fastsatt av Sjøfartsdirektoratet 1. mars 2005 med hjemmel i sjømannslov 30. mai 1975 nr. 18 § 49 tredje ledd, jf. delegeringsvedtak 27. desember 1988 nr. 4321.</dd><dt class="refid">RefID</dt><dd class="refid">forskrift/2005-03-01-235</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om skipsførerens og rederiets plikter i tilfelle straffbare handlinger av alvorlig art begås om bord og melding om savnede personer.<ul class="tocSubUl"><li>§ 1. Virkeområde</li><li>§ 2. Fravik</li><li>§ 3. Skipsførerens plikt til å foreta undersøkelser, sikre bevis og varsle relevante myndigheter</li><li>§ 4. Melding om savnet person</li><li>§ 5. Plikt til å ha sporsikringssett om bord</li><li>§ 6. Skipsførers samarbeid med norsk politi, utenriksstasjon og Sjøfartsdirektorat</li><li>§ 7. Ransaking og beslag</li><li>§ 8. Avhør</li><li>§ 9. Fengslig forvaring</li><li>§ 10. Oversendelse av undersøkelsesdokumenter</li><li>§ 11. Straff</li><li>§ 12. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/2005-03-01-235" id="dokument"><h1>Forskrift om skipsførerens og rederiets plikter i tilfelle straffbare handlinger av alvorlig art begås om bord og melding om savnede personer.</h1><article class="legalArticle" data-lovdata-URL="LTI/forskrift/2005-03-01-235/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Bestemmelsene i denne forskrift kommer til anvendelse ved mistanke om at en straffbar handling av alvorlig art er begått om bord i norsk skip. Forskriften får tilsvarende anvendelse når noen som følger med skipet er savnet slik at det er grunn til å tro at vedkommende er druknet eller hvor det er begått selvdrap om bord.</article><article class="legalP" id="paragraf-1-ledd-2">Bestemmelsene i denne forskrift kommer ikke til anvendelse ved etterforskning av forhold som står i forbindelse med skips drift, navigering og sjødyktighet eller for øvrig kommer inn under lov 9. juni 1903 nr. 7 om Statskontrol med Skibes Sjødygtighed m.v.</article></article><article class="legalArticle" data-lovdata-URL="LTI/forskrift/2005-03-01-235/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Fravik</span></h2><article class="legalP" id="paragraf-2-ledd-1">I enkelttilfeller kan Sjøfartsdirektoratet etter skriftlig søknad fravike forskriftens krav. Spesielle grunner må gjøre fraviket nødvendig og fraviket må være forsvarlig i forhold til formålet med forskriften.</article></article><article class="legalArticle" data-lovdata-URL="LTI/forskrift/2005-03-01-235/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Skipsførerens plikt til å foreta undersøkelser, sikre bevis og varsle relevante myndigheter</span></h2><article class="legalP" id="paragraf-3-ledd-1">Er det grunn til mistanke om at det om bord i norske skip er begått en straffbar handling av alvorlig art, skal skipsfører snarest mulig sørge for å få et overblikk over situasjonen for å avklare om det er grunnlag for å varsle Nye Kripos.</article><article class="legalP" id="paragraf-3-ledd-2">Dersom det etter den innledende undersøkelsen fortsatt er mistanke om at det er begått en straffbar handling av alvorlig art, skal skipsfører umiddelbart varsle Nye Kripos, jf. § 6. Deretter skal skipsfører i samråd med Nye Kripos foreta videre undersøkelser og sikre bevis.</article><article class="legalP" id="paragraf-3-ledd-3">Dersom skipsfører ikke får kontakt med Nye Kripos, har han rett og plikt til å sikre bevis som ikke uten fare for bevisforspillelse kan utsettes.</article><article class="legalP" id="paragraf-3-ledd-4">Er skipsfører forhindret fra, eller unnlater han å varsle Nye Kripos, plikter rederiet å kontakte Nye Kripos straks det får kunnskap om forholdet.</article><article class="legalP" id="paragraf-3-ledd-5">Er noen å anse som fornærmet ved en straffbar handling, skal skipsføreren innhente skriftlig erklæring fra vedkommende om hvorvidt påtale begjæres eller ikke.</article></article><article class="legalArticle" data-lovdata-URL="LTI/forskrift/2005-03-01-235/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Melding om savnet person</span></h2><article class="legalP" id="paragraf-4-ledd-1">Melding om savnet person skal sendes Hordaland politidistrikt på blankett GP 5173. Blankett GP 5173 skal finnes om bord og kan bestilles fra Sjøfartsdirektoratet.</article></article><article class="legalArticle" data-lovdata-URL="LTI/forskrift/2005-03-01-235/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Plikt til å ha sporsikringssett om bord</span></h2><article class="legalP" id="paragraf-5-ledd-1">Alle norske skip med bruttotonnasje på 500 og over, og som har fartssertifikat for utenriksfart, skal ha et sporsikringssett om bord.</article><article class="legalP" id="paragraf-5-ledd-2">Sporsikringssettet skal benyttes i etterforskningen om bord, og ha et slikt innhold som bestemt av Sjøfartsdirektoratet. Kostnadene ved anskaffelse og vedlikehold av sporsikringssettet dekkes av rederiet. Informasjon om anskaffelse og leverandører av sporsikringssett fås ved henvendelse til Sjøfartsdirektoratet.</article></article><article class="legalArticle" data-lovdata-URL="LTI/forskrift/2005-03-01-235/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Skipsførers samarbeid med norsk politi, utenriksstasjon og Sjøfartsdirektorat</span></h2><article class="legalP" id="paragraf-6-ledd-1">Fører undersøkelsene i en sak til mistanke om en straffbar handling av alvorligere art, skal skipsføreren snarest mulig forelegge saken for Nye Kripos, som varsler det politidistrikt der skipet har sitt hjemsted og eventuelt koordinerer etterforskningen.</article><article class="legalP" id="paragraf-6-ledd-2">Anløper skipet i nærmeste framtid norsk havn overtar det politidistriktet der skipet har sitt hjemsted etterforskningen, eventuelt med bistand fra Nye Kripos.</article><article class="legalP" id="paragraf-6-ledd-3">Anløper skipet i nærmeste framtid utenlandsk havn, overtar utenriksstasjonen etterforskningen, eventuelt med bistand fra Nye Kripos, etter beslutning og veiledning fra det politidistrikt der skipet har sitt hjemsted.</article><article class="legalP" id="paragraf-6-ledd-4">Skipsfører skal rapportere forholdet til Sjøfartsdirektoratet så snart det er anledning, og senest når norske myndigheter ved politi eller utenriksstasjon har overtatt etterforskningen eller besluttet at de ikke vil etterforske saken ytterligere.</article></article><article class="legalArticle" data-lovdata-URL="LTI/forskrift/2005-03-01-235/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ransaking og beslag</span></h2><article class="legalP" id="paragraf-7-ledd-1">Skipsfører kan foreta ransaking om bord i skipet dersom det foreligger skjellig grunn til mistanke om en straffbar handling av alvorlig art som etter loven kan medføre frihetsstraff, og ransakingen anses nødvendig av hensyn til etterforskningen, for å gjennomføre en pågripelse, for å lete etter bevis eller for å foreta beslag.</article><article class="legalP" id="paragraf-7-ledd-2">Dersom en person med skjellig grunn mistenkes for en handling som etter loven kan medføre frihetsstraff, kan skipsfører foreta ransaking av hans person dersom det er grunn til å anta at ransakingen kan bidra til oppdagelse av bevis eller ting som kan beslaglegges eller som det kan tas hefte i.</article><article class="legalP" id="paragraf-7-ledd-3">Beslutning og gjennomføring av ransaking og beslag må ikke framstå som et uforholdsmessig inngrep.</article></article><article class="legalArticle" data-lovdata-URL="LTI/forskrift/2005-03-01-235/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Avhør</span></h2><article class="legalP" id="paragraf-8-ledd-1">Avhør skal gjennomføres etter reglene i sjømannsloven § 16 i egen nemnd som skal bestå av skipsfører og to medlemmer som oppnevnes av skipsføreren.</article></article><article class="legalArticle" data-lovdata-URL="LTI/forskrift/2005-03-01-235/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Fengslig forvaring</span></h2><article class="legalP" id="paragraf-9-ledd-1">Skipsfører skal, når han anser det påkrevd og vilkårene i annet ledd er oppfylt, sørge for at mistenkt person blir holdt i fengslig forvaring om bord inntil norsk utenriksstasjon eller norsk politi kan ta seg av saken.</article><article class="legalP" id="paragraf-9-ledd-2">Fengslig forvaring kan bare foretas når det foreligger skjellig grunn til mistanke om en straffbar handling av alvorlig art, og som kan medføre høyere straff enn fengsel i 6 måneder, og det om fengsling ikke finner sted er fare for:<ul class="defaultList"><li data-li-identifier="a)" data-name="a)"><article class="listArticle" id="paragraf-9-ledd-2-punkt-1"><article class="legalP" id="paragraf-9-ledd-2-punkt-1-ledd-1">unndragelse av straffeforfølging,</article></article></li><li data-li-identifier="b)" data-name="b)"><article class="listArticle" id="paragraf-9-ledd-2-punkt-2"><article class="legalP" id="paragraf-9-ledd-2-punkt-2-ledd-1">at bevis forspilles, eller</article></article></li><li data-li-identifier="c)" data-name="c)"><article class="listArticle" id="paragraf-9-ledd-2-punkt-3"><article class="legalP" id="paragraf-9-ledd-2-punkt-3-ledd-1">gjentakelse av den straffbare handlingen.</article></article></li></ul></article></article><article class="legalArticle" data-lovdata-URL="LTI/forskrift/2005-03-01-235/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Oversendelse av undersøkelsesdokumenter</span></h2><article class="legalP" id="paragraf-10-ledd-1">I tilfelle hvor norsk utenriksstasjon eller norsk politi ikke har overtatt undersøkelsene, skal innberetning vedlagt samtlige undersøkelsesdokumenter omgående sendes Nye Kripos.</article></article><article class="legalArticle" data-lovdata-URL="LTI/forskrift/2005-03-01-235/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Straff</span></h2><article class="legalP" id="paragraf-11-ledd-1">Skipsfører og rederiets forsettlige eller uaktsomme overtredelse av denne forskrift straffes med bøter i henhold til Almindelig borgerlig Straffelov 22. mai 1902 nr. 10 § 339, jf. § 48a og § 48b hvis ikke strengere straff kommer til anvendelse.</article></article><article class="legalArticle" data-lovdata-URL="LTI/forskrift/2005-03-01-235/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttreden</span></h2><article class="legalP" id="paragraf-12-ledd-1">Denne forskrift trer i kraft straks. Forskriftens § 5 om plikt til å ha sporsikringssett om bord trer i kraft 1. mars 2006. Fra samme tid oppheves forskrift 13. oktober 1975 nr. 3422 om skipsførerens plikter i tilfelle grovere forbrytelser begås om bord i norske skip.</article></article></main></body></html>