<!DOCTYPE html><html lang="no"><head><title>Forskrift om autorisasjon for installatør av elektronisk kommunikasjonsnett og radioutstyr (autorisasjonsforskriften).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-03-04-200</dd><dt class="dokid">DokumentID</dt><dd class="dokid">LTI/forskrift/2005-03-04-200</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 3 s 390</dd><dt class="dateInForce">I kraft fra</dt><dd class="dateInForce">2005-03-04</dd><dt class="changesToDocuments">Endrer</dt><dd class="changesToDocuments"><ul><li>forskrift/2001-02-01-115</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-07-04-83/§2-14</li><li>lov/2003-07-04-83/§10-1</li><li>forskrift/2003-07-04-881</li></ul></dd><dt class="dateOfPublication">Kunngjort</dt><dd class="dateOfPublication">2005-03-08</dd><dt class="journalNumber">Journalnummer</dt><dd class="journalNumber">2005-0197</dd><dt class="titleShort">Korttittel</dt><dd class="titleShort">Autorisasjonsforskriften</dd><dt class="title">Tittel</dt><dd class="title">Forskrift om autorisasjon for installatør av elektronisk kommunikasjonsnett og radioutstyr (autorisasjonsforskriften).</dd><dt class="miscInformation">Annet om dokumentet</dt><dd class="miscInformation">Fastsatt av Post- og teletilsynet 4. mars 2005 med hjemmel i lov 4. juli 2003 nr. 83 om elektronisk kommunikasjon (ekomloven) § 2-14 og § 10-1, jf. funksjonsfordelingsvedtak 4. juli 2003 nr. 881. Jf. EØS-avtalen vedlegg VII nr. 1b (direktiv 1999/42/EF).</dd><dt class="refid">RefID</dt><dd class="refid">forskrift/2005-03-04-200</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om autorisasjon for installatør av elektronisk kommunikasjonsnett og radioutstyr (autorisasjonsforskriften).<ul class="tocSubUl"><li>Kapittel I. Generelle bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Autorisasjon – søknad mv.</li><li>§ 4. Autorisasjonens omfang og avgrensning</li><li>§ 5. Krav til autorisert virksomhet</li><li>§ 6. Krav til utførelse</li><li>§ 7. Krav om kvalifisert person</li><li>§ 8. Krav til montør</li><li>§ 9. Dokumentasjon av installasjons- og vedlikeholdsarbeid</li><li>§ 10. Taushetsplikt</li><li>§ 11. Gebyr</li></ul></li><li>Kapittel II. Teleinstallatør<ul class="tocSubUl"><li>§ 12. Autorisasjon for teleinstallatørvirksomhet</li><li>§ 13. Krav til utdanning og praksis for kvalifisert person i teleinstallatørvirksomhet</li></ul></li><li>Kapittel III. Kabel-TV-installatør<ul class="tocSubUl"><li>§ 14. Autorisasjon for kabel-TV-installatørvirksomhet</li><li>§ 15. Krav til utdanning og praksis for kvalifisert person i kabel-TV-installatørvirksomhet</li></ul></li><li>Kapittel IV. Radioinstallatør<ul class="tocSubUl"><li>§ 16. Autorisasjon for radioinstallatørvirksomhet</li><li>§ 17. Typer autorisasjon for radioinstallatør</li><li>§ 18. Krav til utdanning og praksis for kvalifisert person i radioinstallatørvirksomhet</li></ul></li><li>Kapittel V. Tilsyn mv.<ul class="tocSubUl"><li>§ 19. Tilsyn</li><li>§ 20. Unntak</li><li>§ 21. Sanksjoner</li><li>§ 22. Ikrafttreden</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2005-03-04-200" id="dokument"><h1>Forskrift om autorisasjon for installatør av elektronisk kommunikasjonsnett og radioutstyr (autorisasjonsforskriften).</h1><section class="section" data-name="kapI" id="kapittel-1" data-lovdata-URL="LTI/forskrift/2005-03-04-200/KAPITTEL_1"><h2>Kapittel I. Generelle bestemmelser</h2><article class="legalArticle" data-lovdata-URL="LTI/forskrift/2005-03-04-200/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med forskriften er å sikre at elektronisk kommunikasjonsnett (ekomnett) og radioutstyr installeres og vedlikeholdes med tilfredsstillende kvalitet og at personell i virksomhet som tilbyr slik installasjon og vedlikehold, og som utfører slikt arbeid, har tilfredsstillende kvalifikasjoner.</article></article><article class="legalArticle" data-lovdata-URL="LTI/forskrift/2005-03-04-200/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften omhandler krav til autorisasjon ved installasjon og vedlikehold av radioutstyr, offentlige og private ekomnett og terminalutstyr.</article></article><article class="legalArticle" data-lovdata-URL="LTI/forskrift/2005-03-04-200/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Autorisasjon – søknad mv.</span></h3><article class="legalP" id="kapittel-1-paragraf-3-ledd-1">For installasjon og vedlikehold som nevnt i § 2 kreves autorisasjon.</article><article class="legalP" id="kapittel-1-paragraf-3-ledd-2">Det kreves ikke autorisasjon for<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-ledd-2-punkt-1"><article class="legalP" id="kapittel-1-paragraf-3-ledd-2-punkt-1-ledd-1">installasjon ved hjelp av installasjonsmateriell som er spesielt fremstilt for å kunne installeres av personer uten særskilt faglig kompetanse</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-ledd-2-punkt-2"><article class="legalP" id="kapittel-1-paragraf-3-ledd-2-punkt-2-ledd-1">installasjon av terminalutstyr som er påmontert standardisert plugg og tilfredsstiller de forskriftsmessige krav med denne, og som normalt kan benyttes ved direkte tilknytning til elektronisk kommunikasjonsnett uten at det må foretas tilpasninger i forhold til nettet.</article></article></li></ul></article><article class="legalP" id="kapittel-1-paragraf-3-ledd-3">Søknad om autorisasjon skal skje på fastsatt skjema vedlagt kopier av vitnemål, attester mv. for kvalifisert person, jf. § 7.</article><article class="legalP" id="kapittel-1-paragraf-3-ledd-4">Autorisasjon gis av Post- og teletilsynet for fire år.</article><article class="legalP" id="kapittel-1-paragraf-3-ledd-5">Autorisasjon gjelder for virksomhet på én adresse. Virksomhet som utøves under annet navn eller annen adresse, herunder filial, krever egen autorisasjon.</article><article class="legalP" id="kapittel-1-paragraf-3-ledd-6">Adresseendring, opphør av virksomhet eller skifte av kvalifisert person skal straks meldes til Post- og teletilsynet.</article></article><article class="legalArticle" data-lovdata-URL="LTI/forskrift/2005-03-04-200/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Autorisasjonens omfang og avgrensning</span></h3><article class="legalP" id="kapittel-1-paragraf-4-ledd-1">Virksomhet som utfører installasjon eller vedlikeholdsarbeid som faller inn under flere kapitler i forskriften, skal ha autorisasjon i samsvar med bestemmelsene i kapittel II, III og IV.</article><article class="legalP" id="kapittel-1-paragraf-4-ledd-2">Forskriften medfører ingen innskrenkninger i krav til sertifisering o.l. som autorisert virksomhet har etter andre bestemmelser.</article></article><article class="legalArticle" data-lovdata-URL="LTI/forskrift/2005-03-04-200/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Krav til autorisert virksomhet</span></h3><article class="legalP" id="kapittel-1-paragraf-5-ledd-1">Autorisert virksomhet er ansvarlig for at arbeid blir utført på en faglig forsvarlig måte og i samsvar med gjeldende installasjonsbestemmelser, jf. § 6. Kravet anses oppfylt dersom spesifikasjonene i relevante standarder følges. Kravene i den til enhver tid gjeldende forskrift om elsikkerhet i telenett skal følges.</article><article class="legalP" id="kapittel-1-paragraf-5-ledd-2">Fagpersonellet skal ha tilstrekkelig kunnskap om nett og utstyr som installeres eller vedlikeholdes og om elektriske og funksjonelle spesifikasjoner for det tekniske grensesnittet mot andre nett og brukerutstyr. Personellets kompetanse for de oppgaver som utføres skal kunne dokumenteres, for eksempel dokumentasjon av utdanning, fagbrev, sertifikater, kurs osv.</article><article class="legalP" id="kapittel-1-paragraf-5-ledd-3">Autorisert virksomhet som prosjekterer privat eller offentlig nett, skal kunne dokumentere kompetanse på prosjektering av de tekniske løsninger som nyttes for de aktuelle nett med de tjenester som nettet skal nyttes til.</article><article class="legalP" id="kapittel-1-paragraf-5-ledd-4">Autorisert virksomhet er ansvarlig for at anvisninger som nett- eller utstyrsleverandør gir, blir fulgt ved installasjon og vedlikehold, at nødvendig teknisk utrustning og verktøy nyttes i arbeidet, at forskrifter følges og at øvrig dokumentasjon er tilgjengelig.</article></article><article class="legalArticle" data-lovdata-URL="LTI/forskrift/2005-03-04-200/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Krav til utførelse</span></h3><article class="legalP" id="kapittel-1-paragraf-6-ledd-1">Kabler og ledninger skal monteres slik at kurser enkelt kan identifiseres, og slik at kobling, nedkobling, testing og nødvendig sikring enkelt kan utføres. Kablene skal så langt mulig legges uten skjøter. Må kabelen skjøtes, f.eks. grunnet spesielt vanskelige framføringsveier, skal skjøten registreres, jf. § 9. Overgang fra større til mindre kabler skal som hovedregel skje ved terminering av kablene og permanent mellomkobling. Alle ledere skal termineres for seg og slik at hver leder kan identifiseres. Kabelleverandørens identifiseringssystem, f.eks. fargekoder, skal følges.</article><article class="legalP" id="kapittel-1-paragraf-6-ledd-2">Virksomheten skal kunne utføre<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-6-ledd-2-punkt-1"><article class="legalP" id="kapittel-1-paragraf-6-ledd-2-punkt-1-ledd-1">installasjon i samsvar med gjeldende forskrifter og tilvirkers veiledning</article></article></li><li data-li-identifier="b)" data-name="b)"><article class="listArticle" id="kapittel-1-paragraf-6-ledd-2-punkt-2"><article class="legalP" id="kapittel-1-paragraf-6-ledd-2-punkt-2-ledd-1">systematisk feilsøking for lokalisering av feil til programvare eller til kort, modul eller annen enkel utskiftbar enhet eller enkeltkomponent, og reparasjon av utstyret ved utskifting av feilfunksjonerende del</article></article></li><li data-li-identifier="c)" data-name="c)"><article class="listArticle" id="kapittel-1-paragraf-6-ledd-2-punkt-3"><article class="legalP" id="kapittel-1-paragraf-6-ledd-2-punkt-3-ledd-1">kalibrering og kontroll av at gitte spesifikasjoner er oppfylt, eventuelt foreta nødvendige justeringer i henhold til leverandørens kalibreringsveiledning.</article></article></li></ul></article><article class="legalP" id="kapittel-1-paragraf-6-ledd-3">Etter installasjon eller vedlikehold skal det utføres nødvendig kalibrering og/eller kontrollmåling av utstyret. Hvis utstyret ikke tilfredsstiller forskriftsmessige krav, skal eier/sluttbruker av utstyret informeres om at bruk av utstyret ikke er tillatt.</article><article class="legalP" id="kapittel-1-paragraf-6-ledd-4">Virksomheten skal ikke installere eller utføre vedlikehold av utstyr som ikke er eller bringes i samsvar med gjeldende utstyrsforskrifter.</article><article class="legalP" id="kapittel-1-paragraf-6-ledd-5">Autorisasjon gir ikke en videre rett til å bruke radioutstyr enn det som følger av gjeldende krav til bruk.</article></article><article class="legalArticle" data-lovdata-URL="LTI/forskrift/2005-03-04-200/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Krav om kvalifisert person</span></h3><article class="legalP" id="kapittel-1-paragraf-7-ledd-1">Virksomhet som gis autorisasjon, skal ha minst én heltidsansatt som oppfyller kravene til kvalifisert person, jf. § 13, § 15 og § 18.</article><article class="legalP" id="kapittel-1-paragraf-7-ledd-2">For å hindre at autorisert virksomhet må innstille, kan Post- og teletilsynet gjøre unntak fra krav om kvalifisert person for en avgrenset periode.</article><article class="legalP" id="kapittel-1-paragraf-7-ledd-3">Kvalifikasjoner som er ervervet i annen EØS-stat vurderes i samsvar med direktiv 1999/42/EF av 7. juni 1999 om innføring av en ordning for godkjenning av kompetanse for yrkesvirksomhet omfattet av direktivene om liberalisering og overgangstiltak som supplement til den generelle ordning for godkjenning av kompetanse, se artikkel 3.</article></article><article class="legalArticle" data-lovdata-URL="LTI/forskrift/2005-03-04-200/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Krav til montør</span></h3><article class="legalP" id="kapittel-1-paragraf-8-ledd-1">Virksomheten skal kunne dokumentere at montører som benyttes for de installasjonsoppgaver den påtar seg, har relevant fagkompetanse.</article><article class="legalP" id="kapittel-1-paragraf-8-ledd-2">PT gir veiledning om hva som menes med relevant fagkompetanse for montører.</article></article><article class="legalArticle" data-lovdata-URL="LTI/forskrift/2005-03-04-200/§9" data-name="§9" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Dokumentasjon av installasjons- og vedlikeholdsarbeid</span></h3><article class="legalP" id="kapittel-1-paragraf-9-ledd-1">Det kreves dokumentasjon av nettet, med unntak av nett i bolig som omfatter kun én husstand. Autorisert virksomhet som har utført installasjon, endring eller vedlikehold skal utarbeide dokumentasjon for utført arbeid, eventuelt oppdatere eksisterende dokumentasjon.</article><article class="legalP" id="kapittel-1-paragraf-9-ledd-2">Dokumentasjonen skal vise<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-9-ledd-2-punkt-1"><article class="legalP" id="kapittel-1-paragraf-9-ledd-2-punkt-1-ledd-1">nettets geografiske utstrekning</article></article></li><li data-li-identifier="b)" data-name="b)"><article class="listArticle" id="kapittel-1-paragraf-9-ledd-2-punkt-2"><article class="legalP" id="kapittel-1-paragraf-9-ledd-2-punkt-2-ledd-1">tilkoblingspunkter for signal- og tjenesteleverende nett</article></article></li><li data-li-identifier="c)" data-name="c)"><article class="listArticle" id="kapittel-1-paragraf-9-ledd-2-punkt-3"><article class="legalP" id="kapittel-1-paragraf-9-ledd-2-punkt-3-ledd-1">ethvert nettermineringspunkt</article></article></li><li data-li-identifier="d)" data-name="d)"><article class="listArticle" id="kapittel-1-paragraf-9-ledd-2-punkt-4"><article class="legalP" id="kapittel-1-paragraf-9-ledd-2-punkt-4-ledd-1">tiltak for elsikkerhet</article></article></li><li data-li-identifier="e)" data-name="e)"><article class="listArticle" id="kapittel-1-paragraf-9-ledd-2-punkt-5"><article class="legalP" id="kapittel-1-paragraf-9-ledd-2-punkt-5-ledd-1">jording</article></article></li><li data-li-identifier="f)" data-name="f)"><article class="listArticle" id="kapittel-1-paragraf-9-ledd-2-punkt-6"><article class="legalP" id="kapittel-1-paragraf-9-ledd-2-punkt-6-ledd-1">opplysninger om standarder som er benyttet ved installasjonen.</article></article></li></ul></article><article class="legalP" id="kapittel-1-paragraf-9-ledd-3">Eventuelle tiltak vedrørende atmosfæriske utladninger eller koblede effekter fra nærført elektrisk anlegg skal også fremgå. Eventuelle underlag med beregninger og målinger knyttet til slike tiltak oppbevares av autorisert virksomhet.</article><article class="legalP" id="kapittel-1-paragraf-9-ledd-4">Autorisert virksomhet plikter å utarbeide en samsvarserklæring/ferdigmelding som gir en beskrivelse av det arbeidet som er utført, og hvilke forskrifter, standarder og veiledninger som er fulgt. Skjema for ferdigmelding utarbeidet av Post- og teletilsynet, fylles ut og leveres eier av nett eller utstyr sammen med dokumentasjonen.</article><article class="legalP" id="kapittel-1-paragraf-9-ledd-5">Autorisert virksomhet som har utført installasjon, drift eller vedlikehold, skal oppbevare kopi av dokumentasjonen i minst 5 år.</article><article class="legalP" id="kapittel-1-paragraf-9-ledd-6">Post- og teletilsynet kan gi veiledning om utforming av dokumentasjonen.</article></article><article class="legalArticle" data-lovdata-URL="LTI/forskrift/2005-03-04-200/§10" data-name="§10" id="kapittel-1-paragraf-10"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Taushetsplikt</span></h3><article class="legalP" id="kapittel-1-paragraf-10-ledd-1">Autorisert virksomhet plikter å bevare taushet om innholdet av elektronisk kommunikasjon og andres bruk av elektronisk kommunikasjon i samsvar med lov om elektronisk kommunikasjon § 2-9.</article></article><article class="legalArticle" data-lovdata-URL="LTI/forskrift/2005-03-04-200/§11" data-name="§11" id="kapittel-1-paragraf-11"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Gebyr</span></h3><article class="legalP" id="kapittel-1-paragraf-11-ledd-1">Autorisert virksomhet skal betale årlig gebyr i samsvar med den til enhver tid gjeldende forskrift om gebyr for Post- og teletilsynet.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2005-03-04-200/KAPITTEL_2"><h2>Kapittel II. Teleinstallatør</h2><article class="legalArticle" data-lovdata-URL="LTI/forskrift/2005-03-04-200/§12" data-name="§12" id="kapittel-2-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Autorisasjon for teleinstallatørvirksomhet</span></h3><article class="legalP" id="kapittel-2-paragraf-1-ledd-1">Det kreves autorisasjon som teleinstallatør for virksomhet som installerer og vedlikeholder offentlige og private ekomnett og tilkoblet terminalutstyr, med unntak av ekomnett omfattet av § 14 og § 16.</article></article><article class="legalArticle" data-lovdata-URL="LTI/forskrift/2005-03-04-200/§13" data-name="§13" id="kapittel-2-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Krav til utdanning og praksis for kvalifisert person i teleinstallatørvirksomhet</span></h3><article class="legalP" id="kapittel-2-paragraf-2-ledd-1">Kvalifisert person skal ha<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">kunnskaper tilsvarende de som kreves ved eksamen fra fagskoles elektronikklinje</article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">ett års relevant praksis. Relevant fagutdanning kan erstatte inntil seks måneders praksis.</article></article></li></ul></article></article></section><section class="section" data-name="kapIII" id="kapittel-3" data-lovdata-URL="LTI/forskrift/2005-03-04-200/KAPITTEL_3"><h2>Kapittel III. Kabel-TV-installatør</h2><article class="legalArticle" data-lovdata-URL="LTI/forskrift/2005-03-04-200/§14" data-name="§14" id="kapittel-3-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Autorisasjon for kabel-TV-installatørvirksomhet</span></h3><article class="legalP" id="kapittel-3-paragraf-1-ledd-1">Det kreves autorisasjon som kabel-TV-installatør for virksomhet som installerer og vedlikeholder kabel-TV-nett bygget med koaksialkabelteknikk eller annen teknologi beregnet for overføring av punkt-til-multipunkt-signaler (kringkasting).</article></article><article class="legalArticle" data-lovdata-URL="LTI/forskrift/2005-03-04-200/§15" data-name="§15" id="kapittel-3-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Krav til utdanning og praksis for kvalifisert person i kabel-TV-installatørvirksomhet</span></h3><article class="legalP" id="kapittel-3-paragraf-2-ledd-1">Kvalifisert person skal ha<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">tekniske kunnskaper tilsvarende de som kreves ved eksamen fra linje for serviceelektroniker eller linje for telekommunikasjonsmontør ved videregående skole</article></article></li><li data-li-identifier="b)" data-name="b)"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">eksamen fra kurs i kabel-TV-teknikk eller tilsvarende teoretisk kompetanse</article></article></li><li data-li-identifier="c)" data-name="c)"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">ett års relevant praksis.</article></article></li></ul></article><article class="legalP" id="kapittel-3-paragraf-2-ledd-2">Post- og teletilsynet godkjenner kursplan for kurs i kabel-TV-teknikk. Kurset skal omfatte planlegging og dimensjonering av kabel-TV-nett.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2005-03-04-200/KAPITTEL_4"><h2>Kapittel IV. Radioinstallatør</h2><article class="legalArticle" data-lovdata-URL="LTI/forskrift/2005-03-04-200/§16" data-name="§16" id="kapittel-4-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Autorisasjon for radioinstallatørvirksomhet</span></h3><article class="legalP" id="kapittel-4-paragraf-1-ledd-1">Det kreves autorisasjon som radioinstallatør for virksomhet som installerer og vedlikeholder radioutstyr og offentlige og private ekomnett bygget med radioteknikk, med unntak for<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-1-ledd-1-punkt-1"><article class="legalP" id="kapittel-4-paragraf-1-ledd-1-punkt-1-ledd-1">installasjon av maritim VHF-radiostasjon i lystfartøy, dersom det foreligger skriftlig avtale om at autorisert radioinstallatør utfører nødvendige målinger og for øvrig kontrollerer at installasjonen er utført i samsvar med regler eller anvisninger for slik installasjon,</article></article></li><li data-li-identifier="b)" data-name="b)"><article class="listArticle" id="kapittel-4-paragraf-1-ledd-1-punkt-2"><article class="legalP" id="kapittel-4-paragraf-1-ledd-1-punkt-2-ledd-1">installasjon av radiostasjon og/eller transponderenhet om bord i norskregistrerte seilfly når dette utføres av seilflytekniker med gyldig seilflyteknikerbevis utvidet med elektrorettighet utstedt av Luftfartstilsynet, dersom det foreligger skriftlig avtale om at autorisert radioinstallatør utfører nødvendige målinger og for øvrig kontrollerer at installasjonen er utført i samsvar med regler eller anvisninger for slik installasjon,</article></article></li><li data-li-identifier="c)" data-name="c)"><article class="listArticle" id="kapittel-4-paragraf-1-ledd-1-punkt-3"><article class="legalP" id="kapittel-4-paragraf-1-ledd-1-punkt-3-ledd-1">installasjon av mobiltelefon i motorvogn som kan utføres av bilelektriker eller person med tilsvarende faglig bakgrunn dersom det kan dokumenteres at vedkommende har gjennomført nødvendig opplæring forhåndsgodkjent av Post- og teletilsynet og har nødvendige instrumenter for måling av strømtilførsel og tilpasning av antenne,</article></article></li><li data-li-identifier="d)" data-name="d)"><article class="listArticle" id="kapittel-4-paragraf-1-ledd-1-punkt-4"><article class="legalP" id="kapittel-4-paragraf-1-ledd-1-punkt-4-ledd-1">registrerte radioamatører ved installasjon og vedlikehold av eget radioamatørutstyr.</article></article></li></ul></article></article><article class="legalArticle" data-lovdata-URL="LTI/forskrift/2005-03-04-200/§17" data-name="§17" id="kapittel-4-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Typer autorisasjon for radioinstallatør</span></h3><article class="legalP" id="kapittel-4-paragraf-2-ledd-1">For radioutstyr og -nett gis<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-2-ledd-1-punkt-1"><article class="legalP" id="kapittel-4-paragraf-2-ledd-1-punkt-1-ledd-1">alminnelig autorisasjon som innebærer at virksomheten gis rett til å installere og utføre vedlikehold av radioutstyr og ekomnett bygget med radioteknikk eller</article></article></li><li data-li-identifier="b)" data-name="b)"><article class="listArticle" id="kapittel-4-paragraf-2-ledd-1-punkt-2"><article class="legalP" id="kapittel-4-paragraf-2-ledd-1-punkt-2-ledd-1">begrenset autorisasjon som innebærer at virksomheten gis rett til å installere og utføre vedlikehold av radioutstyr med unntak av utstyr som krever individuell frekvenstildeling.</article></article></li></ul></article></article><article class="legalArticle" data-lovdata-URL="LTI/forskrift/2005-03-04-200/§18" data-name="§18" id="kapittel-4-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Krav til utdanning og praksis for kvalifisert person i radioinstallatørvirksomhet</span></h3><article class="legalP" id="kapittel-4-paragraf-3-ledd-1">For alminnelig autorisasjon skal kvalifisert person ha<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-3-ledd-1-punkt-1"><article class="legalP" id="kapittel-4-paragraf-3-ledd-1-punkt-1-ledd-1">tekniske kunnskaper tilsvarende de som kreves ved eksamen fra elektronikklinje ved ingeniørhøgskole</article></article></li><li data-li-identifier="b)" data-name="b)"><article class="listArticle" id="kapittel-4-paragraf-3-ledd-1-punkt-2"><article class="legalP" id="kapittel-4-paragraf-3-ledd-1-punkt-2-ledd-1">ett års relevant praksis.</article></article></li></ul></article><article class="legalP" id="kapittel-4-paragraf-3-ledd-2">For begrenset autorisasjon skal kvalifisert person ha<ul class="defaultList"><li data-li-identifier="c)" data-name="c)"><article class="listArticle" id="kapittel-4-paragraf-3-ledd-2-punkt-1"><article class="legalP" id="kapittel-4-paragraf-3-ledd-2-punkt-1-ledd-1">tekniske kunnskaper tilsvarende de som kreves ved eksamen fra linje for serviceelektroniker ved videregående skole</article></article></li><li data-li-identifier="d)" data-name="d)"><article class="listArticle" id="kapittel-4-paragraf-3-ledd-2-punkt-2"><article class="legalP" id="kapittel-4-paragraf-3-ledd-2-punkt-2-ledd-1">seks måneders relevant praksis.</article></article></li></ul></article></article></section><section class="section" data-name="kapV" id="kapittel-5" data-lovdata-URL="LTI/forskrift/2005-03-04-200/KAPITTEL_5"><h2>Kapittel V. Tilsyn mv.</h2><article class="legalArticle" data-lovdata-URL="LTI/forskrift/2005-03-04-200/§19" data-name="§19" id="kapittel-5-paragraf-1"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Tilsyn</span></h3><article class="legalP" id="kapittel-5-paragraf-1-ledd-1">Post- og teletilsynet fører tilsyn med at bestemmelsene i forskriften og vedtak fastsatt med hjemmel i forskriften blir oppfylt.</article><article class="legalP" id="kapittel-5-paragraf-1-ledd-2">Autorisert virksomhet plikter å medvirke til tilsyn, jf. lov om elektronisk kommunikasjon § 10-3 og § 10-4.</article></article><article class="legalArticle" data-lovdata-URL="LTI/forskrift/2005-03-04-200/§20" data-name="§20" id="kapittel-5-paragraf-2"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Unntak</span></h3><article class="legalP" id="kapittel-5-paragraf-2-ledd-1">Post- og teletilsynet kan i særlige tilfeller gjøre unntak fra bestemmelser i forskriften.</article></article><article class="legalArticle" data-lovdata-URL="LTI/forskrift/2005-03-04-200/§21" data-name="§21" id="kapittel-5-paragraf-3"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Sanksjoner</span></h3><article class="legalP" id="kapittel-5-paragraf-3-ledd-1">Ved brudd på plikter etter forskriften kan Post- og teletilsynet gjennomføre sanksjoner etter lov om elektronisk kommunikasjon kapittel 10.</article><article class="legalP" id="kapittel-5-paragraf-3-ledd-2">Brudd på forskriften kan straffes etter lov om elektronisk kommunikasjon § 12-4.</article></article><article class="legalArticle" data-lovdata-URL="LTI/forskrift/2005-03-04-200/§22" data-name="§22" id="kapittel-5-paragraf-4"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Ikrafttreden</span></h3><article class="legalP" id="kapittel-5-paragraf-4-ledd-1">Forskriften trer i kraft 4. mars 2005.</article><article class="legalP" id="kapittel-5-paragraf-4-ledd-2">Fra samme dato oppheves forskrift 1. februar 2001 nr. 115 om autorisasjon for tele-, kabel-TV- og radioinstallatør (autorisasjonsforskriften).</article></article></section></main></body></html>