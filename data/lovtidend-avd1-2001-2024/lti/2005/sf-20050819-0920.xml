<!DOCTYPE html><html lang="no"><head><title>Instruks for Politiets sikkerhetstjeneste.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-08-19-920</dd><dt class="dokid">DokumentID</dt><dd class="dokid">LTI/forskrift/2005-08-19-920</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 11 s 1735</dd><dt class="dateInForce">I kraft fra</dt><dd class="dateInForce">2005-08-19</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-08-04-53/§29</li></ul></dd><dt class="dateOfPublication">Kunngjort</dt><dd class="dateOfPublication">2005-08-26</dd><dt class="journalNumber">Journalnummer</dt><dd class="journalNumber">2005-0808</dd><dt class="titleShort">Korttittel</dt><dd class="titleShort">Instruks for Politiets sikkerhetstjeneste</dd><dt class="title">Tittel</dt><dd class="title">Instruks for Politiets sikkerhetstjeneste.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 19. august 2005 med hjemmel i lov 4. august 1995 nr. 53 om politiet (politiloven) § 29. Fremmet av Justis- og politidepartementet.</dd><dt class="refid">RefID</dt><dd class="refid">forskrift/2005-08-19-920</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Instruks for Politiets sikkerhetstjeneste.<ul class="tocSubUl"><li>Kapittel I. Generelle bestemmelser<ul class="tocSubUl"><li>§ 1. Formålet med instruksen</li><li>§ 2. Styring og organisasjon</li><li>§ 3. Ledelse og ansvarsfordeling</li></ul></li><li>Kapittel II. Oppgaver utenom etterforskning<ul class="tocSubUl"><li>§ 4. Overordnet oppgave</li><li>§ 5. Forebygging</li><li>§ 6. Trusselvurdering og sikkerhetsrådgivning</li><li>§ 7. Personkontroll</li><li>§ 8. Beredskap og sikkerhet</li><li>§ 9. Annen polititjeneste og bistand til øvrig politi</li></ul></li><li>Kapittel III. Samarbeid mv.<ul class="tocSubUl"><li>§ 10. Nasjonalt samarbeid</li><li>§ 11. Samarbeid med andre lands etterretnings- og sikkerhetstjenester</li></ul></li><li>Kapittel IV. Behandling av opplysninger<ul class="tocSubUl"><li>§ 12. Definisjoner</li><li>§ 13. Formålsbestemthet og krav til nødvendighet</li><li>§ 14. Krav til opplysningenes kvalitet</li><li>§ 15. Personopplysninger som ikke kan behandles</li><li>§ 16. Internkontroll</li></ul></li><li>Kapittel V. Rapportering<ul class="tocSubUl"><li>§ 17. Rapportering til Justisdepartementet</li></ul></li><li>Kapittel VI. Administrative bestemmelser<ul class="tocSubUl"><li>§ 18. Ansettelser – behandling av personalsaker</li><li>§ 19. Taushetsplikt mv.</li><li>§ 20. Beordring mv.</li></ul></li><li>Kapittel VII. Avsluttende bestemmelser<ul class="tocSubUl"><li>§ 21. Utfyllende bestemmelser og mindre endringer</li><li>§ 22. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2005-08-19-920" id="dokument"><h1>Instruks for Politiets sikkerhetstjeneste.</h1><section class="section" data-name="kapI" id="kapittel-1" data-lovdata-URL="LTI/forskrift/2005-08-19-920/KAPITTEL_1"><h2>Kapittel I. Generelle bestemmelser</h2><article class="legalArticle" data-lovdata-URL="LTI/forskrift/2005-08-19-920/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formålet med instruksen</span></h3><article class="legalP" id="kapittel-1-paragraf-1-ledd-1">Instruksen utfyller politilovens bestemmelser og fastsetter nærmere regler om Politiets sikkerhetstjenestes oppgaver, virksomhet og organisasjon.</article><article class="legalP" id="kapittel-1-paragraf-1-ledd-2">Instruksen gjelder for enhver som er ansatt i Politiets sikkerhetstjeneste, samt øvrige ansatte i politiet når disse utfører oppgaver for tjenesten.</article></article><article class="legalArticle" data-lovdata-URL="LTI/forskrift/2005-08-19-920/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Styring og organisasjon</span></h3><article class="legalP" id="kapittel-1-paragraf-2-ledd-1">Politiets sikkerhetstjeneste er politifaglig og administrativt direkte underlagt Justisdepartementet.</article><article class="legalP" id="kapittel-1-paragraf-2-ledd-2">Etterforskning og påtalemessige forhold for Politiets sikkerhetstjeneste er regulert i straffeprosessloven, påtaleinstruksen og gjennom bestemmelser fra overordnet påtalemyndighet.</article><article class="legalP" id="kapittel-1-paragraf-2-ledd-3">Tjenestens organisasjon består av en sentral enhet (Den sentrale enhet) og underordnede enheter. Justisdepartementet fastsetter nærmere bestemmelser om organisatoriske forhold for tjenesten, jf. politiloven § 16.</article></article><article class="legalArticle" data-lovdata-URL="LTI/forskrift/2005-08-19-920/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Ledelse og ansvarsfordeling</span></h3><article class="legalP" id="kapittel-1-paragraf-3-ledd-1">Politiets sikkerhetstjeneste ledes av sjefen for Politiets sikkerhetstjeneste, som skal samordne tjenestens virksomhet i hele landet.</article><article class="legalP" id="kapittel-1-paragraf-3-ledd-2">Ledelsen utøves gjennom Den sentrale enhet, som kan gi generelle og spesielle direktiver for utøvelse av tjenesten og prioritering av oppgaver. Den sentrale enhet skal veilede, informere og bistå underordnede enheter.</article><article class="legalP" id="kapittel-1-paragraf-3-ledd-3">Den lokale politimester, med unntak av politimesteren i Oslo, og sysselmannen på Svalbard er ansvarlig for tjenestens virksomhet i sitt distrikt, under overordnet ledelse av sjefen for Politiets sikkerhetstjeneste.</article><article class="legalP" id="kapittel-1-paragraf-3-ledd-4">Den sentrale enhet er ansvarlig for tjenestens virksomhet i Oslo politidistrikt. Sjefen for Politiets sikkerhetstjeneste skal holde politimesteren i Oslo løpende orientert om forhold innenfor tjenestens ansvarsområde som berører Oslo politidistrikt.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2005-08-19-920/KAPITTEL_2"><h2>Kapittel II. Oppgaver utenom etterforskning</h2><article class="legalArticle" data-lovdata-URL="LTI/forskrift/2005-08-19-920/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Overordnet oppgave</span></h3><article class="legalP" id="kapittel-2-paragraf-1-ledd-1">Politiets sikkerhetstjeneste skal bidra til å sikre viktige samfunnsinteresser og gjennom sin virksomhet være et ledd i samfunnets samlede innsats for å fremme og befeste borgernes rettssikkerhet, trygghet og alminnelig velferd.</article></article><article class="legalArticle" data-lovdata-URL="LTI/forskrift/2005-08-19-920/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Forebygging</span></h3><article class="legalP" id="kapittel-2-paragraf-2-ledd-1">Politiets sikkerhetstjeneste skal utføre sine forebyggende oppgaver etter politiloven § 17b og § 17c ved blant annet å innhente, bearbeide, analysere og utveksle informasjon i samsvar med fastsatte prioriteringer.</article><article class="legalP" id="kapittel-2-paragraf-2-ledd-2">Sjef for Politiets sikkerhetstjeneste gir retningslinjer for bruk av ulovfestede metoder i forebyggende øyemed.</article><article class="legalP" id="kapittel-2-paragraf-2-ledd-3">Tjenesten skal også i samarbeid med øvrig politi forebygge trusler mot myndighetspersoner som nevnt i politiloven § 17d første ledd bokstav c.</article><article class="legalP" id="kapittel-2-paragraf-2-ledd-4">Begjæring om bruk av metoder som nevnt i politiloven § 17d, kan bare fremsettes av sjef eller assisterende sjef for Politiets sikkerhetstjeneste.</article></article><article class="legalArticle" data-lovdata-URL="LTI/forskrift/2005-08-19-920/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Trusselvurdering og sikkerhetsrådgivning</span></h3><article class="legalP" id="kapittel-2-paragraf-3-ledd-1">Politiets sikkerhetstjeneste skal av eget tiltak, eller etter anmodning fra Justisdepartementet, utarbeide trusselvurderinger og gi råd om tiltak av betydning for norske interesser, virksomheter og enkeltpersoners sikkerhet. Tjenesten kan yte tilsvarende bistand til departementene, Politidirektoratet, politidistriktene og sjefene for politiets særorganer.</article><article class="legalP" id="kapittel-2-paragraf-3-ledd-2">Tjenesten skal bistå ved gjennomføringen av sikkerhetstiltak i statsadministrasjonen, sårbar infrastruktur, forsknings- og undervisningsinstitusjoner, offentlig og privat næringsvirksomhet og annen virksomhet av betydning for viktige samfunnsinteresser.</article></article><article class="legalArticle" data-lovdata-URL="LTI/forskrift/2005-08-19-920/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Personkontroll</span></h3><article class="legalP" id="kapittel-2-paragraf-4-ledd-1">Den sentrale enhet skal foreta personkontroll til bruk ved sikkerhetsundersøkelser.</article></article><article class="legalArticle" data-lovdata-URL="LTI/forskrift/2005-08-19-920/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Beredskap og sikkerhet</span></h3><article class="legalP" id="kapittel-2-paragraf-5-ledd-1">Politiets sikkerhetstjeneste skal utarbeide og ajourføre beredskapsplaner for tjenesten og være i stand til å opprettholde de spesielle krav til sikkerhet og konfidensialitet som er en forutsetning for at tjenesten skal kunne ivareta sine oppgaver.</article></article><article class="legalArticle" data-lovdata-URL="LTI/forskrift/2005-08-19-920/§9" data-name="§9" id="kapittel-2-paragraf-6"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Annen polititjeneste og bistand til øvrig politi</span></h3><article class="legalP" id="kapittel-2-paragraf-6-ledd-1">Dersom det er nødvendig av hensyn til ivaretakelsen av tjenestens oppgaver, kan Politiets sikkerhetstjeneste foreta kontroll med tilreisende og fastboende utlendinger. Kontrolloppgaven skal i nødvendig grad utøves i samarbeid med øvrig politi og utlendingsmyndighetene.</article><article class="legalP" id="kapittel-2-paragraf-6-ledd-2">Den sentrale enhet har ansvaret for livvakttjenesten i samsvar med departementets bestemmelser.</article><article class="legalP" id="kapittel-2-paragraf-6-ledd-3">Politiets sikkerhetstjeneste kan bistå i forbindelse med bekjempelse av organisert kriminalitet, samt forbrytelser mot menneskeheten, folkemord og grove krigsforbrytelser.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2005-08-19-920/KAPITTEL_3"><h2>Kapittel III. Samarbeid mv.</h2><article class="legalArticle" data-lovdata-URL="LTI/forskrift/2005-08-19-920/§10" data-name="§10" id="kapittel-3-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Nasjonalt samarbeid</span></h3><article class="legalP" id="kapittel-3-paragraf-1-ledd-1">Politiets sikkerhetstjeneste skal samarbeide med Politidirektoratet, Etterretningstjenesten og Nasjonal sikkerhetsmyndighet. Planlegging og samordning av felles politiinnsats på viktige strategiske og/eller operative områder, skal skje i samarbeid med Politidirektoratet.</article><article class="legalP" id="kapittel-3-paragraf-1-ledd-2">Tjenesten skal for øvrig søke å bistå og samarbeide med offentlige myndigheter, organisasjoner og institusjoner.</article></article><article class="legalArticle" data-lovdata-URL="LTI/forskrift/2005-08-19-920/§11" data-name="§11" id="kapittel-3-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Samarbeid med andre lands etterretnings- og sikkerhetstjenester</span></h3><article class="legalP" id="kapittel-3-paragraf-2-ledd-1">Politiets sikkerhetstjeneste skal samarbeide med andre lands etterretnings- og sikkerhetsmyndigheter.</article><article class="legalP" id="kapittel-3-paragraf-2-ledd-2">Etablering av samarbeid og nye avtaler skal godkjennes av departementet på forhånd.</article><article class="legalP" id="kapittel-3-paragraf-2-ledd-3">Informasjon gitt av utenlandske tjenester til Politiets sikkerhetstjeneste kan ikke utleveres til andre uten etter samtykke fra vedkommende tjeneste. Før slik utlevering finner sted, skal Politiets sikkerhetstjeneste vurdere om utleveringen er nødvendig, samt etablere tilstrekkelig kildebeskyttelse.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2005-08-19-920/KAPITTEL_4"><h2>Kapittel IV. Behandling av opplysninger</h2><article class="legalArticle" data-lovdata-URL="LTI/forskrift/2005-08-19-920/§12" data-name="§12" id="kapittel-4-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Definisjoner</span></h3><article class="legalP" id="kapittel-4-paragraf-1-ledd-1">I denne instruksen forstås med<ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-1-ledd-1-punkt-1"><article class="legalP" id="kapittel-4-paragraf-1-ledd-1-punkt-1-ledd-1"><i>behandling av opplysninger:</i> enhver elektronisk eller manuell bruk av opplysninger, som f.eks. innsamling, registrering, systematisering, oppbevaring, tilpasning, endring, gjenfinning, søking, videreformidling ved overføring, spredning eller andre former for tilgjengeliggjøring, sammenstilling eller samkjøring, sletting eller tilintetgjøring eller en kombinasjon av slike bruksmåter,</article></article></li><li data-li-identifier="2." data-name="2."><article class="listArticle" id="kapittel-4-paragraf-1-ledd-1-punkt-2"><article class="legalP" id="kapittel-4-paragraf-1-ledd-1-punkt-2-ledd-1"><i>ikke-verifisert opplysning:</i> opplysning hvis korrekthet ikke er avklart,</article></article></li><li data-li-identifier="3." data-name="3."><article class="listArticle" id="kapittel-4-paragraf-1-ledd-1-punkt-3"><article class="legalP" id="kapittel-4-paragraf-1-ledd-1-punkt-3-ledd-1"><i>registrert:</i> fysisk eller juridisk person opplysninger kan knyttes til.</article></article></li></ul></article></article><article class="legalArticle" data-lovdata-URL="LTI/forskrift/2005-08-19-920/§13" data-name="§13" id="kapittel-4-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Formålsbestemthet og krav til nødvendighet</span></h3><article class="legalP" id="kapittel-4-paragraf-2-ledd-1">Politiets sikkerhetstjeneste kan bare bruke opplysninger til det formålet de er innhentet for og til andre politimessige formål og forvaltningsvirksomhet i tjenesten, med mindre annet er bestemt i lov eller i medhold av lov. Det kreves også at behandling av opplysninger etter paragrafen her må være nødvendig for disse formålene. I tillegg må vilkårene i annet ledd være oppfylt.</article><article class="legalP" id="kapittel-4-paragraf-2-ledd-2">Utenfor den enkelte straffesak kan opplysninger bare behandles av Politiets sikkerhetstjeneste der det:<ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-2-ledd-2-punkt-1"><article class="legalP" id="kapittel-4-paragraf-2-ledd-2-punkt-1-ledd-1"><ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-2-ledd-2-punkt-1-ledd-1-punkt-1"><article class="legalP" id="kapittel-4-paragraf-2-ledd-2-punkt-1-ledd-1-punkt-1-ledd-1">ved opprettelse av forebyggende sak er grunn til å undersøke om noen forbereder et straffbart forhold som Politiets sikkerhetstjeneste har til oppgave å forebygge, eller</article></article></li><li data-li-identifier="b)" data-name="b)"><article class="listArticle" id="kapittel-4-paragraf-2-ledd-2-punkt-1-ledd-1-punkt-2"><article class="legalP" id="kapittel-4-paragraf-2-ledd-2-punkt-1-ledd-1-punkt-2-ledd-1">for øvrig anses nødvendig i forebyggende øyemed å behandle opplysninger av betydning for utførelsen av arbeidsoppgavene i politiloven § 17b eller § 17d, herunder opplysninger om utlending der det etter en konkret sikkerhetsmessig vurdering anses nødvendig å behandle slike opplysninger. Ved denne nødvendighetsvurderingen må det tas i betraktning om behandlingen er forholdsmessig ut fra om utlendingen kommer fra land eller områder som det i henhold til aktuell trusselvurdering knytter seg en risiko til i forhold til oppgavene etter politiloven § 17b og § 17c, eller hans bakgrunn for øvrig. Tilsvarende kan Politiets sikkerhetstjeneste også behandle opplysninger om referansepersoner i Norge for slike utlendinger.</article></article></li></ul></article></article></li><li data-li-identifier="2." data-name="2."><article class="listArticle" id="kapittel-4-paragraf-2-ledd-2-punkt-2"><article class="legalP" id="kapittel-4-paragraf-2-ledd-2-punkt-2-ledd-1">er nødvendig for tjenestens utarbeidelse av trusselvurderinger.</article></article></li><li data-li-identifier="3." data-name="3."><article class="listArticle" id="kapittel-4-paragraf-2-ledd-2-punkt-3"><article class="legalP" id="kapittel-4-paragraf-2-ledd-2-punkt-3-ledd-1">er nødvendig for samarbeidet med andre lands politimyndigheter og sikkerhets- og etterretningstjenester.</article></article></li><li data-li-identifier="4." data-name="4."><article class="listArticle" id="kapittel-4-paragraf-2-ledd-2-punkt-4"><article class="legalP" id="kapittel-4-paragraf-2-ledd-2-punkt-4-ledd-1">er nødvendig for personkontroll eller akkreditering. Politiets sikkerhetstjeneste kan ikke innhente eller behandle opplysninger utelukkende fordi opplysningene kan være av betydning for en fremtidig personkontroll.</article></article></li><li data-li-identifier="5." data-name="5."><article class="listArticle" id="kapittel-4-paragraf-2-ledd-2-punkt-5"><article class="legalP" id="kapittel-4-paragraf-2-ledd-2-punkt-5-ledd-1">er nødvendig av hensyn til notoritet å dokumentere hvilken overskuddsinformasjon som er gjort tilgjengelig for andre.</article></article></li></ul></article><article class="legalP" id="kapittel-4-paragraf-2-ledd-3">I den enkelte straffesak følger adgangen til å behandle opplysninger reglene i straffeprosessloven § 224 og § 226.</article></article><article class="legalArticle" data-lovdata-URL="LTI/forskrift/2005-08-19-920/§14" data-name="§14" id="kapittel-4-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Krav til opplysningenes kvalitet</span></h3><article class="legalP" id="kapittel-4-paragraf-3-ledd-1">Opplysninger som behandles skal<ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-3-ledd-1-punkt-1"><article class="legalP" id="kapittel-4-paragraf-3-ledd-1-punkt-1-ledd-1">være tilstrekkelige og relevante for formålet med behandlingen,</article></article></li><li data-li-identifier="2." data-name="2."><article class="listArticle" id="kapittel-4-paragraf-3-ledd-1-punkt-2"><article class="legalP" id="kapittel-4-paragraf-3-ledd-1-punkt-2-ledd-1">være korrekte og oppdaterte, og</article></article></li><li data-li-identifier="3." data-name="3."><article class="listArticle" id="kapittel-4-paragraf-3-ledd-1-punkt-3"><article class="legalP" id="kapittel-4-paragraf-3-ledd-1-punkt-3-ledd-1">ikke lagres lenger enn det som er nødvendig ut fra formålet med behandlingen.</article></article></li></ul></article><article class="legalP" id="kapittel-4-paragraf-3-ledd-2">Opplysninger som er ikke-verifiserte kan behandles dersom det er nødvendig ut fra formålet med behandlingen. Det skal fremgå at opplysningen ikke er verifisert.</article></article><article class="legalArticle" data-lovdata-URL="LTI/forskrift/2005-08-19-920/§15" data-name="§15" id="kapittel-4-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Personopplysninger som ikke kan behandles</span></h3><article class="legalP" id="kapittel-4-paragraf-4-ledd-1">Opplysninger om en person kan ikke behandles kun på bakgrunn av hva som er kjent om personens etnisitet eller nasjonale bakgrunn, politisk, religiøs eller filosofisk overbevisning, fagforeningstilhørighet eller opplysninger om helsemessige eller seksuelle forhold.</article></article><article class="legalArticle" data-lovdata-URL="LTI/forskrift/2005-08-19-920/§16" data-name="§16" id="kapittel-4-paragraf-5"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Internkontroll</span></h3><article class="legalP" id="kapittel-4-paragraf-5-ledd-1">Sjefen for Politiets sikkerhetstjeneste skal sørge for å etablere et internkontrollsystem som blant annet sikrer opplysningenes kvalitet og ivaretar rettssikkerheten og personvernet.</article><article class="legalP" id="kapittel-4-paragraf-5-ledd-2">Politiets sikkerhetstjeneste skal utarbeide nærmere retningslinjer for behandling av opplysninger i henhold til dette kapitlet. Retningslinjene skal godkjennes av Justisdepartementet.</article></article></section><section class="section" data-name="kapV" id="kapittel-5" data-lovdata-URL="LTI/forskrift/2005-08-19-920/KAPITTEL_5"><h2>Kapittel V. Rapportering</h2><article class="legalArticle" data-lovdata-URL="LTI/forskrift/2005-08-19-920/§17" data-name="§17" id="kapittel-5-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Rapportering til Justisdepartementet</span></h3><article class="legalP" id="kapittel-5-paragraf-1-ledd-1">Sjefen for Politiets sikkerhetstjeneste skal rapportere til Justisdepartementet om alle saker av viktighet. Når det gjelder etterforskningssaker skal Justisdepartementet kun orienteres.</article></article></section><section class="section" data-name="kapVI" id="kapittel-6" data-lovdata-URL="LTI/forskrift/2005-08-19-920/KAPITTEL_6"><h2>Kapittel VI. Administrative bestemmelser</h2><article class="legalArticle" data-lovdata-URL="LTI/forskrift/2005-08-19-920/§18" data-name="§18" id="kapittel-6-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Ansettelser – behandling av personalsaker</span></h3><article class="legalP" id="kapittel-6-paragraf-1-ledd-1">Nærmere bestemmelser om ansettelser, ansettelsesmyndighet og kunngjøringer mv. ved Den sentrale enhet følger av eget personalreglement, jf. reglement stadfestet av Arbeids- og administrasjonsdepartementet 9. april 2004 og med senere endringer, mens ansettelser mv. ved underliggende enheter i Politiets sikkerhetstjeneste (politidistriktene) ivaretas gjennom felles personalreglement for politidistriktene og øvrige særorganer i politiet, jf. reglement stadfestet av Moderniseringsdepartementet 17. november 2004.</article><article class="legalP" id="kapittel-6-paragraf-1-ledd-2">I ansettelsessaker i politidistriktene skal sjefen for Politiets sikkerhetstjeneste gis anledning til å uttale seg før politimesteren avgir innstiling. Det samme gjelder ved uttak og utskifting av personell (lokale beordringer) samt andre saker vedrørende personell i Politiets sikkerhetstjeneste som behandles av lokalt ansettelsesråd.</article><article class="legalP" id="kapittel-6-paragraf-1-ledd-3">Justisdepartementet kan i medhold av politiloven § 19 femte ledd fastsette tilsettingsmåten, herunder bruk av åremål, for ulike stillingskategorier i tjenesten.</article><article class="legalP" id="kapittel-6-paragraf-1-ledd-4">Personell som ansettes i Politiets sikkerhetstjeneste må sikkerhetsklareres for minst Hemmelig.</article></article><article class="legalArticle" data-lovdata-URL="LTI/forskrift/2005-08-19-920/§19" data-name="§19" id="kapittel-6-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Taushetsplikt mv.</span></h3><article class="legalP" id="kapittel-6-paragraf-2-ledd-1">Generelle bestemmelser om taushetsplikt i politiet, herunder Politiets sikkerhetstjeneste, er regulert i politiloven § 24.</article><article class="legalP" id="kapittel-6-paragraf-2-ledd-2">Behandling av skjermingsverdig informasjon er regulert i lov 20. mars 1998 nr. 10 om forebyggende sikkerhet (sikkerhetsloven) med forskrifter, og i beskyttelsesinstruksen fastsatt ved kgl.res. 17. mars 1972 nr. 3352.</article><article class="legalP" id="kapittel-6-paragraf-2-ledd-3">Sjefen for Politiets sikkerhetstjeneste kan fastsette utfyllende bestemmelser om behandling av og rutiner for utveksling av informasjon, og skal ta nødvendige forholdsregler for å hindre at uvedkommende får kjennskap til tjenestens saker, arbeidsmetoder, vitners og kilders identitet mv.</article></article><article class="legalArticle" data-lovdata-URL="LTI/forskrift/2005-08-19-920/§20" data-name="§20" id="kapittel-6-paragraf-3"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Beordring mv.</span></h3><article class="legalP" id="kapittel-6-paragraf-3-ledd-1">Sjefen for Politiets sikkerhetstjeneste kan for et tidsrom av inntil 12 måneder treffe bestemmelse om beordring av embets- og tjenestemenn uten hensyn til distriktsgrenser, samt til å gjennomgå kurs ved Politihøgskolen eller annen utdanning for tjenesten. Beordring for lengre tidsrom foretas av Justisdepartementet. Beordringsadgangen gjelder ikke personell uten politimyndighet.</article><article class="legalP" id="kapittel-6-paragraf-3-ledd-2">Personellet i Politiets sikkerhetstjeneste må ikke uten samtykke av sjefen for Politiets sikkerhetstjeneste pålegges annen polititjeneste, med mindre ekstraordinære forhold krever det. Uniformert tjeneste skal godkjennes av sjefen for Politiets sikkerhetstjeneste.</article></article></section><section class="section" data-name="kapVII" id="kapittel-7" data-lovdata-URL="LTI/forskrift/2005-08-19-920/KAPITTEL_7"><h2>Kapittel VII. Avsluttende bestemmelser</h2><article class="legalArticle" data-lovdata-URL="LTI/forskrift/2005-08-19-920/§21" data-name="§21" id="kapittel-7-paragraf-1"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Utfyllende bestemmelser og mindre endringer</span></h3><article class="legalP" id="kapittel-7-paragraf-1-ledd-1">Justisdepartementet kan gi utfyllende bestemmelser til instruksen. Departementet delegeres myndighet til å foreta mindre endringer av instruksen.</article></article><article class="legalArticle" data-lovdata-URL="LTI/forskrift/2005-08-19-920/§22" data-name="§22" id="kapittel-7-paragraf-2"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Ikrafttredelse</span></h3><article class="legalP" id="kapittel-7-paragraf-2-ledd-1">Denne instruks trer i kraft straks.</article></article></section></main></body></html>