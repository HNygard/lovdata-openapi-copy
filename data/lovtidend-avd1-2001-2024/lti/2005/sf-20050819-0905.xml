<!DOCTYPE html><html lang="no"><head><title>Forskrift om endring i forskrift om regulering av eksporten av fisk og fiskevarer.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-08-19-905</dd><dt class="dokid">DokumentID</dt><dd class="dokid">LTI/forskrift/2005-08-19-905</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 11 s 1721</dd><dt class="dateInForce">I kraft fra</dt><dd class="dateInForce">2005-09-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1991-03-22-157</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1990-04-27-9/§2</li><li>lov/1990-04-27-9/§3</li><li>lov/1990-04-27-9/§6</li><li>lov/1990-04-27-9/§7</li><li>lov/1990-04-27-9/§8</li></ul></dd><dt class="dateOfPublication">Kunngjort</dt><dd class="dateOfPublication">2005-08-23</dd><dt class="journalNumber">Journalnummer</dt><dd class="journalNumber">2005-0798</dd><dt class="titleShort">Korttittel</dt><dd class="titleShort">Endr. i forskrift om fiskeeksport</dd><dt class="title">Tittel</dt><dd class="title">Forskrift om endring i forskrift om regulering av eksporten av fisk og fiskevarer.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 19. august 2005 med hjemmel i lov 27. april 1990 nr. 9 om regulering av eksporten av fisk og fiskevarer § 2, § 3, § 6, § 7 og § 8. Fremmet av Fiskeri- og kystdepartementet.</dd><dt class="refid">RefID</dt><dd class="refid">forskrift/2005-08-19-905</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om regulering av eksporten av fisk og fiskevarer.<ul class="tocSubUl"><li>I<ul class="tocSubUl"><li>§ 1. Registrering av eksportører</li><li>§ 2. Sletting av eksportører fra registeret</li><li>§ 4. Årlig avgift og markedsavgift</li><li>§ 5. Eksportutvalget for fisk AS</li><li>§ 6. Oppgaver for Eksportutvalget, Fiskeridirektoratet og tollvesenet</li><li>§ 7. Taushetsplikt</li><li>§ 8. Opplysningsplikt</li></ul></li><li>II</li><li>III</li></ul></li></ul></dd></dl></header><main class="documentBody" data-lovdata-URL="LTI/forskrift/2005-08-19-905" id="dokument"><h1>Forskrift om endring i forskrift om regulering av eksporten av fisk og fiskevarer.</h1><section class="section" data-name="kapI" id="kapittel-1" data-lovdata-URL="LTI/forskrift/2005-08-19-905/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 22. mars 1991 nr. 157 om regulering av eksporten av fisk og fiskevarer gjøres følgende endringer:</article> <article class="defaultP" margin-top="true">§ 1 og § 2 skal lyde:</article><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Registrering av eksportører</span></span><article class="legalP" id="kapittel-1-foreslåttparagraf-1-ledd-1">Det er forbudt å eksportere fisk og fiskevarer uten at eksportøren er registrert i Eksportutvalget for fisk AS (Eksportutvalget), sitt register over eksportører som har rett til å eksportere fisk og fiskevarer. Virksomheter som søker om å bli registrert skal registreres dersom den årlige avgiften til Eksportutvalget er betalt, jf. § 4 første ledd punkt 1. Eksportutvalget kan i særlige tilfeller dispensere fra kravet om registrering. Enkeltvedtak fattet av Eksportutvalget etter denne paragraf kan påklages til Fiskeri- og kystdepartementet.</article></article><article class="futureLegalArticle" data-name="§2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Sletting av eksportører fra registeret</span></span><article class="legalP" id="kapittel-1-foreslåttparagraf-2-ledd-1">Eksportutvalget sletter registrerte eksportører fra registeret dersom den årlige avgiften ikke blir betalt. Enkeltvedtak Eksportutvalget treffer etter denne paragraf kan påklages til Fiskeri- og kystdepartementet.</article></article> <article class="defaultP" margin-top="true">§ 3 tredje ledd skal lyde:</article><article class="legalP" id="kapittel-1-ledd-2">Fiskeri- og kystdepartementet kan dispensere fra vedtak som er gjort i medhold av denne paragraf.</article> <article class="defaultP" margin-top="true">§ 4, § 5, § 6, § 7 og § 8 skal lyde:</article><article class="futureLegalArticle" data-name="§4" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Årlig avgift og markedsavgift</span></span><article class="legalP" id="kapittel-1-foreslåttparagraf-3-ledd-1">Til finansiering av de oppgaver som fremgår av § 6 i denne forskrift skal det svares en årlig avgift og en markedsavgift.<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-3-ledd-1-punkt-1"><article class="legalP" id="kapittel-1-foreslåttparagraf-3-ledd-1-punkt-1-ledd-1">Registrerte eksportører skal svare en årlig avgift på kroner 15.000 til Eksportutvalget. Eksportører av ferskvannsfisk svarer en årlig avgift på 30% av ordinær avgift. Ved første gangs registrering svares en avgift for to år på forskudd. Innbetalt avgift kan ikke kreves tilbakebetalt. Avgiftsnivået er upåvirket av når i året registreringen finner sted.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-3-ledd-1-punkt-2"><article class="legalP" id="kapittel-1-foreslåttparagraf-3-ledd-1-punkt-2-ledd-1"><ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-ledd-1-punkt-2-ledd-1-punkt-1"><article class="legalP" id="kapittel-1-foreslåttparagraf-3-ledd-1-punkt-2-ledd-1-punkt-1-ledd-1">Det skal svares en markedsavgift på 3 promille av fob-verdien av eksportert fisk og fiskevarer, med unntak av produkter nevnt i bokstav b, d og e.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-ledd-1-punkt-2-ledd-1-punkt-2"><article class="legalP" id="kapittel-1-foreslåttparagraf-3-ledd-1-punkt-2-ledd-1-punkt-2-ledd-1">Det skal svares en markedsavgift på 7,5 promille av fob-verdien for laks og ørret og produkter av disse med unntak av produkter som nevnt i bokstav c og d.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-3-ledd-1-punkt-2-ledd-1-punkt-3"><article class="legalP" id="kapittel-1-foreslåttparagraf-3-ledd-1-punkt-2-ledd-1-punkt-3-ledd-1">For røkt laks og ørret skal det svares markedsavgift etter bokstav a.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-3-ledd-1-punkt-2-ledd-1-punkt-4"><article class="legalP" id="kapittel-1-foreslåttparagraf-3-ledd-1-punkt-2-ledd-1-punkt-4-ledd-1">Det skal svares en markedsavgift på 2 promille av fob-verdien for varer som kommer inn under tolltariffens kap. 16.04 – fisk, tilberedt eller konservert, og kap. 16.05 – krepsdyr og bløtdyr, tilberedt eller konservert.</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-3-ledd-1-punkt-2-ledd-1-punkt-5"><article class="legalP" id="kapittel-1-foreslåttparagraf-3-ledd-1-punkt-2-ledd-1-punkt-5-ledd-1">Det skal svares en markedsavgift på 7,5 promille av fob-verdien for tørrfisk, klippfisk og saltfisk (herunder saltfilét) samt produkter av disse, med unntak av tørkede fiskehoder som svarer markedsavgift etter bokstav a og produkter som nevnt i bokstav d.</article></article></li></ul></article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-3-ledd-1-punkt-3"><article class="legalP" id="kapittel-1-foreslåttparagraf-3-ledd-1-punkt-3-ledd-1">Det svares ikke markedsavgift for følgende forsendelser: <ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-ledd-1-punkt-3-ledd-1-punkt-1"><article class="legalP" id="kapittel-1-foreslåttparagraf-3-ledd-1-punkt-3-ledd-1-punkt-1-ledd-1">Varer hvor markedsavgiften for en sending er mindre enn kr 150.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-ledd-1-punkt-3-ledd-1-punkt-2"><article class="legalP" id="kapittel-1-foreslåttparagraf-3-ledd-1-punkt-3-ledd-1-punkt-2-ledd-1">Fisk og fiskevarer til Verdens Matvareprogram.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-3-ledd-1-punkt-3-ledd-1-punkt-3"><article class="legalP" id="kapittel-1-foreslåttparagraf-3-ledd-1-punkt-3-ledd-1-punkt-3-ledd-1">Fisk og fiskevarer kanalisert via hjelpeorganisasjoner.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-3-ledd-1-punkt-3-ledd-1-punkt-4"><article class="legalP" id="kapittel-1-foreslåttparagraf-3-ledd-1-punkt-3-ledd-1-punkt-4-ledd-1">Varer som Mattilsynet ikke godkjenner for import og som derfor sendes ut av Norge.</article></article></li></ul></article></article></li></ul></article><article class="legalP" id="kapittel-1-foreslåttparagraf-3-ledd-2">Fiskeri- og kystdepartementet kan – når særlige grunner taler for det – ved forskrift endre avgiftssatsen i punkt 1 og punkt 2. Departementet kan også ved forskrift fastsette ulik markedsavgift etter bearbeidingsgraden på råstoffet eller råstoffets art.</article><article class="legalP" id="kapittel-1-foreslåttparagraf-3-ledd-3">Markedsavgift som omtalt under punkt 2 er tvangsgrunnlag for utlegg.</article><article class="legalP" id="kapittel-1-foreslåttparagraf-3-ledd-4">Markedsavgiften som omtales under punkt 2 oppkreves i samsvar med bestemmelsene i forskrift 13. desember 2000 nr. 1253 om samordnet innkreving av avgift på fiskeeksport til Eksportutvalget for fisk AS og til forskning og utvikling.</article></article><article class="futureLegalArticle" data-name="§5" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Eksportutvalget for fisk AS</span></span><article class="legalP" id="kapittel-1-foreslåttparagraf-4-ledd-1">Eksportutvalget skal ha hovedkontor i Tromsø.</article><article class="legalP" id="kapittel-1-foreslåttparagraf-4-ledd-2">Selskapets styre og varamedlemmer velges av generalforsamlingen. Dette gjelder ikke styremedlemmer og observatør som de ansatte i selskapet kan kreve skal velges av og blant de ansatte jf. aksjeloven § 6-4. Styret som velges av generalforsamlingen skal bestå av syv medlemmer. Fem medlemmer med numeriske varamedlemmer skal velges på grunnlag av forslag fra Fiskeri- og havbruksnæringens landsforening. Ett medlem med personlig varamedlem skal velges på grunnlag av forslag fra Norges Fiskarlag. Ett medlem med personlig varamedlem skal velges på grunnlag av forslag fra Landsorganisasjonen i Norge.</article><article class="legalP" id="kapittel-1-foreslåttparagraf-4-ledd-3">Styrets leder og nestleder velges av generalforsamlingen blant styrets medlemmer.</article><article class="legalP" id="kapittel-1-foreslåttparagraf-4-ledd-4">Forslagene skal i utgangspunktet utgjøre det dobbelte av organisasjonens representanter i styret. Det samme gjelder med hensyn til varamedlemmer. Generalforsamlingen kan velge medlemmer og varamedlemmer uavhengig av forslagene, dersom forslagene ikke er i samsvar med dette utgangspunktet, dersom forslagene ikke er i samsvar med aksjelovens bestemmelser om representasjon av begge kjønn i styret i statsaksjeselskaper, eller det foreligger andre særlige hensyn.</article><article class="legalP" id="kapittel-1-foreslåttparagraf-4-ledd-5">Medlemmer og varamedlemmer, med unntak av de ansattes representanter, oppnevnes for en periode på to år og kan maksimalt oppnevnes fire ganger.</article></article><article class="futureLegalArticle" data-name="§6" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Oppgaver for Eksportutvalget, Fiskeridirektoratet og tollvesenet</span></span><article class="legalP" id="kapittel-1-foreslåttparagraf-5-ledd-1">Eksportutvalget skal være rådgivende for Fiskeri- og kystdepartementet i spørsmål som gjelder eksport, omsetning og produksjon som henger sammen med eksport, i den utstrekning departementet bestemmer.</article><article class="legalP" id="kapittel-1-foreslåttparagraf-5-ledd-2">Eksportutvalget skal tjene som formidler av informasjon til næringens utøvere, deres organisasjoner og myndighetene.</article><article class="legalP" id="kapittel-1-foreslåttparagraf-5-ledd-3">Eksportutvalget organiserer en eksportstipendiatordning, og skal fungere som kontaktledd mellom institusjoner for forskning og utdanning innenfor markedsføring av fisk og fiskeprodukter.</article><article class="legalP" id="kapittel-1-foreslåttparagraf-5-ledd-4">Eksportutvalget har ansvar for registrering og sletting av eksportører i samsvar med bestemmelsene i § 1 og § 2 i denne forskrift.</article><article class="legalP" id="kapittel-1-foreslåttparagraf-5-ledd-5">Eksportutvalget kan sette i verk og administrere felles innenlands og utenlands markedstiltak og annet eksportfremmende arbeid, alene eller i samarbeid med andre organisasjoner og myndigheter.</article><article class="legalP" id="kapittel-1-foreslåttparagraf-5-ledd-6">Tollvesenet innkrever og fastsetter markedsavgiften og fører kontroll med at forbudet mot eksport fra eksportører som ikke er registrerte, overholdes.</article><article class="legalP" id="kapittel-1-foreslåttparagraf-5-ledd-7">Fiskeridirektoratet fører kontroll med at forskrifter som blir fastsatt med hjemmel i lov om regulering av eksporten av fisk og fiskevarer § 4 og § 5 overholdes.</article><article class="legalP" id="kapittel-1-foreslåttparagraf-5-ledd-8">Selskapet oppløses etter reglene om oppløsning og avvikling i aksjeloven kapittel 16. Gjenværende formue skal anvendes til fordel for fiskeri- og havbruksnæringen i samsvar med formål som er omtalt i denne paragraf eller tilgrensende fellesformål for fiskeeksporten.</article></article><article class="futureLegalArticle" data-name="§7" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 7</span>. <span class="legalArticleTitle">Taushetsplikt</span></span><article class="legalP" id="kapittel-1-foreslåttparagraf-6-ledd-1">Forvaltningslovens bestemmelser om taushetsplikt får anvendelse for medlemmer, varamedlemmer og observatør i styret, samt ansatte, i saker om enkeltvedtak som Eksportutvalget treffer etter § 1 og § 2 i denne forskrift. Selskapets vedtekter skal inneholde bestemmelser om taushetsplikt om forhold som ikke omfattes av første punktum.</article></article><article class="futureLegalArticle" data-name="§8" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 8</span>. <span class="legalArticleTitle">Opplysningsplikt</span></span><article class="legalP" id="kapittel-1-foreslåttparagraf-7-ledd-1">Eksportører plikter å gi Eksportutvalget, Fiskeridirektoratet og tollvesenet de opplysninger som organene krever for å oppfylle sine oppgaver etter lov om regulering av eksporten av fisk og fiskevarer og denne forskrift.</article><article class="legalP" id="kapittel-1-foreslåttparagraf-7-ledd-2">Pålegg om å gi opplysninger kan påklages til Fiskeri- og kystdepartementet eller til det organ som departementet bemyndiger.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2005-08-19-905/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Fiskeri- og kystdepartementet kan gjøre endringer i forskrift 22. mars 1991 nr. 157 om regulering av eksporten av fisk og fiskevarer.</article></section><section class="section" data-name="kapIII" id="kapittel-3" data-lovdata-URL="LTI/forskrift/2005-08-19-905/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">Denne forskriften trer i kraft 1. september 2005.</article></section></main></body></html>