<!DOCTYPE html><html lang="no"><head><title>Vedtekter for Meteorologisk institutt.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-12-09-1431</dd><dt class="dokid">DokumentID</dt><dd class="dokid">LTI/forskrift/2005-12-09-1431</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 15 s 2290</dd><dt class="dateInForce">I kraft fra</dt><dd class="dateInForce">2006-01-01</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">2005-12-13</dd><dt class="journalNumber">Journalnummer</dt><dd class="journalNumber">2005-1146</dd><dt class="titleShort">Korttittel</dt><dd class="titleShort">Vedtekter for Meteorologisk institutt</dd><dt class="title">Tittel</dt><dd class="title">Vedtekter for Meteorologisk institutt.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 9. desember 2005. Fremmet av Utdannings- og forskningsdepartementet.</dd><dt class="refid">RefID</dt><dd class="refid">forskrift/2005-12-09-1431</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Vedtekter for Meteorologisk institutt.<ul class="tocSubUl"><li>I<ul class="tocSubUl"><li>§ 1. Formål</li><li>§ 2. Instituttets ledelse</li><li>§ 3. Styret</li><li>§ 4. Direktør</li><li>§ 5. Status og fullmakter</li><li>§ 6. Vedtekter</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2005-12-09-1431" id="dokument"><h1>Vedtekter for Meteorologisk institutt.</h1><section class="section" data-name="kapI" id="kapittel-1" data-lovdata-URL="LTI/forskrift/2005-12-09-1431/KAPITTEL_1"><h2 data-text-align="center">I</h2><article class="legalArticle" data-lovdata-URL="LTI/forskrift/2005-12-09-1431/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Meteorologisk institutt står for den offentlige meteorologiske tjeneste for sivile og militære formål.</article><article class="legalP" id="kapittel-1-paragraf-1-ledd-2">Instituttet skal arbeide for at myndigheter, næringslivet, institusjoner og allmennheten best mulig kan vareta sine interesser for sikring av liv og verdier, for planlegging og for vern av miljøet. Instituttet skal blant annet:<ul class="defaultList"><li data-li-identifier="a." data-name="a."><article class="listArticle" id="kapittel-1-paragraf-1-ledd-2-punkt-1"><article class="legalP" id="kapittel-1-paragraf-1-ledd-2-punkt-1-ledd-1">utarbeide værvarsler</article></article></li><li data-li-identifier="b." data-name="b."><article class="listArticle" id="kapittel-1-paragraf-1-ledd-2-punkt-2"><article class="legalP" id="kapittel-1-paragraf-1-ledd-2-punkt-2-ledd-1">studere Norges klima og gi klimatologiske utredninger</article></article></li><li data-li-identifier="c." data-name="c."><article class="listArticle" id="kapittel-1-paragraf-1-ledd-2-punkt-3"><article class="legalP" id="kapittel-1-paragraf-1-ledd-2-punkt-3-ledd-1">innhente meteorologiske data i Norge, nærliggende havområder og på Svalbard</article></article></li><li data-li-identifier="d." data-name="d."><article class="listArticle" id="kapittel-1-paragraf-1-ledd-2-punkt-4"><article class="legalP" id="kapittel-1-paragraf-1-ledd-2-punkt-4-ledd-1">drive forsknings- og utviklingsarbeid</article></article></li><li data-li-identifier="e." data-name="e."><article class="listArticle" id="kapittel-1-paragraf-1-ledd-2-punkt-5"><article class="legalP" id="kapittel-1-paragraf-1-ledd-2-punkt-5-ledd-1">levere flyværtjenester</article></article></li><li data-li-identifier="f." data-name="f."><article class="listArticle" id="kapittel-1-paragraf-1-ledd-2-punkt-6"><article class="legalP" id="kapittel-1-paragraf-1-ledd-2-punkt-6-ledd-1">formidle resultatene av sitt arbeid</article></article></li><li data-li-identifier="g." data-name="g."><article class="listArticle" id="kapittel-1-paragraf-1-ledd-2-punkt-7"><article class="legalP" id="kapittel-1-paragraf-1-ledd-2-punkt-7-ledd-1">utføre oppdrag og yte spesialtjenester</article></article></li><li data-li-identifier="h." data-name="h."><article class="listArticle" id="kapittel-1-paragraf-1-ledd-2-punkt-8"><article class="legalP" id="kapittel-1-paragraf-1-ledd-2-punkt-8-ledd-1">delta i det internasjonale meteorologiske samarbeid.</article></article></li></ul></article></article><article class="legalArticle" data-lovdata-URL="LTI/forskrift/2005-12-09-1431/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Instituttets ledelse</span></h3><article class="legalP" id="kapittel-1-paragraf-2-ledd-1">Meteorologisk institutt ledes av et styre. Ansvaret for den daglige ledelsen av instituttet legges til en direktør.</article></article><article class="legalArticle" data-lovdata-URL="LTI/forskrift/2005-12-09-1431/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Styret</span></h3> <article class="defaultP" margin-top="true"><strong>§ 3.1.</strong> <i>Sammensetning, oppnevning, funksjonstid og arbeidsform</i></article><article class="legalP" id="kapittel-1-paragraf-3-ledd-1">Styret har sju medlemmer og fem varamedlemmer.</article><article class="legalP" id="kapittel-1-paragraf-3-ledd-2">Styrets leder og samtlige styremedlemmer og varamedlemmer oppnevnes av Kunnskapsdepartementet. To av styremedlemmene, med personlige varamedlemmer, oppnevnes etter forslag fra og blant de tilsatte. Videre oppnevnes tre numeriske varamedlemmer for de øvrige styremedlemmene.</article><article class="legalP" id="kapittel-1-paragraf-3-ledd-3">Styrets medlemmer og varamedlemmer oppnevnes for fire år. Ingen kan oppnevnes for mer enn åtte år sammenhengende.</article><article class="legalP" id="kapittel-1-paragraf-3-ledd-4">Styret oppnevner selv nestleder. De ansattes representanter kan ikke oppnevnes som nestleder. Styret er beslutningsdyktig når minst fem medlemmer er til stede. Ved stemmelikhet har styrets leder dobbeltstemme. Instituttets direktør deltar i styremøtene uten stemmerett. For øvrig fastsetter styret selv sin arbeidsform.</article> <article class="defaultP" margin-top="true"><strong>§ 3.2.</strong> <i>Styrets ansvar og oppgaver</i></article><article class="legalP" id="kapittel-1-paragraf-3-ledd-5">Styret er Meteorologisk institutts øverste organ og er ansvarlig for instituttets samlede virksomhet.</article><article class="legalP" id="kapittel-1-paragraf-3-ledd-6">Styret har følgende hovedoppgaver:<ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-3-ledd-6-punkt-1"><article class="legalP" id="kapittel-1-paragraf-3-ledd-6-punkt-1-ledd-1">ansette direktør for instituttet</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-6-punkt-2"><article class="legalP" id="kapittel-1-paragraf-3-ledd-6-punkt-2-ledd-1">trekke opp hovedlinjene for instituttets virksomhet</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-6-punkt-3"><article class="legalP" id="kapittel-1-paragraf-3-ledd-6-punkt-3-ledd-1">fastsette instituttets organisering</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-6-punkt-4"><article class="legalP" id="kapittel-1-paragraf-3-ledd-6-punkt-4-ledd-1">har ansvar for tilsetting av personale</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-6-punkt-5"><article class="legalP" id="kapittel-1-paragraf-3-ledd-6-punkt-5-ledd-1">vedta instituttets årsplaner</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-6-punkt-6"><article class="legalP" id="kapittel-1-paragraf-3-ledd-6-punkt-6-ledd-1">vedta instituttets budsjettforslag til bevilgende myndigheter</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-6-punkt-7"><article class="legalP" id="kapittel-1-paragraf-3-ledd-6-punkt-7-ledd-1">vedta fordelingen av midler innenfor retningslinjer fra bevilgende myndigheter</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-6-punkt-8"><article class="legalP" id="kapittel-1-paragraf-3-ledd-6-punkt-8-ledd-1">har ansvar for instituttets resultater, resultatoppfølging og budsjettkontroll</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-6-punkt-9"><article class="legalP" id="kapittel-1-paragraf-3-ledd-6-punkt-9-ledd-1">avgi årlig rapport og regnskap for virksomheten</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-6-punkt-10"><article class="legalP" id="kapittel-1-paragraf-3-ledd-6-punkt-10-ledd-1">påse at instituttets virksomhet undergis en forsvarlig faglig vurdering</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-6-punkt-11"><article class="legalP" id="kapittel-1-paragraf-3-ledd-6-punkt-11-ledd-1">påse at det foreligger vurderinger som identifiserer de viktigste risikofaktorene knyttet til virksomheten</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-6-punkt-12"><article class="legalP" id="kapittel-1-paragraf-3-ledd-6-punkt-12-ledd-1">behandle andre saker av betydning for instituttets virksomhet.</article></article></li></ul></article><article class="legalP" id="kapittel-1-paragraf-3-ledd-7">Styret gir selv nærmere retningslinjer for delegering innenfor rammene av vedtektene.</article></article><article class="legalArticle" data-lovdata-URL="LTI/forskrift/2005-12-09-1431/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Direktør</span></h3><article class="legalP" id="kapittel-1-paragraf-4-ledd-1">Direktøren har den daglige ledelse av instituttet og har ansvar for at de vedtak som er truffet av styret og av overordnet myndighet settes i verk. Direktøren er ansvarlig for at instituttet drives i samsvar med vedtektene og gjeldende regler for statlig virksomhet. Direktøren har avgjørelsesmyndighet i alle saker som ikke avgjøres av styret eller overordnet myndighet. Avgjørelsesmyndigheten kan delegeres til andre tjenestemenn ved instituttet etter retningslinjer gitt av styret.</article><article class="legalP" id="kapittel-1-paragraf-4-ledd-2">Nærmere instruks for direktøren fastsettes av styret.</article></article><article class="legalArticle" data-lovdata-URL="LTI/forskrift/2005-12-09-1431/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Status og fullmakter</span></h3><article class="legalP" id="kapittel-1-paragraf-5-ledd-1">Instituttet er et statlig forvaltningsorgan med særskilte fullmakter, administrativt underlagt Kunnskapsdepartementet. Instituttet skal finansieres og organiseres slik at faglig uavhengighet og økonomisk og administrativ fleksibilitet oppnås. Instituttet har følgende fullmakter:<ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-5-ledd-1-punkt-1"><article class="legalP" id="kapittel-1-paragraf-5-ledd-1-punkt-1-ledd-1">det oppretter selv de stillinger og tilsetter det personale som anses nødvendig for å løse de oppgaver det er pålagt, og ut fra hensynet til at bemanning og organisasjon må tilpasses de gitte rammebetingelser. Tilsettingsforholdene reguleres av lov om statens tjenestemenn med forskrifter.</article></article></li><li data-li-identifier="-" data-name="-"><article class="listArticle" id="kapittel-1-paragraf-5-ledd-1-punkt-2"><article class="legalP" id="kapittel-1-paragraf-5-ledd-1-punkt-2-ledd-1">det får unntak fra bevilgningsreglementets § 4 andre ledd. Instituttet omfattes følgelig ikke av bruttoprinsippet for budsjettering i statlig virksomhet. Regnskapet skal revideres av Riksrevisjonen.</article></article></li></ul></article><article class="legalP" id="kapittel-1-paragraf-5-ledd-2">Økonomiforvaltningen ved instituttet skal følge «Hovedinstruks for økonomiforvaltningen ved Meteorologisk institutt», fastsatt av Kunnskapsdepartementet.</article><article class="legalP" id="kapittel-1-paragraf-5-ledd-3">Prinsipielle spørsmål som måtte oppstå i instituttets arbeid, og som er av en slik karakter at de krever politisk avklaring, skal styret legge fram for Kunnskapsdepartementet.</article></article><article class="legalArticle" data-lovdata-URL="LTI/forskrift/2005-12-09-1431/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Vedtekter</span></h3><article class="legalP" id="kapittel-1-paragraf-6-ledd-1">Vedtekter for instituttet fastsettes ved kongelig resolusjon. Forslag til endringer skal legges fram for styret til uttalelse.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2005-12-09-1431/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Vedtektene trer i kraft 1. januar 2006.</article></section></main></body></html>