<!DOCTYPE html><html lang="no"><head><title>Forskrift om opptak, studier og eksamen ved Norsk Reiselivshøyskole og Oslo Markedshøyskole.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-10-12-1789</dd><dt class="dokid">DokumentID</dt><dd class="dokid">LTI/forskrift/2005-10-12-1789</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 2 s 129</dd><dt class="dateInForce">I kraft fra</dt><dd class="dateInForce">2006-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-4</li><li>lov/2005-04-01-15/§3-5</li><li>lov/2005-04-01-15/§3-6</li><li>lov/2005-04-01-15/§3-7</li><li>lov/2005-04-01-15/§3-8</li><li>lov/2005-04-01-15/§3-9</li><li>lov/2005-04-01-15/§3-10</li><li>lov/2005-04-01-15/§3-11</li><li>lov/2005-04-01-15/§4-2</li><li>lov/2005-04-01-15/§4-3</li><li>lov/2005-04-01-15/§4-5</li><li>lov/2005-04-01-15/§4-7</li><li>lov/2005-04-01-15/§4-8</li><li>lov/2005-04-01-15/§5-1</li><li>lov/2005-04-01-15/§5-2</li><li>lov/2005-04-01-15/§5-3</li><li>lov/2005-04-01-15/§8-2</li></ul></dd><dt class="dateOfPublication">Kunngjort</dt><dd class="dateOfPublication">2006-01-20</dd><dt class="journalNumber">Journalnummer</dt><dd class="journalNumber">2006-0025</dd><dt class="titleShort">Korttittel</dt><dd class="titleShort">Forskrift om opptak, studier og eksamen, NRH/OMH</dd><dt class="title">Tittel</dt><dd class="title">Forskrift om opptak, studier og eksamen ved Norsk Reiselivshøyskole og Oslo Markedshøyskole.</dd><dt class="miscInformation">Annet om dokumentet</dt><dd class="miscInformation">Fastsatt av Høyskolekollegiet 12. oktober 2005 med hjemmel i lov 1. april 2005 nr. 15 om universiteter og høyskoler § 3-4, § 3-5, § 3-6, § 3-7, § 3-8, § 3-9, § 3-10, § 3-11, § 4-2, § 4-3, § 4-5, § 4-7, § 4-8, § 5-1, § 5-2, § 5-3 og § 8-2.</dd><dt class="refid">RefID</dt><dd class="refid">forskrift/2005-10-12-1789</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opptak, studier og eksamen ved Norsk Reiselivshøyskole og Oslo Markedshøyskole.<ul class="tocSubUl"><li>Kapittel I. Generelle bestemmelser<ul class="tocSubUl"><li>§ 1. Virkeområde</li><li>§ 2. Definisjoner</li></ul></li><li>Kapittel II. Opptak<ul class="tocSubUl"><li>§ 3. Opptaksrammer</li><li>§ 4. Generelt opptaksgrunnlag</li><li>§ 5. Rangeringsregler for de enkelte studier</li><li>§ 6. Opptakskomité</li><li>§ 7. Søknadsfrister</li><li>§ 8. Opptak</li><li>§ 9. Søknaden og dokumentasjon</li></ul></li><li>Kapittel III. Studieplan/kursbeskrivelser<ul class="tocSubUl"><li>§ 10. Innhold i studieplan</li><li>§ 11. Innhold i kursbeskrivelse</li><li>§ 12. Fastsetting av studie- og kursbeskrivelser</li></ul></li><li>Kapittel IV. Studierett, permisjon, utdanningsplan og studieårets lengde<ul class="tocSubUl"><li>§ 13. Studierett og studieprogresjon</li><li>§ 14. Permisjon</li><li>§ 15. Utdanningsplan</li><li>§ 16. Studieåret</li></ul></li><li>Kapittel V. Innpassing og reduksjon av studiepoeng<ul class="tocSubUl"><li>§ 17. Godskriving av fag osv fra institusjon under loven</li><li>§ 18. Godkjenning av utdanning fra institusjon som ikke går inn under loven</li><li>§ 19. Reduksjon i studiepoeng</li></ul></li><li>Kapittel VI. Eksamen<ul class="tocSubUl"><li>§ 20. Avvikling av eksamener</li><li>§ 21. Vilkår for å gå opp til eksamen</li><li>§ 22. Privatister</li><li>§ 23. Oppmelding til eksamen</li><li>§ 24. Trekk fra eksamen</li><li>§ 25. Eksamens- og vurderingsformer</li><li>§ 26. Særordninger til eksamen</li><li>§ 27. Antall forsøk til eksamen</li><li>§ 28. Utsatt eksamen og kontinuasjonseksamen</li><li>§ 29. Fritak fra eksamen</li><li>§ 30. Sensur</li><li>§ 31. Karaktersystem</li><li>§ 32. Begrunnelse for og klage over karakterfastsetting</li><li>§ 33. Klage over formelle feil ved eksamen</li><li>§ 34. Fusk</li></ul></li><li>Kapittel VII. Grader, vitnemål og karakterutskrift<ul class="tocSubUl"><li>§ 35. Grader</li><li>§ 36. Krav til innhold og sammensetning av bachelorgrad</li><li>§ 37. Karakterutskrift</li><li>§ 38. Vitnemål</li><li>§ 39. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2005-10-12-1789" id="dokument"><h1>Forskrift om opptak, studier og eksamen ved Norsk Reiselivshøyskole og Oslo Markedshøyskole.</h1><section class="section" data-name="kapI" id="kapittel-1" data-lovdata-URL="LTI/forskrift/2005-10-12-1789/KAPITTEL_1"><h2>Kapittel I. Generelle bestemmelser</h2><article class="legalArticle" data-lovdata-URL="LTI/forskrift/2005-10-12-1789/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="numberedLegalP" data-numerator="1" id="kapittel-1-paragraf-1-nummer-1">1. Forskriften gjelder for studier ved Norsk Reiselivshøyskole og Oslo Markedshøyskole. (NRH/OMH).</article><article class="numberedLegalP" data-numerator="2" id="kapittel-1-paragraf-1-nummer-2">2. Forskriften gir regler om opptak til studier, organisering av studier, eksamen, krav for tildeling av grader og bestemmelser om studentens og høyskolens plikter og rettigheter.</article></article><article class="legalArticle" data-lovdata-URL="LTI/forskrift/2005-10-12-1789/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3> <article class="defaultP" margin-top="true"><i>Studiepoeng:</i></article><article class="legalP" id="kapittel-1-paragraf-2-ledd-1">Mål på arbeidsomfang i studiet: 60 studiepoeng tilsvarer ett års studium på full tid.</article> <article class="defaultP" margin-top="true"><i>Studium:</i></article><article class="legalP" id="kapittel-1-paragraf-2-ledd-2">Et studieløp bestående av flere kurs.</article> <article class="defaultP" margin-top="true"><i>Studieplan:</i></article><article class="legalP" id="kapittel-1-paragraf-2-ledd-3">Beskriver et studium, hvordan det er bygget opp og hvordan kursene som inngår hører sammen.</article> <article class="defaultP" margin-top="true"><i>Kurs:</i></article><article class="legalP" id="kapittel-1-paragraf-2-ledd-4">Den minste studieenheten. Alle kurs skal ha omfanget målt i studiepoeng.</article> <article class="defaultP" margin-top="true"><i>Kursbeskrivelse:</i></article><article class="legalP" id="kapittel-1-paragraf-2-ledd-5">Beskriver mål, organisering, arbeidsmåter, vurderingsordninger, anbefalt litteratur og pensum i et kurs.</article> <article class="defaultP" margin-top="true"><i>Eksamen/vurdering:</i></article><article class="legalP" id="kapittel-1-paragraf-2-ledd-6">Formell prøving av studentenes kunnskaper og ferdigheter, enten underveis og/eller ved slutten av en modul.</article> <article class="defaultP" margin-top="true"><i>Utsatt eksamen:</i></article><article class="legalP" id="kapittel-1-paragraf-2-ledd-7">For studenter som hadde gyldig fravær ved ordinær eksamen.</article> <article class="defaultP" margin-top="true"><i>Kontinuasjonseksamen:</i></article><article class="legalP" id="kapittel-1-paragraf-2-ledd-8">For studenter som ønsker å forbedre en karakter og som ikke besto ordinær eksamen.</article> <article class="defaultP" margin-top="true"><i>Utdanningsplan:</i></article><article class="legalP" id="kapittel-1-paragraf-2-ledd-9">Avtale om plan for gjennomføring av studiet inngått mellom NRH/OMH og den enkelte student.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2005-10-12-1789/KAPITTEL_2"><h2>Kapittel II. Opptak</h2><article class="legalArticle" data-lovdata-URL="LTI/forskrift/2005-10-12-1789/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Opptaksrammer</span></h3><article class="legalP" id="kapittel-2-paragraf-1-ledd-1">Styret fastsetter opptaksramme for det enkelte studiet.</article></article><article class="legalArticle" data-lovdata-URL="LTI/forskrift/2005-10-12-1789/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Generelt opptaksgrunnlag</span></h3><article class="legalP" id="kapittel-2-paragraf-2-ledd-1">For opptak til alle studier ved Norsk Reiselivshøyskole og Oslo Markedshøyskole kreves generell studiekompetanse eller tilsvarende fastsatt i felles forskrift om opptak til universiteter og høyskoler. Jf. UH-loven § 3-6.</article></article><article class="legalArticle" data-lovdata-URL="LTI/forskrift/2005-10-12-1789/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Rangeringsregler for de enkelte studier</span></h3><article class="legalP" id="kapittel-2-paragraf-3-ledd-1">Når antall kvalifiserte søkere overstiger antall tilgjengelige studieplasser, blir søkerne rangert på bakgrunn av karakterer fra videregående skole, søkere med best karakter rangeres først.</article></article><article class="legalArticle" data-lovdata-URL="LTI/forskrift/2005-10-12-1789/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Opptakskomité</span></h3><article class="legalP" id="kapittel-2-paragraf-4-ledd-1">Høgskolene har felles opptakskomité med mandat fastsatt av Høyskolekollegiet.</article></article><article class="legalArticle" data-lovdata-URL="LTI/forskrift/2005-10-12-1789/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Søknadsfrister</span></h3><article class="legalP" id="kapittel-2-paragraf-5-ledd-1">Søknadsfristen for opptak til studier ved Norsk Reiselivshøyskole og Oslo Markedshøyskole følger de nasjonale opptaksfristene.</article></article><article class="legalArticle" data-lovdata-URL="LTI/forskrift/2005-10-12-1789/§8" data-name="§8" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Opptak</span></h3><article class="legalP" id="kapittel-2-paragraf-6-ledd-1">En søker som aksepterer tilbud om studieplass på et studium, må innen en nærmere angitt frist returnere en underskrevet kontrakt. Trekk fra studieplass må gjøres skriftlig innen fastsatt frist i kontrakten.</article></article><article class="legalArticle" data-lovdata-URL="LTI/forskrift/2005-10-12-1789/§9" data-name="§9" id="kapittel-2-paragraf-7"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Søknaden og dokumentasjon</span></h3><article class="legalP" id="kapittel-2-paragraf-7-ledd-1">Søknad om opptak skjer på fastsatt søknadsskjema. Alle dokumenter som skal gi grunnlag for opptak, må følge søknaden. Dokumentasjonen skal være attestert kopi av originaldokumentet.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2005-10-12-1789/KAPITTEL_3"><h2>Kapittel III. Studieplan/kursbeskrivelser</h2><article class="legalArticle" data-lovdata-URL="LTI/forskrift/2005-10-12-1789/§10" data-name="§10" id="kapittel-3-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Innhold i studieplan</span></h3><article class="legalP" id="kapittel-3-paragraf-1-ledd-1">Studiene ved NRH/OMH er organisert i studium som består av flere kurs. Alle studier skal ha en studieplan som skal fastsette:<ul class="defaultList"><li data-li-identifier="-" data-name="-"><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">Mål, omfang, innhold, organisering, arbeidsformer, evaluering.</article></article></li><li data-li-identifier="-" data-name="-"><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">Krav om forkunnskaper.</article></article></li><li data-li-identifier="-" data-name="-"><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">Faglig beskrivelse av kursene som inngår i studiet.</article></article></li><li data-li-identifier="-" data-name="-"><article class="listArticle" id="kapittel-3-paragraf-1-ledd-1-punkt-4"><article class="legalP" id="kapittel-3-paragraf-1-ledd-1-punkt-4-ledd-1">Eventuelle særlige vilkår for å gå opp til eksamen, obligatorisk fremmøte, obligatoriske skriftlige arbeider, muntlige framlegg og andre studiekrav.</article></article></li><li data-li-identifier="-" data-name="-"><article class="listArticle" id="kapittel-3-paragraf-1-ledd-1-punkt-5"><article class="legalP" id="kapittel-3-paragraf-1-ledd-1-punkt-5-ledd-1">Andre bestemmelser av betydning for gjennomføringen og kvalitetssikringen av studiet.</article></article></li></ul></article></article><article class="legalArticle" data-lovdata-URL="LTI/forskrift/2005-10-12-1789/§11" data-name="§11" id="kapittel-3-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Innhold i kursbeskrivelse</span></h3><article class="legalP" id="kapittel-3-paragraf-2-ledd-1">Hvert kurs skal ha et omfang på minimum 5 studiepoeng og normalt bygges opp etter en kursstørrelse på 5, 10, 15 eller 20 studiepoeng. Alle kurs skal ha kursbeskrivelse som fastsetter kursets navn, kursansvarlig, mål for kurset, organisering og arbeidsformer i kurset, evalueringsform, anbefalt/obligatorisk litteratur.</article></article><article class="legalArticle" data-lovdata-URL="LTI/forskrift/2005-10-12-1789/§12" data-name="§12" id="kapittel-3-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Fastsetting av studie- og kursbeskrivelser</span></h3><article class="legalP" id="kapittel-3-paragraf-3-ledd-1">NOKUT godkjenner studieplan for studier i forbindelse med etablering av nye studier. Undervisningsutvalget vedtar kursbeskrivelser og endringer i studie- og kursbeskrivelser så fremt endringene ikke medfører betydelige endringer i studiets målsetting, innhold og ressursrammer.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2005-10-12-1789/KAPITTEL_4"><h2>Kapittel IV. Studierett, permisjon, utdanningsplan og studieårets lengde</h2><article class="legalArticle" data-lovdata-URL="LTI/forskrift/2005-10-12-1789/§13" data-name="§13" id="kapittel-4-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Studierett og studieprogresjon</span></h3><article class="numberedLegalP" data-numerator="1" id="kapittel-4-paragraf-1-nummer-1">1. Opptak til et studium gir studenten studierett til studiet og til kurs som inngår i dette. En student som ikke fyller eventuelle betingelser som er knyttet til det enkelte studiet ved studiestart, mister studieretten.</article><article class="numberedLegalP" data-numerator="2" id="kapittel-4-paragraf-1-nummer-2">2. Studieretten opphører når:<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-1-nummer-2-punkt-1"><article class="legalP" id="kapittel-4-paragraf-1-nummer-2-punkt-1-ledd-1">Studenten har overskredet fullføringsfristen på 2 år etter at studiet normalt skulle vært avsluttet eller</article></article></li><li data-li-identifier="b." data-name="b."><article class="listArticle" id="kapittel-4-paragraf-1-nummer-2-punkt-2"><article class="legalP" id="kapittel-4-paragraf-1-nummer-2-punkt-2-ledd-1">NRH/OMH innen fastsatt frist mottar melding fra studenten om at vedkommende trekker seg fra studiet før det er fullført eller</article></article></li><li data-li-identifier="c." data-name="c."><article class="listArticle" id="kapittel-4-paragraf-1-nummer-2-punkt-3"><article class="legalP" id="kapittel-4-paragraf-1-nummer-2-punkt-3-ledd-1">studenten blir fratatt sin studierett jf. UH-loven § 4-8.</article></article></li></ul></article><article class="numberedLegalP" data-numerator="3" id="kapittel-4-paragraf-1-nummer-3">3. En student som ikke har inngått utdanningsplan med redusert studieprogresjon, mister studieretten dersom studieprogresjonen er 75% eller mindre.</article></article><article class="legalArticle" data-lovdata-URL="LTI/forskrift/2005-10-12-1789/§14" data-name="§14" id="kapittel-4-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Permisjon</span></h3><article class="legalP" id="kapittel-4-paragraf-2-ledd-1">Studenter kan søke permisjon fra studieprogrammet grunnet graviditet, for å avtjene verneplikt/siviltjeneste eller annen vektig grunn. Søknadsfrist er 1. juni og permisjon gis normalt bare for ett år. Ved helt særskilte tilfelle kan permisjon innvilges utover dette.</article></article><article class="legalArticle" data-lovdata-URL="LTI/forskrift/2005-10-12-1789/§15" data-name="§15" id="kapittel-4-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Utdanningsplan</span></h3><article class="numberedLegalP" data-numerator="1" id="kapittel-4-paragraf-3-nummer-1">1. En student som er tatt opp til 3-årige studier eller mer ved NRH/OMH, skal ha en utdanningsplan for sitt studium i form av en avtale inngått mellom studenten og høgskolen. Utdanningsplanen skal angi partenes viktigste rettigheter og plikter. Utdanningsplanen skal være inngått i løpet av studentens første semester. Dersom utdanningsplanen skal ha vesentlige avvik fra studieplanen skal den som har det faglig ansvaret for studiet ha anledning til å uttale seg før planen blir utformet.</article><article class="numberedLegalP" data-numerator="2" id="kapittel-4-paragraf-3-nummer-2">2. Studentens rett til oppfølging og tilrettelegging underveis i utdanningen er betinget av studentens forpliktelser etter utdanningsplanen.</article><article class="numberedLegalP" data-numerator="4" id="kapittel-4-paragraf-3-nummer-3">4. En student må bekrefte sin utdanningsplan innen fastsatte frister for å beholde sin studie- og undervisningsrett.</article><article class="numberedLegalP" data-numerator="5" id="kapittel-4-paragraf-3-nummer-4">5. En student må ha betalt semesteravgift og eventuell annen fastsatt avgift for å kunne bekrefte sin utdanningsplan.</article></article><article class="legalArticle" data-lovdata-URL="LTI/forskrift/2005-10-12-1789/§16" data-name="§16" id="kapittel-4-paragraf-4"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Studieåret</span></h3><article class="legalP" id="kapittel-4-paragraf-4-ledd-1">Studieåret begynner medio august og avsluttes ultimo juni.</article></article></section><section class="section" data-name="kapV" id="kapittel-5" data-lovdata-URL="LTI/forskrift/2005-10-12-1789/KAPITTEL_5"><h2>Kapittel V. Innpassing og reduksjon av studiepoeng</h2><article class="legalArticle" data-lovdata-URL="LTI/forskrift/2005-10-12-1789/§17" data-name="§17" id="kapittel-5-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Godskriving av fag osv fra institusjon under loven</span></h3><article class="legalP" id="kapittel-5-paragraf-1-ledd-1">Faglig studieleder avgjør søknad om godskriving av grad, yrkesutdanning, fag eller emne fra en institusjon som går inn under UH-loven.</article></article><article class="legalArticle" data-lovdata-URL="LTI/forskrift/2005-10-12-1789/§18" data-name="§18" id="kapittel-5-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Godkjenning av utdanning fra institusjon som ikke går inn under loven</span></h3><article class="legalP" id="kapittel-5-paragraf-2-ledd-1">Undervisningsutvalget avgjør søknad om å få godkjent grad eller utdanning fra utenlandsk eller norsk institusjon som ikke går inn under UH-loven som jevngod med grad, yrkesutdanning eller annet utdanningsprogram som gis ved høgskolen.</article></article><article class="legalArticle" data-lovdata-URL="LTI/forskrift/2005-10-12-1789/§19" data-name="§19" id="kapittel-5-paragraf-3"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Reduksjon i studiepoeng</span></h3><article class="legalP" id="kapittel-5-paragraf-3-ledd-1">Studenter som avlegger eksamen i kurs som faglig sett dekker hverandre helt eller delvis, får redusert den samlede studiepoengsummen for de aktuelle enhetene. Faglig studieleder gjør vedtak om slik reduksjon.</article></article></section><section class="section" data-name="kapVI" id="kapittel-6" data-lovdata-URL="LTI/forskrift/2005-10-12-1789/KAPITTEL_6"><h2>Kapittel VI. Eksamen</h2><article class="legalArticle" data-lovdata-URL="LTI/forskrift/2005-10-12-1789/§20" data-name="§20" id="kapittel-6-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Avvikling av eksamener</span></h3><article class="legalP" id="kapittel-6-paragraf-1-ledd-1">Eksamen skal fremme læring, sikre kvalitet og ivareta studentenes rettssikkerhet.</article><article class="legalP" id="kapittel-6-paragraf-1-ledd-2">Studentenes kunnskaper og ferdigheter skal prøves på en upartisk og faglig betryggende måte. Det skal framgå klart av studie- eller kursbeskrivelsen hvilke eksamener og vurderinger studenten skal ta underveis og framgangsmåten ved fastsetting av karakter, herunder innbyrdes vekting av deleksamener mv. Studentenes kunnskaper og ferdigheter skal prøves i hvert kurs. Dette kan skje i form av avsluttende eksamen, vurderinger underveis, eller på annen måte i henhold til kursbeskrivelsen. Det kan unntaksvis fastsettes at enkelte kurs ikke skal ha slik vurdering. Det skal da kreves at studenten har deltatt i undervisningen, etter nærmere bestemmelse i studieplanen.</article></article><article class="legalArticle" data-lovdata-URL="LTI/forskrift/2005-10-12-1789/§21" data-name="§21" id="kapittel-6-paragraf-2"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Vilkår for å gå opp til eksamen</span></h3><article class="numberedLegalP" data-numerator="1" id="kapittel-6-paragraf-2-nummer-1">1. For å avlegge eksamen må studenten fylle de generelle opptakskrav til studier ved NRH/OMH og eventuelle opptakskrav fastsatt til studiet eller kurset.</article><article class="numberedLegalP" data-numerator="2" id="kapittel-6-paragraf-2-nummer-2">2. Dersom spesielle arbeidskrav for eksempel godkjent obligatorisk oppgave eller obligatorisk fremmøte, er en forutsetning for at studenten kan gå opp til eksamen, skal slike vilkår være fastsatt i kursbeskrivelsen.</article><article class="numberedLegalP" data-numerator="3" id="kapittel-6-paragraf-2-nummer-3">3. For å få gå opp til eksamen må studenten være registrert innen de frister som er fastsatt.</article><article class="numberedLegalP" data-numerator="4" id="kapittel-6-paragraf-2-nummer-4">4. For å få gå opp til eksamen må studenten ha betalt studieavgift jf. kontrakten.</article><article class="numberedLegalP" data-numerator="5" id="kapittel-6-paragraf-2-nummer-5">5. For å gå opp til eksamen må studenten ha gjennomført færre eksamensforsøk enn det som følger av § 27.</article></article><article class="legalArticle" data-lovdata-URL="LTI/forskrift/2005-10-12-1789/§22" data-name="§22" id="kapittel-6-paragraf-3"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Privatister</span></h3><article class="legalP" id="kapittel-6-paragraf-3-ledd-1">Studenter som ikke er tatt opp på et studium, må fylle vilkår i § 21 1., 2., 3. og 5. ledd for å avlegge eksamen. Vederlag betales som for enkeltstudenter.</article></article><article class="legalArticle" data-lovdata-URL="LTI/forskrift/2005-10-12-1789/§23" data-name="§23" id="kapittel-6-paragraf-4"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Oppmelding til eksamen</span></h3><article class="legalP" id="kapittel-6-paragraf-4-ledd-1">Studenter med kontrakt og godkjent utdanningsplan er automatisk oppmeldt til ordinære eksamener. Kontinuasjonseksamen se § 28.</article></article><article class="legalArticle" data-lovdata-URL="LTI/forskrift/2005-10-12-1789/§24" data-name="§24" id="kapittel-6-paragraf-5"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Trekk fra eksamen</span></h3><article class="legalP" id="kapittel-6-paragraf-5-ledd-1">En student som ønsker å trekke seg fra eksamen som de er meldt opp i, må gjøre dette senest 1 måned før eksamen starter. Den som trekker seg etter denne fristen, og eventuelt under/i eksamenslokalet får registrert «ikke møtt».</article></article><article class="legalArticle" data-lovdata-URL="LTI/forskrift/2005-10-12-1789/§25" data-name="§25" id="kapittel-6-paragraf-6"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Eksamens- og vurderingsformer</span></h3><article class="legalP" id="kapittel-6-paragraf-6-ledd-1">Aktuelle eksamens- og vurderingsformer skal være fastsatt i kursbeskrivelsen og kan være skriftlig og muntlig eksamen, skriftlig hjemmeeksamen, flervalgsoppgave, fremføringer ferdighetsprøver, mappeevalueringer eller en kombinasjon av disse eksamensformene. Eksamen kan være individuell eller gruppebasert.</article></article><article class="legalArticle" data-lovdata-URL="LTI/forskrift/2005-10-12-1789/§26" data-name="§26" id="kapittel-6-paragraf-7"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Særordninger til eksamen</span></h3><article class="numberedLegalP" data-numerator="1" id="kapittel-6-paragraf-7-nummer-1">1. Studenter som har permanent behov for spesielle ordninger i forbindelse med eksamen, må innen 15. september søke om dette for høstsemesteret og innen 15. februar for vårsemesteret. Studenter som får akutt behov for særordning må søke om dette så snart som mulig etter at behovet oppstår. Særordning kan gis til kandidater som dokumenterer nedsatt funksjonsevne, gravide med behov for hvile, mødre som ammer etc.</article><article class="numberedLegalP" data-numerator="2" id="kapittel-6-paragraf-7-nummer-2">2. Studenter med norsk som fremmedspråk kan søke høyskolen om å få og besvare eksamensoppgaver på engelsk.</article></article><article class="legalArticle" data-lovdata-URL="LTI/forskrift/2005-10-12-1789/§27" data-name="§27" id="kapittel-6-paragraf-8"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Antall forsøk til eksamen</span></h3><article class="legalP" id="kapittel-6-paragraf-8-ledd-1">En student har anledning til å fremstille seg til eksamen i samme kurs maksimalt tre ganger. I særlige tilfeller kan eksamensansvarlig gi dispensasjon fra tregangersregelen. Dersom en student unnlater å møte til eksamen uten gyldig grunn, regnes det som om studenten har gått opp til eksamen én gang. Studenter som har gyldig grunn for fravær under eksamen har ikke brukt et eksamensforsøk.</article></article><article class="legalArticle" data-lovdata-URL="LTI/forskrift/2005-10-12-1789/§28" data-name="§28" id="kapittel-6-paragraf-9"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Utsatt eksamen og kontinuasjonseksamen</span></h3><article class="numberedLegalP" data-numerator="1" id="kapittel-6-paragraf-9-nummer-1">1. En student som hadde gyldig fravær ved deleksamen, kan få forlenget frist eller mulighet for å gå opp til utsatt eksamen. Gyldig fravær ved slutteksamen gir studenten rett til å gå opp til utsatt eksamen. Gyldig fravær er fravær på grunn av dokumentert sykdom eller annen dokumentert, tvingende fraværsgrunn. Administrasjonen avgjør om fravær fra eksamen kan godkjennes som gyldig fravær.</article><article class="numberedLegalP" data-numerator="2" id="kapittel-6-paragraf-9-nummer-2">2. En student som ønsker å forbedre en karakter/som ikke møtte på ordinær eksamen/trakk seg under siste ordinære eksamen, kan gå opp til kontinuasjonseksamen. Det arrangeres kontinuasjonseksamen 2 ganger i året.</article><article class="numberedLegalP" data-numerator="3" id="kapittel-6-paragraf-9-nummer-3">3. Pensum til kontinuasjonseksamen er det samme som ved siste foregående ordinære eksamen.</article></article><article class="legalArticle" data-lovdata-URL="LTI/forskrift/2005-10-12-1789/§29" data-name="§29" id="kapittel-6-paragraf-10"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Fritak fra eksamen</span></h3><article class="legalP" id="kapittel-6-paragraf-10-ledd-1">En student kan få fritak for eksamen når det kan dokumenteres at tilsvarende er bestått ved NRH/OMH eller tilsvarende institusjon. Det kan også innvilges fritak på grunnlag av annen relevant eksamen/prøve på tilsvarende nivå jf. UH-loven § 3-5. Skriftlig søknad skal leveres til NRH/OMH og blir vurdert av kursansvarlig eller faglig studieleder for studiet. Høyskolens klagenemd er klageinstans i fritakssaker. Frist for å søke fritak for kurs er 15. september for høstsemesteret, og 15. februar for vårsemesteret. Med søknaden skal det vedlegges kopi av vitnemål eller karakterutskrift og studie-/kursbeskrivelse eller tilsvarende inkludert pensumliste for den eksamen studenten søker fritak på grunnlag av. Det gis ikke fritak for deleksamener i et kurs.</article></article><article class="legalArticle" data-lovdata-URL="LTI/forskrift/2005-10-12-1789/§30" data-name="§30" id="kapittel-6-paragraf-11"><h3 class="legalArticleHeader"><span class="legalArticleValue">§ 30</span>. <span class="legalArticleTitle">Sensur</span></h3><article class="numberedLegalP" data-numerator="1" id="kapittel-6-paragraf-11-nummer-1">1. Høyskolekollegiet fastsetter retningslinjer for bruk av ekstern sensor. Ekstern sensor kan ikke være ansatt ved NRH/OMH eller ha hatt undervisning eller veiledning ved NRH/OMH inneværende studieår. Undervisningsutvalget oppnevner eksterne sensorer etter forslag fra kursansvarlig.</article><article class="numberedLegalP" data-numerator="2" id="kapittel-6-paragraf-11-nummer-2">2. Dersom det er ekstern sensur ved eksamen, fastsettes karakteren i fellesskap av intern og ekstern sensor. Dersom eksamenskommisjonen ikke kommer til enighet om en karakter, skal den fastsettes som det aritmetiske gjennomsnitt av sensorenes vurdering.</article><article class="numberedLegalP" data-numerator="3" id="kapittel-6-paragraf-11-nummer-3">3. Sensuren skal foreligge innen 3 uker (21 dager) etter eksamen. Undervisningsutvalget skal fatte vedtak om lengre frist dersom det ikke er mulig å skaffe kvalifisert sensor innen denne fristen. Sensuren for Bacheloroppgaven skal foreligge innen 5 uker (35 dager). (jf. UH-loven § 3-9 pkt. 4.)</article></article><article class="legalArticle" data-lovdata-URL="LTI/forskrift/2005-10-12-1789/§31" data-name="§31" id="kapittel-6-paragraf-12"><h3 class="legalArticleHeader"><span class="legalArticleValue">§ 31</span>. <span class="legalArticleTitle">Karaktersystem</span></h3><article class="numberedLegalP" data-numerator="1" id="kapittel-6-paragraf-12-nummer-1">1. Ved eksamen skal det benyttes bestått/ikke bestått eller bokstavkarakterer etter en skala fra A til F, hvor A er beste karakter, E er dårligste ståkarakter og F er ikke bestått. Bokstavkarakterene har følgende betegnelse og generell beskrivelse:</article> <article class="defaultP" margin-top="true"><i>A</i><p class="leddfortsettelse">Fremragende</p><p class="leddfortsettelse">Fremragende prestasjon som klart utmerker seg. Kandidaten viser svært god vurderingsevne og stor grad av selvstendighet.</p></article> <article class="defaultP" margin-top="true"><i>B</i><p class="leddfortsettelse">Meget god</p><p class="leddfortsettelse">Meget god prestasjon. Kandidaten viser meget god vurderingsevne og selvstendighet.</p></article> <article class="defaultP" margin-top="true"><i>C</i><p class="leddfortsettelse">God</p><p class="leddfortsettelse">Jevnt god prestasjon som er tilfredsstillende på de fleste områder. Kandidaten viser god vurderingsevne og selvstendighet på de viktigste områdene.</p></article> <article class="defaultP" margin-top="true"><i>D</i><p class="leddfortsettelse">Nokså god</p><p class="leddfortsettelse">En akseptabel prestasjon med noen vesentlige mangler. Kandidaten viser en viss grad av vurderingsevne og selvstendighet.</p></article> <article class="defaultP" margin-top="true"><i>E</i><p class="leddfortsettelse">Tilstrekkelig</p><p class="leddfortsettelse">Prestasjonen tilfredsstiller minimumskravene, men heller ikke mer. Kandidaten viser liten vurderingsevne og selvstendighet.</p></article> <article class="defaultP" margin-top="true"><i>F</i><p class="leddfortsettelse">Ikke bestått</p><p class="leddfortsettelse">Prestasjon som ikke tilfredsstiller de faglige minimumskravene. Kandidaten viser både manglende vurderingsevne og selvstendighet.</p></article><article class="numberedLegalP" data-numerator="2" id="kapittel-6-paragraf-12-nummer-2">2. Dersom en student har bestått samme eksamen mer enn én gang, gjelder beste karakter.</article><article class="numberedLegalP" data-numerator="3" id="kapittel-6-paragraf-12-nummer-3">3. Ved fastsetting av sammenlagt karakter på bakgrunn av flere deleksamener, må alle deleksamener være bestått for at studenten kan få endelig karakter.</article><article class="numberedLegalP" data-numerator="4" id="kapittel-6-paragraf-12-nummer-4">4. Bokstavkarakterene er gitt tallverdier som benyttes ved fastsetting av sammenlagt karakter, til rangering av søkere. Tallverdiene er følgende: A-5, B-4, C-3, D-2, E-1. Tallverdiene regnes ut med én desimal som forhøyes til nærmeste hele tall.</article></article><article class="legalArticle" data-lovdata-URL="LTI/forskrift/2005-10-12-1789/§32" data-name="§32" id="kapittel-6-paragraf-13"><h3 class="legalArticleHeader"><span class="legalArticleValue">§ 32</span>. <span class="legalArticleTitle">Begrunnelse for og klage over karakterfastsetting</span></h3><article class="numberedLegalP" data-numerator="1" id="kapittel-6-paragraf-13-nummer-1">1. Studenten har rett til å få en begrunnelse for karakterfastsettingen. Studenten må be om slik begrunnelse innen 2 uker etter bekjentgjøringen av karakteren. Ved muntlig eksamen må studenten be om begrunnelse umiddelbart etter at karakteren er meddelt. Begrunnelse ved skriftlig eksamen skal gis innen 2 uker etter at studenten har bedt om dette. I begrunnelsen skal det gjøres rede for de generelle prinsipper som er lagt til grunn for sensureringen og for vurdering av studentens prestasjon.</article><article class="numberedLegalP" data-numerator="2" id="kapittel-6-paragraf-13-nummer-2">2. Sensors begrunnelse skal være skriftlig.</article><article class="numberedLegalP" data-numerator="3" id="kapittel-6-paragraf-13-nummer-3">3. En student kan klage skriftlig over karakteren senest 3 uker etter at sensuren er kunngjort, eller 3 uker etter at begrunnelse er gitt. Dersom studenten har bedt om begrunnelse eller klaget over formelle feil ved eksamen løper klagefristen etter denne paragraf fra studenten har fått begrunnelse eller endelig avgjørelse av klagen foreligger.</article><article class="numberedLegalP" data-numerator="4" id="kapittel-6-paragraf-13-nummer-4">4. Ved klage over karakterfastsetting vil eksamen bli sensurert av to nye sensorer, hvorav minst en ekstern sensor. Fristen ved ny sensur følger vanlige sensurfrister jf. § 30 pkt. 3. Ved ny karakterfastsetting kan endring skje både til gunst og ugunst for klager.</article><article class="numberedLegalP" data-numerator="5" id="kapittel-6-paragraf-13-nummer-5">5. Bedømmelse av muntlig prestasjon kan ikke påklages.</article></article><article class="legalArticle" data-lovdata-URL="LTI/forskrift/2005-10-12-1789/§33" data-name="§33" id="kapittel-6-paragraf-14"><h3 class="legalArticleHeader"><span class="legalArticleValue">§ 33</span>. <span class="legalArticleTitle">Klage over formelle feil ved eksamen</span></h3><article class="numberedLegalP" data-numerator="1" id="kapittel-6-paragraf-14-nummer-1">1. En student som har vært oppe til eksamen kan klage over formelle feil innen 3 uker etter at han eller hun er eller burde være kjent med det forhold som begrunner klagen. Er krav om begrunnelse for eller klage over karakterfastsettingen framsatt, løper klagefristen etter denne paragraf fra studenten har fått begrunnelsen eller endelig avgjørelse av klagen foreligger. Klagen avgjøres av klagenemnd ved NRH/OMH.</article><article class="numberedLegalP" data-numerator="2" id="kapittel-6-paragraf-14-nummer-2">2. Hvis klagenemnd finner at det er begått feil som kan ha hatt betydning for én eller flere studenters prestasjoner eller bedømmelsen av disse, kan feilen rettes opp ved ny sensurering, eventuelt at det blir arrangert ny eksamen.</article></article><article class="legalArticle" data-lovdata-URL="LTI/forskrift/2005-10-12-1789/§34" data-name="§34" id="kapittel-6-paragraf-15"><h3 class="legalArticleHeader"><span class="legalArticleValue">§ 34</span>. <span class="legalArticleTitle">Fusk</span></h3><article class="legalP" id="kapittel-6-paragraf-15-ledd-1">Dersom det under eksamen oppstår mistanke om fusk eller forsøk på fusk, skal studenten straks gjøres oppmerksom på at han/hun vil bli rapportert. Dette gjelder også for studenter som eventuelt yter hjelp. Studenten kan da velge om han/hun vil fortsette eller avbryte eksamen. Fusk eller forsøk på fusk ved hjemmeeksamen kan være kopiering eller avskrivning av litteratur uten henvisninger, eller kopiering av andre studenters arbeid, eller fordi den åpenbart er utført av andre enn studenten.</article><article class="legalP" id="kapittel-6-paragraf-15-ledd-2">Konsekvenser for studenten ved fusk/forsøk på fusk er annullering av eksamen det er fusket/forsøkt fusket i samt annullering av alle andre deleksamener i fagets hovedkarakter. Det er ikke anledning til kontinuasjonseksamen. Studenten må kjøpe faget på nytt når dette første gang tilbys ordinært igjen.</article></article></section><section class="section" data-name="kapVII" id="kapittel-7" data-lovdata-URL="LTI/forskrift/2005-10-12-1789/KAPITTEL_7"><h2>Kapittel VII. Grader, vitnemål og karakterutskrift</h2><article class="legalArticle" data-lovdata-URL="LTI/forskrift/2005-10-12-1789/§35" data-name="§35" id="kapittel-7-paragraf-1"><h3 class="legalArticleHeader"><span class="legalArticleValue">§ 35</span>. <span class="legalArticleTitle">Grader</span></h3><article class="numberedLegalP" data-numerator="1" id="kapittel-7-paragraf-1-nummer-1">1. NRH/OMH tildeler bachelorgrad av 180 studiepoengs omfang.</article></article><article class="legalArticle" data-lovdata-URL="LTI/forskrift/2005-10-12-1789/§36" data-name="§36" id="kapittel-7-paragraf-2"><h3 class="legalArticleHeader"><span class="legalArticleValue">§ 36</span>. <span class="legalArticleTitle">Krav til innhold og sammensetning av bachelorgrad</span></h3><article class="numberedLegalP" data-numerator="1" id="kapittel-7-paragraf-2-nummer-1">1. For å få tildelt bachelorgrad må studenten ha bestått kurs som til sammen utgjør minst 180 studiepoeng.</article><article class="numberedLegalP" data-numerator="2" id="kapittel-7-paragraf-2-nummer-2">2. For å få utstedt vitnemål må minst 120 studiepoeng som skal inngå i graden være bestått ved NRH/OMH.</article></article><article class="legalArticle" data-lovdata-URL="LTI/forskrift/2005-10-12-1789/§37" data-name="§37" id="kapittel-7-paragraf-3"><h3 class="legalArticleHeader"><span class="legalArticleValue">§ 37</span>. <span class="legalArticleTitle">Karakterutskrift</span></h3><article class="legalP" id="kapittel-7-paragraf-3-ledd-1">Studenter som har fullført og bestått ett eller flere kurs kan få karakterutskrift. Karakterutskriften skal opplyse om kursets navn og omfang, karakter på modulen samt hvilket år og semester karakteren er oppnådd.</article></article><article class="legalArticle" data-lovdata-URL="LTI/forskrift/2005-10-12-1789/§38" data-name="§38" id="kapittel-7-paragraf-4"><h3 class="legalArticleHeader"><span class="legalArticleValue">§ 38</span>. <span class="legalArticleTitle">Vitnemål</span></h3><article class="numberedLegalP" data-numerator="1" id="kapittel-7-paragraf-4-nummer-1">1. Vitnemål utstedes ved fullført utdanning/oppnådd grad. Et eget vitnemålstillegg, Diploma Supplement, gir en nærmere beskrivelse på engelsk av kandidatens utdanning og det norske utdanningssystemet.</article><article class="numberedLegalP" data-numerator="2" id="kapittel-7-paragraf-4-nummer-2">2. Det utstedes bare ett vitnemål for oppnådd grad.</article><article class="numberedLegalP" data-numerator="3" id="kapittel-7-paragraf-4-nummer-3">3. Høyskoledirektør fastsetter utformingen av vitnemål, karakterutskrift og Diploma Supplement.</article></article><article class="legalArticle" data-lovdata-URL="LTI/forskrift/2005-10-12-1789/§39" data-name="§39" id="kapittel-7-paragraf-5"><h3 class="legalArticleHeader"><span class="legalArticleValue">§ 39</span>. <span class="legalArticleTitle">Ikrafttredelse</span></h3><article class="legalP" id="kapittel-7-paragraf-5-ledd-1">Forskriften trer i kraft 1. januar 2006.</article></article></section></main></body></html>