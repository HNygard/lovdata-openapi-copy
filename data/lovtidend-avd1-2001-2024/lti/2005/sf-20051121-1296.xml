<!DOCTYPE html><html lang="no"><head><title>Forskrift om frivillige selvdeklarasjonsordninger for sertifikatutstedere.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-11-21-1296</dd><dt class="dokid">DokumentID</dt><dd class="dokid">LTI/forskrift/2005-11-21-1296</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 13 s 2057</dd><dt class="dateInForce">I kraft fra</dt><dd class="dateInForce">2005-12-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2001-06-15-81/§16a</li></ul></dd><dt class="dateOfPublication">Kunngjort</dt><dd class="dateOfPublication">2005-11-22</dd><dt class="journalNumber">Journalnummer</dt><dd class="journalNumber">2005-1011</dd><dt class="titleShort">Korttittel</dt><dd class="titleShort">Forskrift om selvdeklarasjonsordninger</dd><dt class="title">Tittel</dt><dd class="title">Forskrift om frivillige selvdeklarasjonsordninger for sertifikatutstedere.</dd><dt class="miscInformation">Annet om dokumentet</dt><dd class="miscInformation">Fastsatt av Nærings- og handelsdepartementet 21. november 2005 med hjemmel i lov 15. juni 2001 nr. 81 om elektronisk signatur (esignaturloven) § 16a. Forskriften er meldt til EFTAs overvåkningsorgan i henhold til kravene i lov 17. desember 2004 nr. 101 om europeisk meldeplikt for tekniske regler (EØS-høringsloven) og direktiv 98/34/EF, endret ved direktiv 98/48/EF.</dd><dt class="refid">RefID</dt><dd class="refid">forskrift/2005-11-21-1296</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om frivillige selvdeklarasjonsordninger for sertifikatutstedere.<ul class="tocSubUl"><li>Innledning<ul class="tocSubUl"><li>§ 1. Formål og virkeområde</li><li>§ 2. Definisjoner</li></ul></li><li>Krav til selvdeklarasjonsordningene<ul class="tocSubUl"><li>§ 3. Selvdeklarasjon – sertifikatklasse «Person-Høyt»</li><li>§ 4. Selvdeklarasjon – sertifikatklasse «Person-Standard»</li><li>§ 5. Selvdeklarasjon – sertifikatklasse «Virksomhet»</li></ul></li><li>Melding om frivillig selvdeklarasjon mv.<ul class="tocSubUl"><li>§ 6. Tilsyn</li><li>§ 7. Krav til meldingens innhold</li><li>§ 8. Meldeplikt om endringer i opplysninger gitt etter § 7</li></ul></li><li>Tilsynsorganets oppgaver mv.<ul class="tocSubUl"><li>§ 9. Tilsynets kontrolloppgaver</li><li>§ 10. Krav om tilleggsinformasjon og revisjon</li><li>§ 11. Offentliggjøring av informasjon om sertifikatutsteder mv.</li><li>§ 12. Endringer i «Kravspesifikasjon for PKI i offentlig sektor»</li></ul></li><li>Øvrige bestemmelser<ul class="tocSubUl"><li>§ 13. Tvangsmulkt</li><li>§ 14. Gebyr</li><li>§ 15. Klageinstans</li><li>§ 16. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2005-11-21-1296" id="dokument"><h1>Forskrift om frivillige selvdeklarasjonsordninger for sertifikatutstedere.</h1><section class="section" id="kapittel-1" data-lovdata-URL="LTI/forskrift/2005-11-21-1296/KAPITTEL_1"><h2>Innledning</h2><article class="legalArticle" data-lovdata-URL="LTI/forskrift/2005-11-21-1296/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål og virkeområde</span></h3><article class="legalP" id="kapittel-1-paragraf-1-ledd-1">Forskriften etablerer selvdeklarasjonsordninger hvor sertifikatutstedere ved en selvdeklarasjon kan melde fra til et oppnevnt tilsynsorgan om at forskriftens krav er oppfylt. Formålet med forskriften er å høyne sikkerhetsnivået for sertifikattjenester og dermed øke tilliten til og bruken av slike tjenester.</article></article><article class="legalArticle" data-lovdata-URL="LTI/forskrift/2005-11-21-1296/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">Med «Kravspesifikasjon for PKI i offentlig sektor» menes i denne forskriften den til enhver tid gjeldende versjon av «Kravspesifikasjon for PKI i offentlig sektor».</article><article class="legalP" id="kapittel-1-paragraf-2-ledd-2">Øvrige begreper i denne forskriften skal forstås slik de er definert i esignaturloven § 3 og eForvaltningsforskriften § 4.</article></article></section><section class="section" id="kapittel-2" data-lovdata-URL="LTI/forskrift/2005-11-21-1296/KAPITTEL_2"><h2>Krav til selvdeklarasjonsordningene</h2><article class="legalArticle" data-lovdata-URL="LTI/forskrift/2005-11-21-1296/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Selvdeklarasjon – sertifikatklasse «Person-Høyt»</span></h3><article class="legalP" id="kapittel-2-paragraf-1-ledd-1">Sertifikatutsteder skal oppfylle alle krav angitt som absolutte (A-krav) for sertifikatklasse «Person-Høyt» i «Kravspesifikasjon for PKI i offentlig sektor» som er relevante for aktuelle sikkerhetsprodukter eller -tjenester.</article></article><article class="legalArticle" data-lovdata-URL="LTI/forskrift/2005-11-21-1296/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Selvdeklarasjon – sertifikatklasse «Person-Standard»</span></h3><article class="legalP" id="kapittel-2-paragraf-2-ledd-1">Sertifikatutsteder skal oppfylle alle krav angitt som absolutte (A-krav) for sertifikatklasse «Person-Standard» i «Kravspesifikasjon for PKI i offentlig sektor» som er relevante for aktuelle sikkerhetsprodukter eller -tjenester.</article></article><article class="legalArticle" data-lovdata-URL="LTI/forskrift/2005-11-21-1296/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Selvdeklarasjon – sertifikatklasse «Virksomhet»</span></h3><article class="legalP" id="kapittel-2-paragraf-3-ledd-1">Sertifikatutsteder skal oppfylle alle krav angitt som absolutte (A-krav) for sertifikatklasse «Virksomhet» i «Kravspesifikasjon for PKI i offentlig sektor» som er relevante for aktuelle sikkerhetsprodukter eller -tjenester.</article></article></section><section class="section" id="kapittel-3" data-lovdata-URL="LTI/forskrift/2005-11-21-1296/KAPITTEL_3"><h2>Melding om frivillig selvdeklarasjon mv.</h2><article class="legalArticle" data-lovdata-URL="LTI/forskrift/2005-11-21-1296/§6" data-name="§6" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Tilsyn</span></h3><article class="legalP" id="kapittel-3-paragraf-1-ledd-1">Tilsynsorgan etter denne forskriften skal være Post- og teletilsynet.</article></article><article class="legalArticle" data-lovdata-URL="LTI/forskrift/2005-11-21-1296/§7" data-name="§7" id="kapittel-3-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Krav til meldingens innhold</span></h3><article class="legalP" id="kapittel-3-paragraf-2-ledd-1">Selvdeklarasjon etter denne forskriften skal sendes til tilsynsorganet og innholde følgende:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">sertifikatutsteders navn, organisasjonsnummer, adresse, telefon, telefaks, e-postadresse og kontaktperson,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">beskrivelse av hvordan kravene etter § 3, § 4 eller § 5 er oppfylt, og</article></article></li><li data-li-identifier="c)" data-name="c)"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">sertifikatpolicy, sertifikatpraksis og andre relevante dokumenter som viser at kravene etter bokstav b er oppfylt, inklusiv nettadresse hvor sertifikatpolicy og eventuelt andre dokumenter er publisert.</article></article></li></ul></article><article class="legalP" id="kapittel-3-paragraf-2-ledd-2">Tilsynsorganet skal utarbeide standardskjema som skal benyttes ved melding etter første ledd.</article></article><article class="legalArticle" data-lovdata-URL="LTI/forskrift/2005-11-21-1296/§8" data-name="§8" id="kapittel-3-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Meldeplikt om endringer i opplysninger gitt etter § 7</span></h3><article class="legalP" id="kapittel-3-paragraf-3-ledd-1">Endrede forhold som påvirker opplysninger gitt etter § 7 skal uten ugrunnet opphold meldes til tilsynsorganet.</article></article></section><section class="section" id="kapittel-4" data-lovdata-URL="LTI/forskrift/2005-11-21-1296/KAPITTEL_4"><h2>Tilsynsorganets oppgaver mv.</h2><article class="legalArticle" data-lovdata-URL="LTI/forskrift/2005-11-21-1296/§9" data-name="§9" id="kapittel-4-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Tilsynets kontrolloppgaver</span></h3><article class="legalP" id="kapittel-4-paragraf-1-ledd-1">Tilsynsorganet skal kontrollere at mottatt melding etter § 7 er fullstendig og at kravene etter § 3, § 4 eller § 5 er oppfylt.</article><article class="legalP" id="kapittel-4-paragraf-1-ledd-2">Når særlige grunner tilsier det kan tilsynsorganet gjøre unntak fra bestemmelsene i denne forskrift.</article></article><article class="legalArticle" data-lovdata-URL="LTI/forskrift/2005-11-21-1296/§10" data-name="§10" id="kapittel-4-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Krav om tilleggsinformasjon og revisjon</span></h3><article class="legalP" id="kapittel-4-paragraf-2-ledd-1">Dersom tilsynsorganet finner at sertifikatutsteder ikke oppfyller kravene etter § 3, § 4 eller § 5, eller at meldingen etter § 7 ikke er fullstendig, kan tilsynsorganet pålegge sertifikatutsteder innen en angitt tidsfrist å dokumentere at kravene er oppfylt. Dette kan skje ved fremleggelse av dokumentasjon eller på annen måte som tilsynsorganet finner hensiktsmessig.</article><article class="legalP" id="kapittel-4-paragraf-2-ledd-2">Tilsynsorganet kan kreve at sertifikatutsteder foretar en revisjon for å vise at kravene i § 3, § 4 eller § 5 er oppfylt. Revisjonen skal foretas av en uavhengig tredjepart godtatt av tilsynsorganet og resultatet av revisjonen skal sendes tilsynsorganet.</article></article><article class="legalArticle" data-lovdata-URL="LTI/forskrift/2005-11-21-1296/§11" data-name="§11" id="kapittel-4-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Offentliggjøring av informasjon om sertifikatutsteder mv.</span></h3><article class="legalP" id="kapittel-4-paragraf-3-ledd-1">Tilsynsorganet skal publisere en liste med opplysninger om sertifikattyper som sertifikatutstedere har selvdeklarert etter denne forskriften, sammen med mottatt melding etter § 7.</article><article class="legalP" id="kapittel-4-paragraf-3-ledd-2">Tilsynsorganet kan nekte publisering etter første ledd dersom mottatt melding ikke oppfyller kravene i § 7, eller at det er åpenbart for tilsynsorganet at kravene etter § 3, § 4 eller § 5 ikke er oppfylt.</article><article class="legalP" id="kapittel-4-paragraf-3-ledd-3">Tilsynsorganet skal fjerne aktuell sertifikattype fra publisert liste etter første ledd dersom sertifikatutsteder ikke etterkommer tilsynsorganets pålegg etter § 10 eller § 12, eller kravene i § 8.</article></article><article class="legalArticle" data-lovdata-URL="LTI/forskrift/2005-11-21-1296/§12" data-name="§12" id="kapittel-4-paragraf-4"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Endringer i «Kravspesifikasjon for PKI i offentlig sektor»</span></h3><article class="legalP" id="kapittel-4-paragraf-4-ledd-1">Tilsynsorganet skal informere sertifikatutstedere med sertifikattype oppført på liste publisert etter § 11 første ledd om endringer i «Kravspesifikasjon for PKI i offentlig sektor» med nærmere angivelse av tidsfrist for oppfyllelse av de nye kravene. Tidsfristen kan ikke være kortere enn seks (6) måneder.</article><article class="legalP" id="kapittel-4-paragraf-4-ledd-2">Tilsynsorganet kan pålegge sertifikatutsteder å dokumentere at de nye kravene er oppfylt i forhold til selvdeklarerte sikkerhetsprodukter eller -tjenester. Dette kan skje ved fremleggelse av dokumentasjon eller på annen måte som tilsynsorganet finner hensiktsmessig. Tilsynsorganet kan også kreve at sertifikatutsteder sender inn en komplett ny melding etter § 7 eller gjennomfører revisjon etter § 10 annet ledd.</article></article></section><section class="section" id="kapittel-5" data-lovdata-URL="LTI/forskrift/2005-11-21-1296/KAPITTEL_5"><h2>Øvrige bestemmelser</h2><article class="legalArticle" data-lovdata-URL="LTI/forskrift/2005-11-21-1296/§13" data-name="§13" id="kapittel-5-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Tvangsmulkt</span></h3><article class="legalP" id="kapittel-5-paragraf-1-ledd-1">Tilsynsorganet kan ilegge sertifikatutsteder tvangsmulkt etter esignaturloven § 16a dersom sertifikatutsteder i salgs- og markedsføringsøyemed uriktig angir at sertifikattypen er oppført på liste publisert etter § 11 første ledd, eller på annen måte uriktig angir at sertifikattypen er en del av ordningene etablert etter denne forskriften.</article></article><article class="legalArticle" data-lovdata-URL="LTI/forskrift/2005-11-21-1296/§14" data-name="§14" id="kapittel-5-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Gebyr</span></h3><article class="legalP" id="kapittel-5-paragraf-2-ledd-1">Sertifikatutsteder som sender inn melding etter § 7 kan pålegges å betale et årlig gebyr til tilsynsorganet etter esignaturloven § 16a og forskrift 21. februar 2005 nr. 168 om gebyr til Post- og teletilsynet § 5.</article><article class="legalP" id="kapittel-5-paragraf-2-ledd-2">Tilsynsorganet kan nekte oppføring på liste publisert etter § 11 første ledd før gebyr er betalt.</article></article><article class="legalArticle" data-lovdata-URL="LTI/forskrift/2005-11-21-1296/§15" data-name="§15" id="kapittel-5-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Klageinstans</span></h3><article class="legalP" id="kapittel-5-paragraf-3-ledd-1">Moderniseringsdepartementet er klageinstans for tilsynsorganets enkeltvedtak fastsatt i henhold til § 9 til § 13.</article><article class="legalP" id="kapittel-5-paragraf-3-ledd-2">Klage over gebyrer avgjøres av Samferdselsdepartementet etter forskrift 21. februar 2005 nr. 168 om gebyr til Post- og teletilsynet.</article></article><article class="legalArticle" data-lovdata-URL="LTI/forskrift/2005-11-21-1296/§16" data-name="§16" id="kapittel-5-paragraf-4"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-4-ledd-1">Forskriften trer i kraft 1. desember 2005.</article></article></section></main></body></html>