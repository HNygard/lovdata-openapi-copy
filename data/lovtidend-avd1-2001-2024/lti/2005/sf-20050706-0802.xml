<!DOCTYPE html><html lang="no"><head><title>Forskrift om EØS-filialers medlemskap i innskuddsgarantiordningen i Bankenes sikringsfond (tilleggsdekning).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-07-06-802</dd><dt class="dokid">DokumentID</dt><dd class="dokid">LTI/forskrift/2005-07-06-802</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 10 s 1630</dd><dt class="dateInForce">I kraft fra</dt><dd class="dateInForce">2005-07-06</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1996-12-06-75/§2-2</li><li>lov/1996-12-06-75/§2-5</li></ul></dd><dt class="dateOfPublication">Kunngjort</dt><dd class="dateOfPublication">2005-07-14</dd><dt class="journalNumber">Journalnummer</dt><dd class="journalNumber">2005-0720</dd><dt class="titleShort">Korttittel</dt><dd class="titleShort">Forskrift om EØS-filialers medlemskap mv.</dd><dt class="title">Tittel</dt><dd class="title">Forskrift om EØS-filialers medlemskap i innskuddsgarantiordningen i Bankenes sikringsfond (tilleggsdekning).</dd><dt class="miscInformation">Annet om dokumentet</dt><dd class="miscInformation">Fastsatt av Finansdepartementet 6. juli 2005 med hjemmel i lov 6. desember 1996 nr. 75 om sikringsordninger for banker og offentlig administrasjon m.v. av finansinstitusjoner § 2-2 tredje ledd og § 2-5 tredje ledd.</dd><dt class="refid">RefID</dt><dd class="refid">forskrift/2005-07-06-802</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om EØS-filialers medlemskap i innskuddsgarantiordningen i Bankenes sikringsfond (tilleggsdekning).<ul class="tocSubUl"><li>§ 1. Filialmedlemskap</li><li>§ 2. Avgiftsberegning mv.</li><li>§ 3. Dekningsomfang</li><li>§ 4. Avtale mellom hjemlandets sikringsordning og Bankenes sikringsfond</li><li>§ 5. Avtale mellom hjemlandets tilsynsmyndigheter og Kredittilsynet</li><li>§ 6. Videreformidling av informasjon fra Kredittilsynet til Bankenes sikringsfond</li><li>§ 7. Kredittilsynets rolle i en administrasjons- eller konkurssituasjon</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2005-07-06-802" id="dokument"><h1>Forskrift om EØS-filialers medlemskap i innskuddsgarantiordningen i Bankenes sikringsfond (tilleggsdekning).</h1><article class="legalArticle" data-lovdata-URL="LTI/forskrift/2005-07-06-802/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Filialmedlemskap</span></h2><article class="legalP" id="paragraf-1-ledd-1">Før en kredittinstitusjon med hovedsete i annen EØS-stat som mottar innskudd fra allmennheten gjennom filial her i riket, som har rett til å bli medlem av innskuddsgarantiordningen (filialmedlem), kan bli filialmedlem, må Bankenes sikringsfond i samarbeid med hjemstatens sikringsordning bringe på det rene hvilke innskudd eller deler av innskudd som er sikret i hjemstatens ordning, og hvilke innskudd hos søker som skal være sikret i Bankenes sikringsfond.</article><article class="legalP" id="paragraf-1-ledd-2">Bankenes sikringsfond kan nekte filialmedlemskap, eller sette særlige vilkår for medlemskapet, dersom soliditetssituasjonen hos søker, eller betydelig usikkerhet med hensyn til utviklingen i denne, tilsier det.</article><article class="legalP" id="paragraf-1-ledd-3">Filialmedlem kan tidligst opptas seks måneder etter at Bankenes sikringsfond har mottatt søknad om slikt medlemskap.</article><article class="legalP" id="paragraf-1-ledd-4">Kredittilsynet fastsetter minstekrav til opplysninger i søknader om filialmedlemskap.</article><article class="legalP" id="paragraf-1-ledd-5">Før filialmedlem opptas, skal dette godkjennes av Kredittilsynet.</article><article class="legalP" id="paragraf-1-ledd-6">Bestemmelsen i tredje ledd gjelder ikke ved omdanning til filial fra datterselskap som er medlem av Bankenes sikringsfond. De berørte tilsynsmyndigheter og sikringsordninger skal varsles uten opphold når det er klart at omdanning vil finne sted. Kredittilsynet kan gi nærmere regler om videreføring av medlemskap i Bankenes sikringsfond ved slik omdanning.</article><article class="legalP" id="paragraf-1-ledd-7">Filialmedlemskap opphører ett år etter at Bankenes sikringsfond har mottatt oppsigelse fra filialmedlemmet.</article></article><article class="legalArticle" data-lovdata-URL="LTI/forskrift/2005-07-06-802/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Avgiftsberegning mv.</span></h2><article class="legalP" id="paragraf-2-ledd-1">Filialmedlem plikter å svare avgift etter reglene i banksikringsloven § 2-7, jf. også definisjonen av garantert innskudd i filial i neste ledd.</article><article class="legalP" id="paragraf-2-ledd-2">For beregning av avgift etter første ledd, og Bankenes sikringsfonds størrelse etter banksikringsloven § 2-6, skal garantert innskudd i filial beregnes som innskyters samlede innskudd opp til 2 millioner kroner, med et fradrag tilsvarende den del av innskuddet som skal dekkes under hjemstatens garantiordning.</article><article class="legalP" id="paragraf-2-ledd-3">Definisjonen av garanterte innskudd i filial i annet ledd har ikke betydning for Bankenes sikringsfonds faktiske forpliktelser eller adgang til å dekke innskudd.</article></article><article class="legalArticle" data-lovdata-URL="LTI/forskrift/2005-07-06-802/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Dekningsomfang</span></h2><article class="legalP" id="paragraf-3-ledd-1">Bankenes sikringsfond plikter å dekke tap som nevnt i banksikringsloven § 2-10 første til fjerde ledd som innskytere i filial her i riket påføres, med fradrag for det som skal dekkes av hjemstatens garantiordning. Det skal være uten betydning for Bankenes sikringsfonds dekningsforpliktelse hvorvidt eller på hvilket tidspunkt hjemstatens garantiordning oppfyller sin dekningsplikt. Bankenes sikringsfond har ikke anledning til å dekke tap som beskrevet i banksikringsloven § 2-10 femte ledd.</article><article class="legalP" id="paragraf-3-ledd-2">Som innskyter i filial her i riket regnes innskyter som selv har foretatt innskudd i, og som har naturlig tilknytning til, filialen. Kredittilsynet kan gi nærmere regler om hvem som skal anses som innskyter i filialen. Kredittilsynet avgjør tvilstilfeller og hva som skal regnes som et tvilstilfelle.</article><article class="legalP" id="paragraf-3-ledd-3">Filialmedlemmet plikter på en tydelig måte å informere innskyterne i filial her i riket om hvilke typer innskudd som er sikret, hvilket beløp som er sikret, og hvilken sikringsordning som dekker hvilke innskudd eller deler av innskuddet.</article></article><article class="legalArticle" data-lovdata-URL="LTI/forskrift/2005-07-06-802/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Avtale mellom hjemlandets sikringsordning og Bankenes sikringsfond</span></h2><article class="legalP" id="paragraf-4-ledd-1">Bankenes sikringsfond og hjemstatens sikringsordning plikter å inngå en avtale der det fremgår hvilke innskudd og hvilke beløp som er sikret i henholdsvis hjemstatens sikringsordning og i Bankenes sikringsfond, og hvordan motregning av innskudd mot innskyters forfalte forpliktelser overfor filialen skal foretas.</article><article class="legalP" id="paragraf-4-ledd-2">Avtalen skal også sikre Bankenes sikringsfond den informasjon som er nødvendig for å kunne beregne sikringsfondets dekningsforpliktelser i situasjoner der slike forpliktelser utløses.</article></article><article class="legalArticle" data-lovdata-URL="LTI/forskrift/2005-07-06-802/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Avtale mellom hjemlandets tilsynsmyndigheter og Kredittilsynet</span></h2><article class="legalP" id="paragraf-5-ledd-1">Kredittilsynet og tilsynsmyndighetene i filialmedlemmets hjemstat skal inngå en avtale som sikrer Kredittilsynet den informasjon tilsynet trenger for å ivareta sine funksjoner etter denne forskrift, herunder:<ul class="defaultList"><li data-li-identifier="1." data-name="1."><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">informasjon som Kredittilsynet skal videreformidle til sikringsfondet etter § 6,</article></article></li><li data-li-identifier="2." data-name="2."><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">opplysninger om filialmedlemmets soliditet,</article></article></li><li data-li-identifier="3." data-name="3."><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">opplysninger om vesentlige negative utviklingstrekk hos filialmedlemmet og/eller dets filial her i riket,</article></article></li><li data-li-identifier="4." data-name="4."><article class="listArticle" id="paragraf-5-ledd-1-punkt-4"><article class="legalP" id="paragraf-5-ledd-1-punkt-4-ledd-1">varsel før filialmedlemmet settes under offentlig administrasjon, tas under konkursbehandling eller lignende,</article></article></li><li data-li-identifier="5." data-name="5."><article class="listArticle" id="paragraf-5-ledd-1-punkt-5"><article class="legalP" id="paragraf-5-ledd-1-punkt-5-ledd-1">tilstrekkelige opplysninger til å ivareta sine oppgaver i henhold til § 7.</article></article></li></ul></article></article><article class="legalArticle" data-lovdata-URL="LTI/forskrift/2005-07-06-802/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Videreformidling av informasjon fra Kredittilsynet til Bankenes sikringsfond</span></h2><article class="legalP" id="paragraf-6-ledd-1">Kredittilsynet skal videreformidle til Bankenes sikringsfond informasjon som sikringsfondet måtte ha behov for i forbindelse med vurdering av søknad om medlemskap (§ 1), beregning av fondets størrelse og beregning av avgift (§ 2), eller beregning av faktiske dekningsforpliktelser (§ 3). Det forutsettes at Kredittilsynet gjennom sin avtale med tilsynsmyndighetene i filialmedlemmets hjemstat (jf. § 5) er sikret tilgang til slik informasjon.</article></article><article class="legalArticle" data-lovdata-URL="LTI/forskrift/2005-07-06-802/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Kredittilsynets rolle i en administrasjons- eller konkurssituasjon</span></h2><article class="legalP" id="paragraf-7-ledd-1">I en administrasjons- eller konkurssituasjon skal Kredittilsynet sikre at interessene til innskytere i filial her i riket blir ivaretatt.</article><article class="legalP" id="paragraf-7-ledd-2">I en administrasjons- eller konkurssituasjon kan filialen her i riket ikke ta i mot innskudd, påta seg nye engasjementer eller øke tidligere engasjementer uten Kredittilsynets godkjenning, jamfør banksikringsloven § 4-6 første ledd bokstav c.</article><article class="legalP" id="paragraf-7-ledd-3">Kredittilsynet skal konsultere hjemlandets tilsynsmyndigheter før Kredittilsynet godkjenner utbetaling til innskyterne i medhold av banksikringsloven § 4-6 første ledd bokstav d.</article></article><article class="legalArticle" data-lovdata-URL="LTI/forskrift/2005-07-06-802/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Forskriften trer i kraft straks.</article></article></main></body></html>