<!DOCTYPE html><html lang="no"><head><title>Forskrift om asbest.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-04-26-362</dd><dt class="dokid">DokumentID</dt><dd class="dokid">LTI/forskrift/2005-04-26-362</dd><dt class="ministry">Departement</dt><dd class="ministry"><ul><li>Arbeids- og sosialdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 6 s 812</dd><dt class="dateInForce">I kraft fra</dt><dd class="dateInForce">2005-04-26</dd><dt class="changesToDocuments">Endrer</dt><dd class="changesToDocuments"><ul><li>forskrift/1991-08-16-600</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1977-02-04-4/§2</li><li>lov/1977-02-04-4/§7</li><li>lov/1977-02-04-4/§8</li><li>lov/1977-02-04-4/§11</li><li>lov/1977-02-04-4/§12</li><li>lov/1977-02-04-4/§14</li><li>lov/1977-02-04-4/§22</li><li>lov/1977-02-04-4/§30</li></ul></dd><dt class="dateOfPublication">Kunngjort</dt><dd class="dateOfPublication">2005-04-29</dd><dt class="journalNumber">Journalnummer</dt><dd class="journalNumber">2005-0341</dd><dt class="titleShort">Korttittel</dt><dd class="titleShort">Asbestforskriften</dd><dt class="title">Tittel</dt><dd class="title">Forskrift om asbest.</dd><dt class="miscInformation">Annet om dokumentet</dt><dd class="miscInformation">Fastsatt av Direktoratet for arbeidstilsynet 26. april 2005 med hjemmel i lov 4. februar 1977 nr. 4 om arbeidervern og arbeidsmiljø m.v. § 2 nr. 7, § 7 nr. 2 og 3, § 8 nr. 4, § 11 nr. 2, 3, 4 og 5, § 12 nr. 5, § 14 tredje ledd, § 22 og § 30 nr. 4. Jf. EØS-avtalen vedlegg II kap. XV nr. 4 (direktiv 76/769/EØF sist endret ved direktiv 1999/77/EF) og vedlegg XVIII nr. 5 (direktiv 83/477/EØF sist endret ved direktiv 2003/18/EF).</dd><dt class="refid">RefID</dt><dd class="refid">forskrift/2005-04-26-362</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om asbest.<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Hvem forskriften retter seg mot</li><li>§ 4. Definisjoner</li><li>§ 5. Dispensasjon</li></ul></li><li>Kapittel 2. Forbud mot asbest<ul class="tocSubUl"><li>§ 6. Forbud</li><li>§ 7. Unntak</li></ul></li><li>Kapittel 3. Risikovurdering og tiltak<ul class="tocSubUl"><li>§ 8. Risikovurdering</li><li>§ 9. Tiltak for å redusere eksponering for asbeststøv</li><li>§ 10. Varselskilt</li><li>§ 11. Melding</li></ul></li><li>Kapittel 4. Opplæring og instruks<ul class="tocSubUl"><li>§ 12. Opplæring</li><li>§ 13. Instruks</li></ul></li><li>Kapittel 5. Røykeforbud og begrensning i adgang til sysselsetting<ul class="tocSubUl"><li>§ 14. Røykeforbud</li><li>§ 15. Begrensning i adgang til sysselsetting</li></ul></li><li>Kapittel 6. Grenseverdi og kontroll<ul class="tocSubUl"><li>§ 16. Grenseverdi</li><li>§ 17. Fibermålinger</li><li>§ 18. Tiltak ved overskridelse av grenseverdi</li></ul></li><li>Kapittel 7. Helseundersøkelser<ul class="tocSubUl"><li>§ 19. Krav om helseundersøkelse</li><li>§ 20. Melding om asbestfremkalt sykdom</li><li>§ 21. Register</li></ul></li><li>Kapittel 8. Rivings-, reparasjons- og vedlikeholdsarbeid av asbestholdig materiale<ul class="tocSubUl"><li>§ 22. Tillatelse fra Arbeidstilsynet</li><li>§ 23. Fjerning av asbest før rivingsarbeid</li><li>§ 24. Verneklær og åndedrettsvern</li><li>§ 25. Vaskested</li><li>§ 26. Etterkontroll</li></ul></li><li>Kapittel 9. Avsluttende bestemmelser<ul class="tocSubUl"><li>§ 27. Straffebestemmelser</li><li>§ 28. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2005-04-26-362" id="dokument"><h1>Forskrift om asbest.</h1><section class="section" data-name="kap1" id="kapittel-1" data-lovdata-URL="LTI/forskrift/2005-04-26-362/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2005-04-26-362/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Denne forskriften skal sikre arbeidstakere mot risiko for helseskade som følge av eksponering for asbeststøv.</article></article><article class="legalArticle" data-lovdata-URL="LTI/forskrift/2005-04-26-362/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Denne forskriften gjelder bruk og annen håndtering av asbest og asbestholdig materiale i arbeidslivet.</article><article class="legalP" id="kapittel-1-paragraf-2-ledd-2">Denne forskriften, med unntak av § 11 om melding, gjelder for virksomheter på områder som nevnt i forskrift 31. august 2001 nr. 1016 om helse, miljø og sikkerhet i petroleumsvirksomheten (rammeforskriften) § 2 nr. 1 bokstav d.</article><article class="legalP" id="kapittel-1-paragraf-2-ledd-3">Dersom eksponeringen av arbeidstakerne er sporadisk og av lav intensitet, og det er klart at grenseverdien i § 16 ikke vil bli overskredet, får § 10 om varselskilt og kapittel 7 om helseundersøkelser ikke anvendelse ved:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-3-punkt-1"><article class="legalP" id="kapittel-1-paragraf-2-ledd-3-punkt-1-ledd-1">kortvarig, ikke-kontinuerlig vedlikeholdsarbeid utført på materialer som ikke lett smuldrer opp,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-3-punkt-2"><article class="legalP" id="kapittel-1-paragraf-2-ledd-3-punkt-2-ledd-1">fjerning av uskadet materiale dersom asbestfibrene er fast bundet i materialet og materialet ikke skades under arbeidet,</article></article></li><li data-li-identifier="c)" data-name="c)"><article class="listArticle" id="kapittel-1-paragraf-2-ledd-3-punkt-3"><article class="legalP" id="kapittel-1-paragraf-2-ledd-3-punkt-3-ledd-1">innkapsling og forsegling av asbestholdig materiale som er i god stand,</article></article></li><li data-li-identifier="d)" data-name="d)"><article class="listArticle" id="kapittel-1-paragraf-2-ledd-3-punkt-4"><article class="legalP" id="kapittel-1-paragraf-2-ledd-3-punkt-4-ledd-1">overvåking og kontroll av luften samt innsamling av prøver for å fastslå om et bestemt materiale inneholder asbest.</article></article></li></ul></article></article><article class="legalArticle" data-lovdata-URL="LTI/forskrift/2005-04-26-362/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Hvem forskriften retter seg mot</span></h3><article class="legalP" id="kapittel-1-paragraf-3-ledd-1">Arbeidsgiveren skal sørge for at bestemmelsene i forskriften blir gjennomført.</article><article class="legalP" id="kapittel-1-paragraf-3-ledd-2">Forskriften gjelder også for virksomheter som ikke sysselsetter arbeidstakere.</article></article><article class="legalArticle" data-lovdata-URL="LTI/forskrift/2005-04-26-362/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-4-ledd-1">I denne forskriften menes med:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-4-ledd-1-punkt-1"><article class="legalP" id="kapittel-1-paragraf-4-ledd-1-punkt-1-ledd-1"><i>asbest:</i> de fibrøse, krystallinske silikatmineralene krysotil (hvit asbest), krokidolitt (blå asbest), amositt (brun asbest), antofyllittasbest, tremolittasbest og aktinolittasbest.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-4-ledd-1-punkt-2"><article class="legalP" id="kapittel-1-paragraf-4-ledd-1-punkt-2-ledd-1"><i>asbestfibre:</i> fibre som er lengre enn 5 mikrometer og tynnere enn 3 mikrometer, og der forholdet mellom lengde og tykkelse er minst 3:1.</article></article></li><li data-li-identifier="c)" data-name="c)"><article class="listArticle" id="kapittel-1-paragraf-4-ledd-1-punkt-3"><article class="legalP" id="kapittel-1-paragraf-4-ledd-1-punkt-3-ledd-1"><i>asbeststøv:</i> svevende asbestfibre eller avsatte asbestfibre som kan bli svevende i arbeidsmiljøet.</article></article></li></ul></article></article><article class="legalArticle" data-lovdata-URL="LTI/forskrift/2005-04-26-362/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Dispensasjon</span></h3><article class="legalP" id="kapittel-1-paragraf-5-ledd-1">Arbeidstilsynet kan gi dispensasjon fra forskriften når det er verne- og helsemessig forsvarlig, og det ikke strider mot EØS-avtalen.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2005-04-26-362/KAPITTEL_2"><h2>Kapittel 2. Forbud mot asbest</h2><article class="legalArticle" data-lovdata-URL="LTI/forskrift/2005-04-26-362/§6" data-name="§6" id="kapittel-2-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Forbud</span></h3><article class="legalP" id="kapittel-2-paragraf-1-ledd-1">Bruk og annen håndtering av asbest og asbestholdig materiale er forbudt.</article></article><article class="legalArticle" data-lovdata-URL="LTI/forskrift/2005-04-26-362/§7" data-name="§7" id="kapittel-2-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Unntak</span></h3><article class="legalP" id="kapittel-2-paragraf-2-ledd-1">Unntatt fra forbudet i § 6 er:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">riving, reparasjon og vedlikehold av asbestholdig materiale, herunder håndtering av asbestholdig avfall fra slikt arbeid,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">bryting og bearbeiding av bergarter som inneholder høyst 1 vektprosent asbest,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">prøvetaking og analysering for å fastslå om et bestemt materiale inneholder asbest,</article></article></li><li data-li-identifier="d)" data-name="d)"><article class="listArticle" id="kapittel-2-paragraf-2-ledd-1-punkt-4"><article class="legalP" id="kapittel-2-paragraf-2-ledd-1-punkt-4-ledd-1">bruk av membraner av krysotil for eksisterende elektrolyseanlegg ut deres levetid, eller inntil egnede asbestfrie erstatningsprodukter blir tilgjengelig, avhengig av hva som inntreffer først. Utskiftning av slike membraner skal skje i samsvar med reglene i kapittel 8,</article></article></li><li data-li-identifier="e)" data-name="e)"><article class="listArticle" id="kapittel-2-paragraf-2-ledd-1-punkt-5"><article class="legalP" id="kapittel-2-paragraf-2-ledd-1-punkt-5-ledd-1">bruk av asbestholdige produkter som var montert eller tatt i bruk før 26. april 2005 i samsvar med tidligere regler. Slike produkter skal fortsatt være tillatt inntil de avhendes eller når slutten av sin levetid, under forutsetning av at asbestfibrene er bundet i produktet og ikke kan bli frigjort til omgivelsene.</article></article></li></ul></article></article></section><section class="section" data-name="kap3" id="kapittel-3" data-lovdata-URL="LTI/forskrift/2005-04-26-362/KAPITTEL_3"><h2>Kapittel 3. Risikovurdering og tiltak</h2><article class="legalArticle" data-lovdata-URL="LTI/forskrift/2005-04-26-362/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Risikovurdering</span></h3><article class="legalP" id="kapittel-3-paragraf-1-ledd-1">Arbeidsgiveren skal kartlegge hvordan og i hvilken grad arbeidstakerne kan bli eksponert for asbeststøv. På bakgrunn av kartleggingen skal arbeidsgiveren vurdere risikoen for arbeidstakernes helse og sikkerhet.</article><article class="legalP" id="kapittel-3-paragraf-1-ledd-2">Risikovurderingen skal oppdateres når nye opplysninger eller endringer i arbeidet tilsier det.</article><article class="legalP" id="kapittel-3-paragraf-1-ledd-3">Risikovurderingen skal foretas i samarbeid med arbeidstakerne eller deres representanter.</article></article><article class="legalArticle" data-lovdata-URL="LTI/forskrift/2005-04-26-362/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Tiltak for å redusere eksponering for asbeststøv</span></h3><article class="legalP" id="kapittel-3-paragraf-2-ledd-1">Arbeidstakernes eksponering for asbeststøv skal reduseres til et minimum, særlig gjennom følgende tiltak:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">antall arbeidstakere som blir eller kan bli eksponert for asbeststøv skal begrenses mest mulig,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">håndtering av asbest og asbestholdig materiale skal foregå atskilt fra øvrig virksomhet,</article></article></li><li data-li-identifier="c)" data-name="c)"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">arbeidsprosessene skal være utformet slik at det ikke dannes asbeststøv eller, dersom dette ikke er mulig, være utformet slik at asbeststøvet ikke virvles opp og spres. Ved innendørs håndtering av asbest eller asbestholdig materiale skal det opprettes undertrykksoner dersom det er nødvendig for å hindre spredning av asbeststøv til omgivelsene. Opprettet undertrykk skal dokumenteres.</article></article></li><li data-li-identifier="d)" data-name="d)"><article class="listArticle" id="kapittel-3-paragraf-2-ledd-1-punkt-4"><article class="legalP" id="kapittel-3-paragraf-2-ledd-1-punkt-4-ledd-1">ved bruk av avsug skal avsuget luft ikke føres tilbake til arbeidslokalet, men renses og ledes ut i friluft. Avsuget luft fra mobil støvsuger som brukes for opptak av asbestholdig støv kan allikevel føres tilbake dersom denne luften er renset slik at minst 99,99% av asbeststøvet avskilles.</article></article></li><li data-li-identifier="e)" data-name="e)"><article class="listArticle" id="kapittel-3-paragraf-2-ledd-1-punkt-5"><article class="legalP" id="kapittel-3-paragraf-2-ledd-1-punkt-5-ledd-1">alle lokaler og alt utstyr som brukes ved behandling av asbest, skal kunne rengjøres og vedlikeholdes regelmessig og effektivt,</article></article></li><li data-li-identifier="f)" data-name="f)"><article class="listArticle" id="kapittel-3-paragraf-2-ledd-1-punkt-6"><article class="legalP" id="kapittel-3-paragraf-2-ledd-1-punkt-6-ledd-1">asbest eller asbestholdige materialer som avgir asbeststøv, skal lagres og transporteres i egnet lukket emballasje som gir tilstrekkelig sikkerhet mot knusing og rifter m.m.</article></article></li><li data-li-identifier="g)" data-name="g)"><article class="listArticle" id="kapittel-3-paragraf-2-ledd-1-punkt-7"><article class="legalP" id="kapittel-3-paragraf-2-ledd-1-punkt-7-ledd-1">asbestavfall skal straks samles opp og fjernes fra arbeidsplassen i egnet lukket emballasje og oppbevares i lukket låsbar beholder. Dette gjelder ikke naturlig bergmateriale som inneholder asbest. Emballasjen og beholderen skal være tydelig merket med følgende tekst: <i>Inneholder asbest. Innånding av støv fra dette materialet kan forårsake kreft. Bruk egnet verneutstyr</i>. Slikt avfall skal deretter håndteres i samsvar med kapittel 11 i forskrift 1. juni 2004 nr. 930 om gjenvinning og behandling av avfall (avfallsforskriften).</article></article></li></ul></article></article><article class="legalArticle" data-lovdata-URL="LTI/forskrift/2005-04-26-362/§10" data-name="§10" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Varselskilt</span></h3><article class="legalP" id="kapittel-3-paragraf-3-ledd-1">Områder hvor det arbeides med asbest eller asbestholdig materiale, skal være tydelig merket med følgende tekst:<ul class="defaultList"><li><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1"><i>Asbest – adgang forbudt for uvedkommende.</i></article></article></li></ul></article><article class="legalP" id="kapittel-3-paragraf-3-ledd-2">Områder hvor grenseverdien i § 16 vil bli overskredet, skal i tillegg merkes med følgende tekst:<ul class="defaultList"><li><article class="listArticle" id="kapittel-3-paragraf-3-ledd-2-punkt-1"><article class="legalP" id="kapittel-3-paragraf-3-ledd-2-punkt-1-ledd-1"><i>Grenseverdien for asbesteksponering vil bli overskredet.</i></article></article></li></ul></article></article><article class="legalArticle" data-lovdata-URL="LTI/forskrift/2005-04-26-362/§11" data-name="§11" id="kapittel-3-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Melding</span></h3><article class="legalP" id="kapittel-3-paragraf-4-ledd-1">Arbeidsgiveren skal sende melding til Arbeidstilsynet om arbeid med asbest eller asbestholdig materiale. Meldingen skal sendes før arbeidet påbegynnes. Ved rivings-, reparasjons- og vedlikeholdsarbeid etter kapittel 8, skal meldingen sendes i god tid og senest en uke før arbeidet påbegynnes.</article><article class="legalP" id="kapittel-3-paragraf-4-ledd-2">Meldingen skal minst inneholde en kortfattet oversikt over:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-4-ledd-2-punkt-1"><article class="legalP" id="kapittel-3-paragraf-4-ledd-2-punkt-1-ledd-1">arbeidsstedets beliggenhet,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-4-ledd-2-punkt-2"><article class="legalP" id="kapittel-3-paragraf-4-ledd-2-punkt-2-ledd-1">typer og mengder asbest og asbestholdig materiale som brukes eller håndteres,</article></article></li><li data-li-identifier="c)" data-name="c)"><article class="listArticle" id="kapittel-3-paragraf-4-ledd-2-punkt-3"><article class="legalP" id="kapittel-3-paragraf-4-ledd-2-punkt-3-ledd-1">aktiviteter og metoder som inngår i arbeidet,</article></article></li><li data-li-identifier="d)" data-name="d)"><article class="listArticle" id="kapittel-3-paragraf-4-ledd-2-punkt-4"><article class="legalP" id="kapittel-3-paragraf-4-ledd-2-punkt-4-ledd-1">antall berørte arbeidstakere, og hvilken opplæring arbeidstakerne har gjennomgått,</article></article></li><li data-li-identifier="e)" data-name="e)"><article class="listArticle" id="kapittel-3-paragraf-4-ledd-2-punkt-5"><article class="legalP" id="kapittel-3-paragraf-4-ledd-2-punkt-5-ledd-1">dato for arbeidets igangsettelse og arbeidets varighet,</article></article></li><li data-li-identifier="f)" data-name="f)"><article class="listArticle" id="kapittel-3-paragraf-4-ledd-2-punkt-6"><article class="legalP" id="kapittel-3-paragraf-4-ledd-2-punkt-6-ledd-1">tiltak som er iverksatt for å begrense arbeidstakernes eksponering for asbest.</article></article></li></ul></article><article class="legalP" id="kapittel-3-paragraf-4-ledd-3">Det skal benyttes skjema fastsatt av Direktoratet for arbeidstilsynet.</article><article class="legalP" id="kapittel-3-paragraf-4-ledd-4">Arbeidstakerne og deres representanter skal ha tilgang til meldingen.</article><article class="legalP" id="kapittel-3-paragraf-4-ledd-5">Dersom det er sannsynlig at endringer i arbeidsforholdene vil føre til en vesentlig økning i eksponeringen for asbeststøv, skal arbeidsgiveren sende inn ny melding.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2005-04-26-362/KAPITTEL_4"><h2>Kapittel 4. Opplæring og instruks</h2><article class="legalArticle" data-lovdata-URL="LTI/forskrift/2005-04-26-362/§12" data-name="§12" id="kapittel-4-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Opplæring</span></h3><article class="legalP" id="kapittel-4-paragraf-1-ledd-1">Arbeidsgiveren kan bare sette arbeidstakere som har gjennomgått særskilt opplæring til arbeid med asbest eller asbestholdig materiale.</article><article class="legalP" id="kapittel-4-paragraf-1-ledd-2">Opplæringen skal foretas av kompetente personer.</article><article class="legalP" id="kapittel-4-paragraf-1-ledd-3">Opplæringen skal være lett forståelig og gi arbeidstakerne de nødvendige kunnskapene og ferdighetene om forebygging og sikkerhet, særlig når det gjelder:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-1-ledd-3-punkt-1"><article class="legalP" id="kapittel-4-paragraf-1-ledd-3-punkt-1-ledd-1">asbestens egenskaper og helseeffekter, herunder faren ved røyking,</article></article></li><li data-li-identifier="b)" data-name="b)"><article class="listArticle" id="kapittel-4-paragraf-1-ledd-3-punkt-2"><article class="legalP" id="kapittel-4-paragraf-1-ledd-3-punkt-2-ledd-1">produkt- eller materialtyper som kan antas å inneholde asbest,</article></article></li><li data-li-identifier="c)" data-name="c)"><article class="listArticle" id="kapittel-4-paragraf-1-ledd-3-punkt-3"><article class="legalP" id="kapittel-4-paragraf-1-ledd-3-punkt-3-ledd-1">arbeidsaktiviteter som kan medføre eksponering for asbest, og betydningen av forebyggende kontrolltiltak for å redusere eksponeringen,</article></article></li><li data-li-identifier="d)" data-name="d)"><article class="listArticle" id="kapittel-4-paragraf-1-ledd-3-punkt-4"><article class="legalP" id="kapittel-4-paragraf-1-ledd-3-punkt-4-ledd-1">grenseverdien i § 16 og nødvendigheten av kontrollmålinger av luften,</article></article></li><li data-li-identifier="e)" data-name="e)"><article class="listArticle" id="kapittel-4-paragraf-1-ledd-3-punkt-5"><article class="legalP" id="kapittel-4-paragraf-1-ledd-3-punkt-5-ledd-1">sikre arbeidsmetoder, sikre kontrolltiltak, sikkert arbeidsutstyr og sikkert verneutstyr,</article></article></li><li data-li-identifier="f)" data-name="f)"><article class="listArticle" id="kapittel-4-paragraf-1-ledd-3-punkt-6"><article class="legalP" id="kapittel-4-paragraf-1-ledd-3-punkt-6-ledd-1">formålet med og riktig valg av åndedrettsvern, åndedrettsvernets begrensinger og riktig bruk av det,</article></article></li><li data-li-identifier="g)" data-name="g)"><article class="listArticle" id="kapittel-4-paragraf-1-ledd-3-punkt-7"><article class="legalP" id="kapittel-4-paragraf-1-ledd-3-punkt-7-ledd-1">nødprosedyrer,</article></article></li><li data-li-identifier="h)" data-name="h)"><article class="listArticle" id="kapittel-4-paragraf-1-ledd-3-punkt-8"><article class="legalP" id="kapittel-4-paragraf-1-ledd-3-punkt-8-ledd-1">prosedyre for fullstendig rengjøring,</article></article></li><li data-li-identifier="i)" data-name="i)"><article class="listArticle" id="kapittel-4-paragraf-1-ledd-3-punkt-9"><article class="legalP" id="kapittel-4-paragraf-1-ledd-3-punkt-9-ledd-1">avfallshåndtering,</article></article></li><li data-li-identifier="j)" data-name="j)"><article class="listArticle" id="kapittel-4-paragraf-1-ledd-3-punkt-10"><article class="legalP" id="kapittel-4-paragraf-1-ledd-3-punkt-10-ledd-1">krav om helseundersøkelse etter kapittel 7.</article></article></li></ul></article><article class="legalP" id="kapittel-4-paragraf-1-ledd-4">Opplæringen skal omfatte praktiske øvelser.</article><article class="legalP" id="kapittel-4-paragraf-1-ledd-5">Opplæringen skal tilpasses det arbeidet som skal utføres. Den skal gis regelmessig og når det er nødvendig som følge av den teknologiske utviklingen.</article><article class="legalP" id="kapittel-4-paragraf-1-ledd-6"> Utgiftene til opplæringen skal betales av arbeidsgiveren.</article><article class="legalP" id="kapittel-4-paragraf-1-ledd-7">Arbeidstakernes representanter skal gis informasjon om innholdet i opplæringen.</article></article><article class="legalArticle" data-lovdata-URL="LTI/forskrift/2005-04-26-362/§13" data-name="§13" id="kapittel-4-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Instruks</span></h3><article class="legalP" id="kapittel-4-paragraf-2-ledd-1">Arbeidsgiveren skal utarbeide skriftlig instruks for håndtering av asbestholdig materiale og vern mot asbeststøv. Instruksen skal være tilgjengelig på arbeidsplassen.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2005-04-26-362/KAPITTEL_5"><h2>Kapittel 5. Røykeforbud og begrensning i adgang til sysselsetting</h2><article class="legalArticle" data-lovdata-URL="LTI/forskrift/2005-04-26-362/§14" data-name="§14" id="kapittel-5-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Røykeforbud</span></h3><article class="legalP" id="kapittel-5-paragraf-1-ledd-1">Røyking er ikke tillatt på områder hvor asbest eller asbestholdig materiale håndteres.</article></article><article class="legalArticle" data-lovdata-URL="LTI/forskrift/2005-04-26-362/§15" data-name="§15" id="kapittel-5-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Begrensning i adgang til sysselsetting</span></h3><article class="legalP" id="kapittel-5-paragraf-2-ledd-1">Personer med kroniske sykdommer i lunger, luftveier eller hjertet, skal ikke settes til arbeid der de vil kunne bli eksponert for asbeststøv.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2005-04-26-362/KAPITTEL_6"><h2>Kapittel 6. Grenseverdi og kontroll</h2><article class="legalArticle" data-lovdata-URL="LTI/forskrift/2005-04-26-362/§16" data-name="§16" id="kapittel-6-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Grenseverdi</span></h3><article class="legalP" id="kapittel-6-paragraf-1-ledd-1">Konsentrasjonen av asbestfibre i innåndingsluften skal ikke overskride 0.1 fibre per cm<sup>3</sup> med en referanseperiode på åtte timer.</article></article><article class="legalArticle" data-lovdata-URL="LTI/forskrift/2005-04-26-362/§17" data-name="§17" id="kapittel-6-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Fibermålinger</span></h3><article class="legalP" id="kapittel-6-paragraf-2-ledd-1">Dersom risikovurderingen viser at det er nødvendig for å sikre at grenseverdien overholdes, skal det foretas regelmessige målinger av asbestfibre i luften på arbeidsplassen. Dette gjelder ikke ved arbeid der arbeidstakerne bruker verneklær og åndedrettsvern i henhold til § 24.</article><article class="legalP" id="kapittel-6-paragraf-2-ledd-2">Prøvetakingen skal være representativ for arbeidstakernes individuelle eksponering for asbeststøv.</article><article class="legalP" id="kapittel-6-paragraf-2-ledd-3">Prøvetakingen skal foretas i samråd med arbeidstakerne eller deres representanter i virksomheten.</article><article class="legalP" id="kapittel-6-paragraf-2-ledd-4">Prøvetakingen skal vare tilstrekkelig lenge slik at en representativ eksponering kan fastsettes for en referanseperiode på åtte timer.</article><article class="legalP" id="kapittel-6-paragraf-2-ledd-5">Fibertelling skal utføres ved hjelp av et lysmikroskop med fasekontrast i samsvar med metoden anbefalt av Verdens helseorganisasjon i 1997 eller etter en annen metode som gir tilsvarende resultater.</article><article class="legalP" id="kapittel-6-paragraf-2-ledd-6">Prøvetakingen og fibertellingen skal foretas av kompetente personer.</article><article class="legalP" id="kapittel-6-paragraf-2-ledd-7">Arbeidsgiveren skal føre protokoll over fibermålingene.</article><article class="legalP" id="kapittel-6-paragraf-2-ledd-8">Arbeidstakerne og deres representanter skal informeres om resultatene av målingene og forklaring på hva resultatene betyr.</article></article><article class="legalArticle" data-lovdata-URL="LTI/forskrift/2005-04-26-362/§18" data-name="§18" id="kapittel-6-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Tiltak ved overskridelse av grenseverdi</span></h3><article class="legalP" id="kapittel-6-paragraf-3-ledd-1">Dersom grenseverdien i § 16 overskrides, skal arbeidsgiveren straks søke etter årsakene til overskridelsen og umiddelbart iverksette forebyggende tiltak og vernetiltak for å bedre situasjonen. Arbeidet i det berørte området kan ikke fortsette dersom slike tiltak ikke blir iverksatt.</article><article class="legalP" id="kapittel-6-paragraf-3-ledd-2">For å kontrollere effektiviteten av tiltakene, skal arbeidsgiveren umiddelbart foreta ny måling av asbestfibre i luften.</article><article class="legalP" id="kapittel-6-paragraf-3-ledd-3">Dersom det ikke er mulig å redusere eksponeringen for asbestfibre på andre måter, skal arbeidstakerne benytte verneklær og åndedrettsvern i samsvar med § 24. Denne løsningen skal ikke være varig, og arbeidstakernes bruk av slikt verneutstyr skal begrenses til det strengt nødvendige. Arbeidsgiveren skal i samråd med arbeidstakerne eller deres representanter sørge for at arbeidstakerne får nødvendige hvilepauser i forhold til den fysiske og klimamessige belastningen.</article><article class="legalP" id="kapittel-6-paragraf-3-ledd-4">Arbeidsgiveren skal straks informere berørte arbeidstakere og deres representanter om overskridelsen og årsaken til denne. Arbeidstakerne eller deres representanter skal så tidlig som mulig konsulteres om hvilke tiltak som skal treffes, eller dersom det foreligger en nødsituasjon, informeres om hvilke tiltak som er truffet.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2005-04-26-362/KAPITTEL_7"><h2>Kapittel 7. Helseundersøkelser</h2><article class="legalArticle" data-lovdata-URL="LTI/forskrift/2005-04-26-362/§19" data-name="§19" id="kapittel-7-paragraf-1"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Krav om helseundersøkelse</span></h3><article class="legalP" id="kapittel-7-paragraf-1-ledd-1">Arbeidsgiveren skal sørge for at arbeidstakere som kan bli eksponert eller har vært eksponert for asbeststøv i arbeid for arbeidsgiveren, gjennomgår egnet helseundersøkelse av lunger og luftveier.</article><article class="legalP" id="kapittel-7-paragraf-1-ledd-2">Helseundersøkelse skal utføres av kompetent lege.</article><article class="legalP" id="kapittel-7-paragraf-1-ledd-3">Helseundersøkelse skal foretas før arbeidstakerne settes til arbeid hvor de kan bli eksponert for asbeststøv. Denne undersøkelsen skal omfatte røntgenundersøkelse av lungene. Helseundersøkelse skal deretter foretas minst hvert tredje år. Legen avgjør om det er nødvendig med hyppigere helseundersøkelser og innholdet i undersøkelsene på bakgrunn av arbeidstakernes helsetilstand og eksponeringens nivå og varighet.</article><article class="legalP" id="kapittel-7-paragraf-1-ledd-4">Ved arbeidsforholdets opphør, avgjør legen om det er behov for ytterligere helseundersøkelser. Dersom det er behov for videre oppfølging, skal arbeidstakerne ha skriftlig orientering om dette.</article><article class="legalP" id="kapittel-7-paragraf-1-ledd-5">Utgifter til helseundersøkelse av arbeidstakerne som ikke dekkes av folketrygden, betales av arbeidsgiveren.</article></article><article class="legalArticle" data-lovdata-URL="LTI/forskrift/2005-04-26-362/§20" data-name="§20" id="kapittel-7-paragraf-2"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Melding om asbestfremkalt sykdom</span></h3><article class="legalP" id="kapittel-7-paragraf-2-ledd-1">Legen skal på fastsatt skjema melde sykdommer som kan være forårsaket av asbeststøv til Direktoratet for arbeidstilsynet.</article></article><article class="legalArticle" data-lovdata-URL="LTI/forskrift/2005-04-26-362/§21" data-name="§21" id="kapittel-7-paragraf-3"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Register</span></h3><article class="legalP" id="kapittel-7-paragraf-3-ledd-1">Arbeidsgiveren skal føre register over arbeidstakere som skal gjennomgå helseundersøkelse etter § 19.</article><article class="legalP" id="kapittel-7-paragraf-3-ledd-2">Registeret skal inneholde opplysninger om navn, fødselsdato, stilling, dato for tilsetting, arbeidets art og varighet, samt den eksponeringen arbeidstakerne utsettes for. Registeret skal videre inneholde opplysninger om dato for helseundersøkelse og navn på legen som gjennomførte undersøkelsen. Registeret skal bare inneholde disse opplysningene.</article><article class="legalP" id="kapittel-7-paragraf-3-ledd-3">Registeret skal være tilgjengelig for verne- og helsepersonale, verneombud, medlemmer av arbeidsmiljøutvalg, andre personer med særlig oppgave å ivareta sikkerhet og helse på arbeidsplassen og Arbeidstilsynet. Arbeidstaker som er oppført i registeret, skal gjøres kjent med dette og ha adgang til opplysningene som gjelder egen person. Opplysninger i registeret av ikke personlig art skal gjøres kjent for arbeidstakerne.</article><article class="legalP" id="kapittel-7-paragraf-3-ledd-4">Opplysninger om den enkelte arbeidstaker skal oppbevares i minst 60 år etter at eksponeringen er avsluttet. Registeret, eller deler av det, skal ikke tilintetgjøres uten tillatelse fra Arbeidstilsynet. Dersom virksomheten opphører, skal registeret overføres til Direktoratet for arbeidstilsynet.</article></article></section><section class="section" data-name="kap8" id="kapittel-8" data-lovdata-URL="LTI/forskrift/2005-04-26-362/KAPITTEL_8"><h2>Kapittel 8. Rivings-, reparasjons- og vedlikeholdsarbeid av asbestholdig materiale</h2><article class="legalArticle" data-lovdata-URL="LTI/forskrift/2005-04-26-362/§22" data-name="§22" id="kapittel-8-paragraf-1"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Tillatelse fra Arbeidstilsynet</span></h3><article class="legalP" id="kapittel-8-paragraf-1-ledd-1">Virksomheter som skal utføre rivings-, reparasjons- og vedlikeholdsarbeid av asbestholdig materiale, skal ha tillatelse fra Arbeidstilsynet.</article><article class="legalP" id="kapittel-8-paragraf-1-ledd-2">Søknad om slik tillatelse skal inneholde opplysninger om:<ul class="defaultList"><li data-li-identifier="a)" data-name="a)"><article class="listArticle" id="kapittel-8-paragraf-1-ledd-2-punkt-1"><article class="legalP" id="kapittel-8-paragraf-1-ledd-2-punkt-1-ledd-1">hvordan arbeidet vil bli organisert,</article></article></li><li data-li-identifier="b)" data-name="b)"><article class="listArticle" id="kapittel-8-paragraf-1-ledd-2-punkt-2"><article class="legalP" id="kapittel-8-paragraf-1-ledd-2-punkt-2-ledd-1">hvilke metoder som skal benyttes,</article></article></li><li data-li-identifier="c)" data-name="c)"><article class="listArticle" id="kapittel-8-paragraf-1-ledd-2-punkt-3"><article class="legalP" id="kapittel-8-paragraf-1-ledd-2-punkt-3-ledd-1">hvilke vernetiltak som vil bli iverksatt,</article></article></li><li data-li-identifier="d)" data-name="d)"><article class="listArticle" id="kapittel-8-paragraf-1-ledd-2-punkt-4"><article class="legalP" id="kapittel-8-paragraf-1-ledd-2-punkt-4-ledd-1">opplæring av arbeidstakerne,</article></article></li><li data-li-identifier="e)" data-name="e)"><article class="listArticle" id="kapittel-8-paragraf-1-ledd-2-punkt-5"><article class="legalP" id="kapittel-8-paragraf-1-ledd-2-punkt-5-ledd-1">helseundersøkelser av arbeidstakerne og</article></article></li><li data-li-identifier="f)" data-name="f)"><article class="listArticle" id="kapittel-8-paragraf-1-ledd-2-punkt-6"><article class="legalP" id="kapittel-8-paragraf-1-ledd-2-punkt-6-ledd-1">virksomhetens erfaring med slikt arbeid.</article></article></li></ul></article><article class="legalP" id="kapittel-8-paragraf-1-ledd-3">Instruksen i henhold til § 13 skal vedlegges søknaden.</article><article class="legalP" id="kapittel-8-paragraf-1-ledd-4">Før søknaden sendes til Arbeidstilsynet, skal verneombud, arbeidsmiljøutvalget og verne- og helsepersonalet ved den virksomheten som skal foreta arbeidet bli forelagt søknaden til uttalelse.</article></article><article class="legalArticle" data-lovdata-URL="LTI/forskrift/2005-04-26-362/§23" data-name="§23" id="kapittel-8-paragraf-2"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Fjerning av asbest før rivingsarbeid</span></h3><article class="legalP" id="kapittel-8-paragraf-2-ledd-1">Asbest og asbestholdige materialer skal fjernes og det skal utføres etterkontroll i henhold til § 26 før annet rivingsarbeid påbegynnes. Dette gjelder ikke dersom det medfører mindre risiko for arbeidstakerne om slike materialer ikke fjernes før annet rivingsarbeid påbegynnes.</article></article><article class="legalArticle" data-lovdata-URL="LTI/forskrift/2005-04-26-362/§24" data-name="§24" id="kapittel-8-paragraf-3"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Verneklær og åndedrettsvern</span></h3><article class="legalP" id="kapittel-8-paragraf-3-ledd-1">Arbeidstakerne skal bruke tettsluttende verneklær med hette, og godkjent åndedrettsvern.</article><article class="legalP" id="kapittel-8-paragraf-3-ledd-2">Verneklærne skal være laget av støvavstøtende materiale og ikke ha lommer e.l.</article><article class="legalP" id="kapittel-8-paragraf-3-ledd-3">Verneklærne som er benyttet, skal tas av før arbeidsområdet forlates. Verneklær og arbeidstøy skal ikke tas med hjem.</article><article class="legalP" id="kapittel-8-paragraf-3-ledd-4">Arbeidsgiveren skal sørge for et spesielt rom for verneklær, atskilt fra gang- og arbeidsklær. Rommet skal merkes i henhold til § 10.</article><article class="legalP" id="kapittel-8-paragraf-3-ledd-5">Verneklær av engangstype skal byttes etter hver arbeidsøkt.</article><article class="legalP" id="kapittel-8-paragraf-3-ledd-6">Verneklær som ikke er engangstype, og åndedrettsvern skal rengjøres etter hver arbeidsøkt.</article><article class="legalP" id="kapittel-8-paragraf-3-ledd-7">Arbeidsgiveren skal sørge for vask av verneklær og arbeidstøy. Brukte verneklær skal legges i spesielle plastsekker merket <i>«Forurenset av asbest»</i> før de sendes til et vaskeri som er utstyrt for dette formålet. Verneklær skal ikke vaskes sammen med andre klær.</article></article><article class="legalArticle" data-lovdata-URL="LTI/forskrift/2005-04-26-362/§25" data-name="§25" id="kapittel-8-paragraf-4"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Vaskested</span></h3><article class="legalP" id="kapittel-8-paragraf-4-ledd-1">Vaskested med håndvask og dusj med varmt og kaldt vann skal være lett tilgjengelig.</article><article class="legalP" id="kapittel-8-paragraf-4-ledd-2">Arbeidsgiveren skal instruere om at de som deltar i arbeidet skal dusje etter hver arbeidsøkt.</article><article class="legalP" id="kapittel-8-paragraf-4-ledd-3">Tid som brukes til vask og skift skal inngå i arbeidstiden.</article><article class="legalP" id="kapittel-8-paragraf-4-ledd-4">Vaskestedet skal merkes i henhold til § 10.</article></article><article class="legalArticle" data-lovdata-URL="LTI/forskrift/2005-04-26-362/§26" data-name="§26" id="kapittel-8-paragraf-5"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Etterkontroll</span></h3><article class="legalP" id="kapittel-8-paragraf-5-ledd-1">Etter at arbeidet er utført, skal virksomheten iverksette nødvendig kontroll av at asbeststøvet er fjernet. Konsentrasjonen av asbestfibre i luften skal ikke overskride 0.01 fibre per cm<sup>3</sup> .</article><article class="legalP" id="kapittel-8-paragraf-5-ledd-2">Kontrollen skal gjennomføres etter fullstendig rengjøring og mens området fortsatt er avstengt fra omgivelsene.</article><article class="legalP" id="kapittel-8-paragraf-5-ledd-3">Dersom det er opprettet undertrykk, skal dette opprettholdes under etterkontrollen.</article></article></section><section class="section" data-name="kap9" id="kapittel-9" data-lovdata-URL="LTI/forskrift/2005-04-26-362/KAPITTEL_9"><h2>Kapittel 9. Avsluttende bestemmelser</h2><article class="legalArticle" data-lovdata-URL="LTI/forskrift/2005-04-26-362/§27" data-name="§27" id="kapittel-9-paragraf-1"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Straffebestemmelser</span></h3><article class="legalP" id="kapittel-9-paragraf-1-ledd-1">Overtredelse av denne forskriften straffes etter arbeidsmiljøloven kapittel XIV og straffeloven § 48a og § 48b.</article></article><article class="legalArticle" data-lovdata-URL="LTI/forskrift/2005-04-26-362/§28" data-name="§28" id="kapittel-9-paragraf-2"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Ikrafttredelse</span></h3><article class="legalP" id="kapittel-9-paragraf-2-ledd-1">Forskriften trer i kraft straks. Samtidig oppheves forskrift om asbest, fastsatt av Kommunaldepartementet 16. august 1991 nr. 600, med unntak av § 8 første punktum, § 13 og § 14.</article><article class="legalP" id="kapittel-9-paragraf-2-ledd-2">Forskrift 16. august 1991 nr. 600 om asbest § 8 første punktum, § 13 og § 14 oppheves samtidig med at bestemmelser om forbud mot import, fremstilling og omsetning av asbest og asbestholdige produkter blir fastsatt av Miljøverndepartementet.</article></article></section></main></body></html>