<!DOCTYPE html><html lang="no"><head><title>Forskrift om opptak til psykologstudiet ved Norges teknisk-naturvitenskapelige universitet (NTNU).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-12-07-1688</dd><dt class="dokid">DokumentID</dt><dd class="dokid">LTI/forskrift/2005-12-07-1688</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 17 s 2682</dd><dt class="dateInForce">I kraft fra</dt><dd class="dateInForce">2005-12-07</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/2005-10-10-1191/§1-1</li><li>lov/2005-04-01-15/§3-7</li></ul></dd><dt class="dateOfPublication">Kunngjort</dt><dd class="dateOfPublication">2006-01-03</dd><dt class="journalNumber">Journalnummer</dt><dd class="journalNumber">2005-1324</dd><dt class="titleShort">Korttittel</dt><dd class="titleShort">Forskrift om opptak til psykologstudiet ved NTNU</dd><dt class="title">Tittel</dt><dd class="title">Forskrift om opptak til psykologstudiet ved Norges teknisk-naturvitenskapelige universitet (NTNU).</dd><dt class="miscInformation">Annet om dokumentet</dt><dd class="miscInformation">Fastsatt av styret ved NTNU 7. desember 2005 med hjemmel i forskrift 10. oktober 2005 nr. 1191 om opptak til universiteter og høyskoler § 1-1 nr. 4, jf. lov 1. april 2005 nr. 15 om universiteter og høyskoler § 3-7 nr. 3.</dd><dt class="refid">RefID</dt><dd class="refid">forskrift/2005-12-07-1688</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opptak til psykologstudiet ved Norges teknisk-naturvitenskapelige universitet (NTNU).<ul class="tocSubUl"><li>§ 1. Virkeområde</li><li>§ 2. Opptakets størrelse</li><li>§ 3. Opptaket</li><li>§ 4. Søknad om opptak</li><li>§ 5. Opptaksgrunnlag</li><li>§ 6. Opptaksgrupper</li><li>§ 7. Rangering av søkerne</li><li>§ 8. Tilbud om studieplass og utsatt studiestart</li><li>§ 9. Klage</li><li>§ 10. Overgangsordning</li><li>§ 11. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2005-12-07-1688" id="dokument"><h1>Forskrift om opptak til psykologstudiet ved Norges teknisk-naturvitenskapelige universitet (NTNU).</h1><article class="legalArticle" data-lovdata-URL="LTI/forskrift/2005-12-07-1688/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder opptak til psykologstudiet ved NTNU.</article></article><article class="legalArticle" data-lovdata-URL="LTI/forskrift/2005-12-07-1688/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Opptakets størrelse</span></h2><article class="legalP" id="paragraf-2-ledd-1">Styret fastsetter antall studieplasser på psykologstudiet.</article></article><article class="legalArticle" data-lovdata-URL="LTI/forskrift/2005-12-07-1688/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Opptaket</span></h2><article class="legalP" id="paragraf-3-ledd-1">Rektor foretar opptaket.</article></article><article class="legalArticle" data-lovdata-URL="LTI/forskrift/2005-12-07-1688/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Søknad om opptak</span></h2><article class="legalP" id="paragraf-4-ledd-1">Søknad om opptak stiles til NTNU. Søknad må være sendt senest 15. mai for opptak til høstsemesteret og vårsemesteret. Sendes søknaden pr. post må den være poststemplet senest 15. mai. Dersom fristen faller på en søndag, eller annen hellig-/høytidsdag blir fristen utskutt til neste ordinære virkedag.</article><article class="legalP" id="paragraf-4-ledd-2">Det søkes om opptak i henhold til retningslinjer gitt ved NTNU. Alle relevante dokumenter må sendes inn i tråd med veiledning om søknadsprosedyre. Manglende dokumentasjon blir ikke etterlyst. Hvert opptak krever ny søknad med vedlegg. Dokumentasjon av eksamener, som avlegges i søknadssemesteret, må ettersendes innen 1. juli eller nærmeste virkedag dersom fristen faller på en søndag.</article></article><article class="legalArticle" data-lovdata-URL="LTI/forskrift/2005-12-07-1688/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Opptaksgrunnlag</span></h2><article class="legalP" id="paragraf-5-ledd-1">Grunnlaget for opptak er totalt 60 studiepoeng avlagt ved et av universitetene i Norge eller tilsvarende utdanning.</article><article class="legalP" id="paragraf-5-ledd-2">Oppbyggingen av opptaksgrunnlaget fastsettes av fakultetet. Minst 30 studiepoeng skal bestå av en innføring i generell psykologi (allmennpsykologi) og en innføring i psykologiens historie og metoder.</article><article class="legalP" id="paragraf-5-ledd-3">Søker må dessuten ha fullført og bestått examen philosophicum og examen facultatum eller tilsvarende (se studieplan ved det enkelte universitet).</article><article class="legalP" id="paragraf-5-ledd-4">Større endringer i opptaksgrunnlaget må koordineres med de øvrige universitetene gjennom Nasjonalt råd for psykologutdanning.</article></article><article class="legalArticle" data-lovdata-URL="LTI/forskrift/2005-12-07-1688/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Opptaksgrupper</span></h2><ul class="defaultList"><li data-li-identifier="a)" data-name="a)"><article class="listArticle" id="paragraf-6-punkt-1"><article class="legalP" id="paragraf-6-punkt-1-ledd-1">Søkere som har bestått opptaksgrunnlaget eller utdanning som er vurdert som tilsvarende, og som kan rangeres på grunnlag av karakter.</article><article class="legalP" id="paragraf-6-punkt-1-ledd-2">Kvalifiserte søkere som ikke kan poengberegnes, rangeres i forhold til poengberegnede søkere ved hjelp av en skjønnsmessig vurdering.</article></article></li><li data-li-identifier="b)" data-name="b)"><article class="listArticle" id="paragraf-6-punkt-2"><article class="legalP" id="paragraf-6-punkt-2-ledd-1">Det settes av en kvote på inntil 1 plass pr. opptak for samisk-talende samer.</article><article class="legalP" id="paragraf-6-punkt-2-ledd-2">Kriteriene for å være same er de til enhver tid gjeldende kriterier for å kunne bli registrert i same-manntallet. Kriteriene for å være samisk-talende, er samisk som hovedmål fra samisk videregående skole, bestått samisk språknemnds test eller annen bakgrunn godkjent av Nordisk Samisk Institutt.</article></article></li></ul></article><article class="legalArticle" data-lovdata-URL="LTI/forskrift/2005-12-07-1688/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Rangering av søkerne</span></h2><article class="legalP" id="paragraf-7-ledd-1">Søkerne rangeres på grunnlag av gjennomsnittskarakter i de karakterbelagte psykologiemnene som inngår i opptaksgrunnlaget fra ett av universitetene i Norge, eller tilsvarende utdanning.</article><article class="legalP" id="paragraf-7-ledd-2">Rangering ut fra bokstavkarakter:<p class="leddfortsettelse">Rangering skjer ved at bokstavkarakterene erstattes med tallekvivalenter etter følgende skala: A = 5, B = 4, C = 3, D = 2, E = 1. For hvert emne multipliseres tallekvivalenten med antall studiepoeng og produktene summeres. Denne summen divideres med totalt antall studiepoeng, og resultatet beregnes med to desimaler. Eksempel: <table><thead><tr><th data-text-align="left" data-vertical-align="top" /><th data-text-align="left" data-vertical-align="top"><i>Studiepoeng</i></th><th data-text-align="left" data-vertical-align="top"><i>Karakter</i></th><th data-text-align="left" data-vertical-align="top"><i>Ekvivalent</i></th><th data-text-align="left" data-vertical-align="top"><i>Produkt</i></th></tr></thead><tbody><tr><td data-text-align="left" data-vertical-align="top">Emne 1</td><td data-text-align="left" data-vertical-align="top">15</td><td data-text-align="left" data-vertical-align="top">A</td><td data-text-align="left" data-vertical-align="top">5</td><td data-text-align="left" data-vertical-align="top">75</td></tr><tr><td data-text-align="left" data-vertical-align="top">Emne 2</td><td data-text-align="left" data-vertical-align="top">30</td><td data-text-align="left" data-vertical-align="top">C</td><td data-text-align="left" data-vertical-align="top">3</td><td data-text-align="left" data-vertical-align="top">90</td></tr><tr><td data-text-align="left" data-vertical-align="top">Emne 3</td><td data-text-align="left" data-vertical-align="top">15</td><td data-text-align="left" data-vertical-align="top">B</td><td data-text-align="left" data-vertical-align="top">4</td><td data-text-align="left" data-vertical-align="top">60</td></tr><tr><td data-text-align="left" data-vertical-align="top">Sum</td><td data-text-align="left" data-vertical-align="top">60</td><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top">225</td></tr></tbody></table></p><p class="leddfortsettelse">Gjennomsnittet blir 3,75.</p></article><article class="legalP" id="paragraf-7-ledd-3">For søkere som har tallkarakterer skjer konvertering fra tallkarakter til bokstavkarakter ut fra følgende tabell: <table><thead><tr><th data-text-align="left" data-vertical-align="top"><i>Tallkarakter</i></th><th data-text-align="left" data-vertical-align="top"><i>Bokstavkarakter</i></th></tr></thead><tbody><tr><td data-text-align="left" data-vertical-align="top">1,0 – 2,24</td><td data-text-align="left" data-vertical-align="top">A</td></tr><tr><td data-text-align="left" data-vertical-align="top">2,25 – 2,54</td><td data-text-align="left" data-vertical-align="top">B</td></tr><tr><td data-text-align="left" data-vertical-align="top">2,55 – 2,74</td><td data-text-align="left" data-vertical-align="top">C</td></tr><tr><td data-text-align="left" data-vertical-align="top">2,75 – 3,04</td><td data-text-align="left" data-vertical-align="top">D</td></tr><tr><td data-text-align="left" data-vertical-align="top">3,05 – 4,0</td><td data-text-align="left" data-vertical-align="top">E</td></tr></tbody></table><p class="leddfortsettelse">Dersom søkere står likt avgjøres opptak ved loddtrekning.</p></article></article><article class="legalArticle" data-lovdata-URL="LTI/forskrift/2005-12-07-1688/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilbud om studieplass og utsatt studiestart</span></h2><article class="legalP" id="paragraf-8-ledd-1">Tilbud om studieplass gjelder kun det aktuelle opptaket og kan ikke overføres til senere opptak.</article><article class="legalP" id="paragraf-8-ledd-2">Søkere, som får tilbud om studieplass, må akseptere tilbudet skriftlig innen oppgitt frist. Studenter som ikke overholder fristen eller som ikke møter fram ved studiestart i henhold til retningslinjer gitt ved studiestedet, mister studieplassen.</article><article class="legalP" id="paragraf-8-ledd-3">Studenter som får tilbud om studieplass og som er forhindret fra å påbegynne studiet dette semesteret, på grunn av verneplikt eller svangerskap/omsorg eller alvorlig sykdom, kan søke til lærestedet om utsatt studiestart i inntil 2 år.</article></article><article class="legalArticle" data-lovdata-URL="LTI/forskrift/2005-12-07-1688/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Klage</span></h2><article class="legalP" id="paragraf-9-ledd-1">Ved klage over avgjørelse om opptak, gjelder forvaltningslovens bestemmelser om klagefrist (jf. § 29 i forvaltningsloven). Klagen stiles til NTNU. Dersom klagen ikke blir imøtekommet, vil klagen bli videresendt til Den sentrale klagenemnd ved NTNU. Klagenemndas avgjørelse kan ikke påklages.</article></article><article class="legalArticle" data-lovdata-URL="LTI/forskrift/2005-12-07-1688/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Overgangsordning</span></h2><article class="legalP" id="paragraf-10-ledd-1">Tidligere godkjente opptaksgrunnlag med tallkarakterer likestilles med opptaksgrunnlag med bokstavkarakterer. Tallkarakterer omregnes til bokstavkarakterer etter skala som framgår av § 7.</article></article><article class="legalArticle" data-lovdata-URL="LTI/forskrift/2005-12-07-1688/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Forskriften trer i kraft straks.</article></article></main></body></html>