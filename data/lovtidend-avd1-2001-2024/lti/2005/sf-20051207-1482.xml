<!DOCTYPE html><html lang="no"><head><title>Forskrift for studier ved Fjellhaug Misjonshøgskole.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-12-07-1482</dd><dt class="dokid">DokumentID</dt><dd class="dokid">LTI/forskrift/2005-12-07-1482</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 15 s 2351</dd><dt class="dateInForce">I kraft fra</dt><dd class="dateInForce">2006-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-3</li><li>lov/2005-04-01-15/§3-4</li><li>lov/2005-04-01-15/§3-5</li><li>lov/2005-04-01-15/§3-6</li><li>lov/2005-04-01-15/§3-7</li><li>lov/2005-04-01-15/§3-9</li><li>lov/2005-04-01-15/§3-10</li><li>lov/2005-04-01-15/§3-11</li><li>lov/2005-04-01-15/§4-2</li><li>lov/2005-04-01-15/§4-5</li><li>lov/2005-04-01-15/§4-7</li><li>lov/2005-04-01-15/§4-8</li><li>lov/2005-04-01-15/§5-1</li><li>lov/2005-04-01-15/§5-2</li><li>lov/2005-04-01-15/§5-3</li></ul></dd><dt class="dateOfPublication">Kunngjort</dt><dd class="dateOfPublication">2005-12-19</dd><dt class="journalNumber">Journalnummer</dt><dd class="journalNumber">2005-1199</dd><dt class="titleShort">Korttittel</dt><dd class="titleShort">Forskr for studier ved Fjellhaug Misjonshøgskole</dd><dt class="title">Tittel</dt><dd class="title">Forskrift for studier ved Fjellhaug Misjonshøgskole.</dd><dt class="miscInformation">Annet om dokumentet</dt><dd class="miscInformation">Fastsatt av Høgskolerådet ved Fjellhaug Misjonshøgskole 7. desember 2005 med hjemmel i lov 1. april 2005 nr. 15 om universiteter og høyskoler § 3-3, § 3-4, § 3-5, § 3-6, § 3-7, § 3-9, § 3-10, § 3-11, § 4-2, § 4-5, § 4-7, § 4-8, § 5-1, § 5-2 og § 5-3.</dd><dt class="refid">RefID</dt><dd class="refid">forskrift/2005-12-07-1482</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for studier ved Fjellhaug Misjonshøgskole.<ul class="tocSubUl"><li>Kap. 1. Generelle bestemmelser<ul class="tocSubUl"><li>§ 1. Definisjoner</li><li>§ 2. Virkeområde</li><li>§ 3. Beslutningsmyndighet</li><li>§ 4. Verdigrunnlag</li></ul></li><li>Kap. 2. Grader<ul class="tocSubUl"><li>§ 5. Grad og tittel</li></ul></li><li>Kap. 3. Studieprogram<ul class="tocSubUl"><li>§ 6. Etablering og nedlegging av studier</li><li>§ 7. Fastsetting og endring av studieplaner</li><li>§ 8. Oppbygging av studieplaner</li><li>§ 9. Vurderingsform</li></ul></li><li>Kap. 4. Opptak<ul class="tocSubUl"><li>§ 10. Opptak</li><li>§ 11. Opptakskapasitet</li><li>§ 12. Generelle opptakskrav</li><li>§ 13. Generelle konkurranseregler</li><li>§ 14. Søknadsfrist</li><li>§ 15. Søknadsskjema</li><li>§ 16. Stadfesting av studieplass</li><li>§ 17. Klage</li></ul></li><li>Kap. 5. Studieavgift, utdanningsplan, permisjon og studierett<ul class="tocSubUl"><li>§ 18. Studieavgift</li><li>§ 19. Utdanningsplan</li><li>§ 20. Permisjon</li><li>§ 21. Studierett</li><li>§ 22. Tap av studierett</li></ul></li><li>Kap. 6. Eksamen og sensur<ul class="tocSubUl"><li>§ 23. Framstilling til eksamen</li><li>§ 24. Avvikling av eksamen</li><li>§ 25. Tillatte hjelpemidler ved eksamen</li><li>§ 26. Eksamensformer – en fleksibel evaluering</li><li>§ 27. Karaktersystemet</li><li>§ 28. Fusk</li><li>§ 29. Sensur</li><li>§ 30. Sykdom under eksamensarbeid og eksamen, kontinuasjon</li><li>§ 31. Klage over formelle feil ved eksamen</li></ul></li><li>Kap. 7. Vitnemål og karakterutskrift<ul class="tocSubUl"><li>§ 32. Vitnemål og karakterutskrift</li></ul></li><li>Kap. 8. Ikrafttreden<ul class="tocSubUl"><li>§ 33. Ikrafttreden</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2005-12-07-1482" id="dokument"><h1>Forskrift for studier ved Fjellhaug Misjonshøgskole.</h1><section class="section" data-name="kap1" id="kapittel-1" data-lovdata-URL="LTI/forskrift/2005-12-07-1482/KAPITTEL_1"><h2>Kap. 1. Generelle bestemmelser</h2><article class="legalArticle" data-lovdata-URL="LTI/forskrift/2005-12-07-1482/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Definisjoner</span></h3><ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-1-punkt-1"><article class="legalP" id="kapittel-1-paragraf-1-punkt-1-ledd-1"><i>Emne:</i> Den minste enheten som kan inngå i et fag eller emnegruppe.</article></article></li><li data-li-identifier="-" data-name="-"><article class="listArticle" id="kapittel-1-paragraf-1-punkt-2"><article class="legalP" id="kapittel-1-paragraf-1-punkt-2-ledd-1"><i>Fag:</i> Samling av emner som er beslektet og som er samlet under en felles fagbetegnelse.</article></article></li><li data-li-identifier="-" data-name="-"><article class="listArticle" id="kapittel-1-paragraf-1-punkt-3"><article class="legalP" id="kapittel-1-paragraf-1-punkt-3-ledd-1"><i>Fagenhet:</i> Samling av hele fag og/eller emner fra ett eller flere fag som gjennom en studieplan er definert til å høre sammen.</article></article></li><li data-li-identifier="-" data-name="-"><article class="listArticle" id="kapittel-1-paragraf-1-punkt-4"><article class="legalP" id="kapittel-1-paragraf-1-punkt-4-ledd-1"><i>Emnegruppe:</i> Samling av emner fra ett eller flere fag som gjennom en studieplan er definert til å utgjøre en samlet enhet.</article></article></li></ul><article class="legalP" id="kapittel-1-paragraf-1-ledd-1">Nærmere bestemmelser om eksamener og prøver fastsettes av styret ved Fjellhaug Misjonshøgskole etter forslag fra høgskolerådet og tas inn i studieplanen.</article><article class="legalP" id="kapittel-1-paragraf-1-ledd-2">Studieåret er på til sammen 10 måneder. Ett års fulltids studier tilsvarer 60 studiepoeng.</article></article><article class="legalArticle" data-lovdata-URL="LTI/forskrift/2005-12-07-1482/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Denne forskrift gjelder alle studier ved Fjellhaug Misjonshøgskole.</article></article><article class="legalArticle" data-lovdata-URL="LTI/forskrift/2005-12-07-1482/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Beslutningsmyndighet</span></h3><article class="legalP" id="kapittel-1-paragraf-3-ledd-1">Når beslutningsmyndighet er lagt til høgskolen, treffes avgjørelser av rektor eller den han eller hun gir fullmakt til.</article><article class="legalP" id="kapittel-1-paragraf-3-ledd-2">Når beslutningsmyndighet er lagt til Høgskoleråd, treffes avgjørelser av dette. Høgskoleråd er et internt faglig organ satt sammen av rektor, vitenskaplig ansatte, andre ansatte og studenter, med et flertall av vitenskaplig ansatte. Styret fastsetter instruks for Høgskoleråd.</article></article><article class="legalArticle" data-lovdata-URL="LTI/forskrift/2005-12-07-1482/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Verdigrunnlag</span></h3><article class="legalP" id="kapittel-1-paragraf-4-ledd-1">Fjellhaug Misjonshøgskole bygger sin virksomhet på Bibelen og den evangelisk lutherske kirkes bekjennelse slik det er uttrykt gjennom høgskolens grunnregler og dertil hørende verdidokument.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2005-12-07-1482/KAPITTEL_2"><h2>Kap. 2. Grader</h2><article class="legalArticle" data-lovdata-URL="LTI/forskrift/2005-12-07-1482/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Grad og tittel</span></h3><article class="legalP" id="kapittel-2-paragraf-1-ledd-1">Fjellhaug Misjonshøgskole kan tildele gradene bachelor og master som gir rett til tilsvarende tittel.</article><article class="legalP" id="kapittel-2-paragraf-1-ledd-2">Bachelorgraden tildeles på grunnlag av eksamener som til sammen omfatter minst 180 studiepoeng. Fagene må ikke dekke hverandre innholdsmessig. I de 180 studiepoengene skal det inngå en emnegruppe på grunnnivå tilsvarende 60 studiepoeng og en fordypning på til sammen 100 studiepoeng. Hva som er fordypning er definert i de enkelte studieplanene. I tillegg kommer redskapsfaget gresk som utgjør 20 studiepoeng.</article><article class="legalP" id="kapittel-2-paragraf-1-ledd-3">Mastergraden tildeles på grunnlag av eksamener som omfatter minst 120 studiepoengs omfang, inkludert et selvstendig arbeid på minimum 30 studiepoengs omfang.</article><article class="legalP" id="kapittel-2-paragraf-1-ledd-4">Mastergraden bygger på ett av følgende:<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-1-ledd-4-punkt-1"><article class="legalP" id="kapittel-2-paragraf-1-ledd-4-punkt-1-ledd-1">bachelorgrad i teologi og misjon (inklusiv ex.phil./ex.fac. (20 st.p.) og gresk (20 st.p.)). For dem som velger fordypning innen bibelvitenskap er det også krav om hebraisk (20 st.p).</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-4-punkt-2"><article class="legalP" id="kapittel-2-paragraf-1-ledd-4-punkt-2-ledd-1">utdanning som i henhold til lov om universiteter og høgskoler er godkjent som jevngod med ovennevnte grad under loven eller av organ for akkreditering og evaluering. Konkret betyr det bachelorgrader i teologi eller kristendom.</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-4-punkt-3"><article class="legalP" id="kapittel-2-paragraf-1-ledd-4-punkt-3-ledd-1">I andre tilfeller kan høgskolerådet godkjenne at mastergrad bygger på annen likeverdig utdanning.</article></article></li></ul></article></article></section><section class="section" data-name="kap3" id="kapittel-3" data-lovdata-URL="LTI/forskrift/2005-12-07-1482/KAPITTEL_3"><h2>Kap. 3. Studieprogram</h2><article class="legalArticle" data-lovdata-URL="LTI/forskrift/2005-12-07-1482/§6" data-name="§6" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Etablering og nedlegging av studier</span></h3><article class="legalP" id="kapittel-3-paragraf-1-ledd-1">Styret vedtar søknad til NOKUT om oppretting av nye studieprogram, og vedtar nedlegging av studieprogram.</article></article><article class="legalArticle" data-lovdata-URL="LTI/forskrift/2005-12-07-1482/§7" data-name="§7" id="kapittel-3-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Fastsetting og endring av studieplaner</span></h3><article class="legalP" id="kapittel-3-paragraf-2-ledd-1">I forbindelse med etablering av nye studieprogram, vedtar Høgskoleråd studieplaner, som deretter godkjennes av NOKUT.</article><article class="legalP" id="kapittel-3-paragraf-2-ledd-2">Høgskoleråd vedtar endringer i studieplanene så framt disse ikke medfører betydelige endringer i studiets målsetting, innhold og ressursrammer.</article></article><article class="legalArticle" data-lovdata-URL="LTI/forskrift/2005-12-07-1482/§8" data-name="§8" id="kapittel-3-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Oppbygging av studieplaner</span></h3><article class="legalP" id="kapittel-3-paragraf-3-ledd-1">Nye studieplaner skal utarbeides etter de retningslinjer NOKUT har fastsatt i sine til en hver tid gjeldende forskrifter, og eventuelle krav til innhold som framgår av den nasjonale rammeplanen for vedkommende studium.</article></article><article class="legalArticle" data-lovdata-URL="LTI/forskrift/2005-12-07-1482/§9" data-name="§9" id="kapittel-3-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Vurderingsform</span></h3><article class="legalP" id="kapittel-3-paragraf-4-ledd-1">Ved fastsetting av vurderingsform for avsluttende vurdering, som inngår i grunnlaget for karakterfastsetting, skal det så langt som mulig legges vekt på hensynet til etterprøvbarhet og studentenes klagerett. Med unntak for vurdering av eksamenskandidater i praksis, kan arbeidsprosesser og lignende bare gjøres gjenstand for vurdering dersom de er beskrevet i skriftlige rapporter eller muntlige eksamener eller framlegg. Oversikt over tillatte hjelpemidler ved de ulike eksamener skal gå fram av studieplanen.</article><article class="legalP" id="kapittel-3-paragraf-4-ledd-2">Krav til vurdering underveis, som danner grunnlag for å gå opp til eksamen, skal gå klart fram av studieplanen. Dette vurderes til godkjent/ikke godkjent.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2005-12-07-1482/KAPITTEL_4"><h2>Kap. 4. Opptak</h2><article class="legalArticle" data-lovdata-URL="LTI/forskrift/2005-12-07-1482/§10" data-name="§10" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Opptak</span></h3><article class="legalP" id="kapittel-4-paragraf-1-ledd-1">Fjellhaug Misjonshøgskole tar normalt opp studenter for studiestart i høstsemesteret.</article></article><article class="legalArticle" data-lovdata-URL="LTI/forskrift/2005-12-07-1482/§11" data-name="§11" id="kapittel-4-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Opptakskapasitet</span></h3><article class="legalP" id="kapittel-4-paragraf-2-ledd-1">Misjonshøgskolens lærerråd (FMH-råd) fastsetter hvor mange studenter en kan ta opp. Av kapasitetshensyn kan det bli tale om begrensning.</article></article><article class="legalArticle" data-lovdata-URL="LTI/forskrift/2005-12-07-1482/§12" data-name="§12" id="kapittel-4-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Generelle opptakskrav</span></h3><article class="legalP" id="kapittel-4-paragraf-3-ledd-1">Skolen følger de til enhver tid gjeldende forskrifter fra Utdannings- og forskningsdepartementet med spesifikasjon av krav om generell studiekompetanse for universiteter og høgskoler.</article> <article class="defaultP" margin-top="true"><i>Opptak på grunnlag av fullført høgre utdanning</i></article><article class="legalP" id="kapittel-4-paragraf-3-ledd-2">Søkere som er over 25 år og har eksamen fra høgskole- og universitetsstudium av minst ett års lengde eller to halvårige studium har generell studiekompetanse. Det samme gjelder søkere med eksamen fra utdannelse med tilsvarende omfang som er godkjent i samsvar med lov 11. juli 1986 nr. 53 om private høyskoler § 9 og/eller eksamen fra utdanning med tilsvarende omfang som har tilråding fra det tidligere Nasjonalt koordinerende utvalg for godkjenning av eksamener (NKU). Eksamen fra studier der opptakskravet ikke har vært basert på fullført videregående skole eller tilsvarende, kan ikke regnes med som eksamen nevnt ovenfor.</article> <article class="defaultP" margin-top="true"><i>Opptak på grunnlag av realkompetanse</i></article><article class="legalP" id="kapittel-4-paragraf-3-ledd-3">Realkompetanse er all den relevante kompetansen en person har skaffet seg gjennom lønnet eller ulønnet arbeid, utdanning, organisasjonserfaring eller på annen måte. Søkere som ikke har generell studiekompetanse og som fyller minst 25 år i løpet av opptaksåret kan søke om opptak på grunnlag av realkompetanse.</article><article class="legalP" id="kapittel-4-paragraf-3-ledd-4">Nærmere informasjon om realkompetanse får en ved henvendelse til Fjellhaug Misjonshøgskole.</article> <article class="defaultP" margin-top="true"><i>Utenlandske søkere</i></article><article class="legalP" id="kapittel-4-paragraf-3-ledd-5">Søkere med utenlandsk utdanning må dokumentere bestått utdanning på nivå med norsk 3-årig videregående skole og i tillegg dokumentere norskkunnskaper med èn av følgende prøver:<ul class="defaultList"><li data-li-identifier="1)" data-name="1)"><article class="listArticle" id="kapittel-4-paragraf-3-ledd-5-punkt-1"><article class="legalP" id="kapittel-4-paragraf-3-ledd-5-punkt-1-ledd-1">Bestått eksamen fra læreplan i norsk som andrespråk på VKII-nivå. I skriftlig avgjør eksamenskarakteren om faget er bestått, det samme gjelder i muntlig hvis man trekkes ut til eksamen.</article></article></li><li data-li-identifier="2)" data-name="2)"><article class="listArticle" id="kapittel-4-paragraf-3-ledd-5-punkt-2"><article class="legalP" id="kapittel-4-paragraf-3-ledd-5-punkt-2-ledd-1">Bestått eksamen fra trinn 3 i norsk for utenlandske studenter ved universitetene.</article></article></li><li data-li-identifier="3)" data-name="3)"><article class="listArticle" id="kapittel-4-paragraf-3-ledd-5-punkt-3"><article class="legalP" id="kapittel-4-paragraf-3-ledd-5-punkt-3-ledd-1">Bestått eksamen fra 2-årig høgskolestudium i norsk språk og samfunnskunnskap for utenlandske studenter.</article></article></li><li data-li-identifier="4)" data-name="4)"><article class="listArticle" id="kapittel-4-paragraf-3-ledd-5-punkt-4"><article class="legalP" id="kapittel-4-paragraf-3-ledd-5-punkt-4-ledd-1">Skriftlig test i norsk for fremmedspråklige, høyere nivå («Bergenstesten») med minst 450 poeng.</article></article></li></ul></article><article class="legalP" id="kapittel-4-paragraf-3-ledd-6">Fjellhaug Misjonshøgskole kan godta annen dokumentasjon av norskkunnskaper. Annen dokumentasjon kan være norsk eller annet nordisk språk som morsmål, eller eksamen i norsk fra utenlandsk universitet eller høgskole.</article><article class="legalP" id="kapittel-4-paragraf-3-ledd-7">Kravene til norskkunnskaper gjelder ikke for søkere som skal tas opp til engelskspråklige utdanningsprogram (kvoteprogram), og studenter som tar del i europeiske utvekslingsprogram.</article></article><article class="legalArticle" data-lovdata-URL="LTI/forskrift/2005-12-07-1482/§13" data-name="§13" id="kapittel-4-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Generelle konkurranseregler</span></h3><article class="legalP" id="kapittel-4-paragraf-4-ledd-1">Slike blir til enhver tid fastsatt av FMH-råd. Någjeldende regler er:</article><article class="legalP" id="kapittel-4-paragraf-4-ledd-2">Hvis det blir konkurranse om studieplassene (jf. pkt. 2) blant de formelt kvalifiserte søkerne, vil en ved opptak til 1. året i Bachelorstudiet legge vekt på karakterpoeng fra videregående skole, fra annen universitets- eller høgskoleutdanning, gjennomgått folkehøgskole eller bibelskole.</article><article class="legalP" id="kapittel-4-paragraf-4-ledd-3">Søkere som tar sikte på å fullføre hele profesjonsutdanningen, blir vurdert på nytt etter å ha fullført 1. året i Bachelorstudiet ved Fjellhaug Misjonshøgskole eller andre institusjoner med tilsvarende godkjente studietilbud. I prinsippet er studiet åpent for alle, men de studenter har førsterett til studieplass som er antatt av Norsk Luthersk Misjonssambands hovedstyre med sikte på tjeneste innen NLM. Formelt vedtak om tildeling av studieplass fattes av misjonshøgskolens lærerråd.</article><article class="legalP" id="kapittel-4-paragraf-4-ledd-4">For søkere til årsstudiet i musikk er det i tillegg eget reglement for opptaksprøver.</article></article><article class="legalArticle" data-lovdata-URL="LTI/forskrift/2005-12-07-1482/§14" data-name="§14" id="kapittel-4-paragraf-5"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Søknadsfrist</span></h3><article class="legalP" id="kapittel-4-paragraf-5-ledd-1">Fristen for å søke blir avgjort av FMH-råd og blir bekjentgjort ved utlysing av studietilbudet. Søkere som avslutter utdanning/eksamen som kreves for opptak etter søknadsfristen er ute, må også søke innen fristen. De vedlegger stadfestelse fra skole/institusjon om planlagt eksamen og ettersender vitnemål så snart det foreligger.</article><article class="legalP" id="kapittel-4-paragraf-5-ledd-2">Søkere som søker etter fristen, kan opptas hvis skolen har kapasitet til å ta imot flere (jf. pkt. 2). Eventuelle søkere til det 2. eller 3. studieår som er antatt med sikte på tjeneste i NLM, har da førsterett på studieplass.</article></article><article class="legalArticle" data-lovdata-URL="LTI/forskrift/2005-12-07-1482/§15" data-name="§15" id="kapittel-4-paragraf-6"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Søknadsskjema</span></h3><article class="legalP" id="kapittel-4-paragraf-6-ledd-1">Søknad om opptak skal skrives på eget skjema som en får tilsendt fra Fjellhaug Misjonshøgskole eller henter fra høgskolens nettside. Vitnemåls- og attestkopier må følge søknaden.</article><article class="legalP" id="kapittel-4-paragraf-6-ledd-2">Alle søkere får skriftlig svar på søknaden.</article></article><article class="legalArticle" data-lovdata-URL="LTI/forskrift/2005-12-07-1482/§16" data-name="§16" id="kapittel-4-paragraf-7"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Stadfesting av studieplass</span></h3><article class="legalP" id="kapittel-4-paragraf-7-ledd-1">De som er opptatt, må innen dato nevnt i Fjellhaug Misjonshøgskoles svarbrev, skriftlig stadfeste at de tar imot studieplassen.</article></article><article class="legalArticle" data-lovdata-URL="LTI/forskrift/2005-12-07-1482/§17" data-name="§17" id="kapittel-4-paragraf-8"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Klage</span></h3><article class="legalP" id="kapittel-4-paragraf-8-ledd-1">Eventuell klage på resultat av opptaksvurderingen blir behandlet av en klagenemnd nedsatt av styret for Fjellhaug Misjonshøgskole.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2005-12-07-1482/KAPITTEL_5"><h2>Kap. 5. Studieavgift, utdanningsplan, permisjon og studierett</h2><article class="legalArticle" data-lovdata-URL="LTI/forskrift/2005-12-07-1482/§18" data-name="§18" id="kapittel-5-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Studieavgift</span></h3><article class="legalP" id="kapittel-5-paragraf-1-ledd-1">Studenter skal betale studieavgift vedtatt av styret.</article></article><article class="legalArticle" data-lovdata-URL="LTI/forskrift/2005-12-07-1482/§19" data-name="§19" id="kapittel-5-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Utdanningsplan</span></h3><article class="legalP" id="kapittel-5-paragraf-2-ledd-1">Hver student skal ha en utdanningsplan for sitt studieløp i form av en avtale underskrevet av studenten og faglig leder ved Fjellhaug Misjonshøgskole.</article><article class="legalP" id="kapittel-5-paragraf-2-ledd-2">Utdanningsplanen skal angi partenes viktigste rettigheter og plikter. Den skal være oppsatt slik at studenten kan gjennomføre det planlagte studieløpet fram til bachelorgrad eller mastergrad på normert tid, som heltidsstudent eller deltidsstudent.</article><article class="legalP" id="kapittel-5-paragraf-2-ledd-3">Studentens rett til veiledning, informasjon og studieplanlegging underveis i studieløpet er betinget av at studentens forpliktelser etter utdanningsplanen blir overholdt.</article></article><article class="legalArticle" data-lovdata-URL="LTI/forskrift/2005-12-07-1482/§20" data-name="§20" id="kapittel-5-paragraf-3"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Permisjon</span></h3><article class="legalP" id="kapittel-5-paragraf-3-ledd-1">Studenter med utdanningsplan som ikke ønsker å benytte sin studierett kommende semester, skal innen fristen for bekreftelse av utdanningsplanen sende skriftlig begrunnet søknad om permisjon. Vedtak om permisjon fattes av studieleder.</article><article class="legalP" id="kapittel-5-paragraf-3-ledd-2">Studenter som får barn under studiene, har rett til permisjon etter lov om universiteter og høyskoler § 4-5.</article><article class="legalP" id="kapittel-5-paragraf-3-ledd-3">Studenter som er forsinket i studiet, har plikt til å søke om revisjon av utdanningsplanen. Dette skal gjøres så snart det er klart at studenten ikke kan holde den progresjon som er fastsatt i egen utdanningsplan.</article></article><article class="legalArticle" data-lovdata-URL="LTI/forskrift/2005-12-07-1482/§21" data-name="§21" id="kapittel-5-paragraf-4"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Studierett</span></h3><article class="legalP" id="kapittel-5-paragraf-4-ledd-1">Med studierett menes adgang til all undervisning innen studiet i henhold til studieplan, samt rett og normalt plikt til å gjennomføre eksamen i henhold til den vurderingsform som er fastsatt.</article><article class="legalP" id="kapittel-5-paragraf-4-ledd-2">Studenter har studierett på studier de er tatt opp til. Studieretten gjelder obligatoriske emner og de valgfrie deler studenten tas opp til eller gis adgang til.</article><article class="legalP" id="kapittel-5-paragraf-4-ledd-3">Studieretten opphører automatisk når studenten har fullført studiet.</article></article><article class="legalArticle" data-lovdata-URL="LTI/forskrift/2005-12-07-1482/§22" data-name="§22" id="kapittel-5-paragraf-5"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Tap av studierett</span></h3><article class="legalP" id="kapittel-5-paragraf-5-ledd-1">En student kan miste sin studierett på et studium hun eller han er tatt opp til i flg. tilfeller:</article><article class="legalP" id="kapittel-5-paragraf-5-ledd-2">Dersom studenten ikke har bekreftet sin utdanningsplan og betalt studieavgift første semester etter opptak, og ikke har fått innvilget overføring av studieplassen til et senere år eller semester.</article><article class="legalP" id="kapittel-5-paragraf-5-ledd-3">Dersom studenten unnlater å bekrefte sin utdanningsplan for det aktuelle studiet to semestre, og ikke på forhånd har søkt om permisjon.</article><article class="legalP" id="kapittel-5-paragraf-5-ledd-4">Høgskolen fatter vedtak om tap av studierett.</article><article class="legalP" id="kapittel-5-paragraf-5-ledd-5">Studenter som mister studieretten, kan søke opptak til samme studium ved Fjellhaug Misjonshøgskole ved første ordinære opptak.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2005-12-07-1482/KAPITTEL_6"><h2>Kap. 6. Eksamen og sensur</h2><article class="legalArticle" data-lovdata-URL="LTI/forskrift/2005-12-07-1482/§23" data-name="§23" id="kapittel-6-paragraf-1"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Framstilling til eksamen</span></h3><article class="legalP" id="kapittel-6-paragraf-1-ledd-1">Alle som framstiller seg til eksamen, må være innskrevet som studenter ved Fjellhaug Misjonshøgskole, ha betalt studieavgiften, deltatt i den obligatoriske undervisningen og oppfylt andre krav som framgår av studieplanene. Søknad om unntak fra obligatorisk undervisning kan innvilges av lærerrådet. Kandidater som trenger særordning under eksamen, må levere dokumentert søknad om dette til rektor i god tid, slik at høvelig løsning kan finnes. Studieåret er på til sammen 10 måneder. Ett års fulltids studier svarer til 60 studiepoeng. Nærmere bestemmelser om eksamener og prøver går fram av studieplanen for det enkelte fag.</article></article><article class="legalArticle" data-lovdata-URL="LTI/forskrift/2005-12-07-1482/§24" data-name="§24" id="kapittel-6-paragraf-2"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Avvikling av eksamen</span></h3><ul class="defaultList"><li data-li-identifier="-" data-name="-"><article class="listArticle" id="kapittel-6-paragraf-2-punkt-1"><article class="legalP" id="kapittel-6-paragraf-2-punkt-1-ledd-1">De skriftlige prøver tar ordinært til kl 09:00. I tillegg til ordinær tid legges det til 15 minutter til utfylling av navneseddel og innlevering av oppgave.</article></article></li><li data-li-identifier="-" data-name="-"><article class="listArticle" id="kapittel-6-paragraf-2-punkt-2"><article class="legalP" id="kapittel-6-paragraf-2-punkt-2-ledd-1">Frammøte til dagseksamen skjer 15 minutter før den fastsatte tid slik at inspektør kan få anledning til å kontrollere de tillatte hjelpemidler. Ingen kan forlate sin plass uten i samråd med inspektør.</article></article></li><li data-li-identifier="-" data-name="-"><article class="listArticle" id="kapittel-6-paragraf-2-punkt-3"><article class="legalP" id="kapittel-6-paragraf-2-punkt-3-ledd-1">Tillatte hjelpemidler blir gjort kjent i god tid før eksamen. (Se egen liste, pkt. 1.3).</article></article></li><li data-li-identifier="-" data-name="-"><article class="listArticle" id="kapittel-6-paragraf-2-punkt-4"><article class="legalP" id="kapittel-6-paragraf-2-punkt-4-ledd-1">En student som kommer for sent til eksamen, må oppgi grunn og kan delta hvis ingen av de øvrige kandidater har forlatt lokalet.</article></article></li><li data-li-identifier="-" data-name="-"><article class="listArticle" id="kapittel-6-paragraf-2-punkt-5"><article class="legalP" id="kapittel-6-paragraf-2-punkt-5-ledd-1">Ved fravær til dagseksamen må studenten levere legeattest eller annen legitimasjon som er datert samme dag som eksamen holdes. Fravær uten grunn regnes som ikke bestått. Ved gyldig legitimasjon får studenten adgang til utsatt prøve.</article></article></li><li data-li-identifier="-" data-name="-"><article class="listArticle" id="kapittel-6-paragraf-2-punkt-6"><article class="legalP" id="kapittel-6-paragraf-2-punkt-6-ledd-1">Kandidaten får tildelt kandidatnummer ved ankomst til eksamenslokale. Det kvitteres for tildelt nummer som beholdes hver eksamensdag i angjeldende eksamenssemester. Inspektør påser at oppgaven er merket med rett nummer. Kandidaten forlater ikke lokalet før inspektør har gitt tegn for dette.</article></article></li></ul></article><article class="legalArticle" data-lovdata-URL="LTI/forskrift/2005-12-07-1482/§25" data-name="§25" id="kapittel-6-paragraf-3"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Tillatte hjelpemidler ved eksamen</span></h3><article class="legalP" id="kapittel-6-paragraf-3-ledd-1">Studieplanene til de forskjellige emnegruppene forteller hvilke hjelpemidler studentene har anledning til å bruke under eksamen.</article></article><article class="legalArticle" data-lovdata-URL="LTI/forskrift/2005-12-07-1482/§26" data-name="§26" id="kapittel-6-paragraf-4"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Eksamensformer – en fleksibel evaluering</span></h3><ul class="defaultList"><li data-li-identifier="a." data-name="a."><article class="listArticle" id="kapittel-6-paragraf-4-punkt-1"><article class="legalP" id="kapittel-6-paragraf-4-punkt-1-ledd-1"><i>Småeksamener</i>. I dette opplegget tar studentene en eller flere korte «skoleeksamener» i løpet av semesteret. Karakteren teller med i sluttkarakter.</article></article></li><li data-li-identifier="b." data-name="b."><article class="listArticle" id="kapittel-6-paragraf-4-punkt-2"><article class="legalP" id="kapittel-6-paragraf-4-punkt-2-ledd-1"><i>Hjemmeeksamener</i>. Studentene leverer inn ett eller flere hjemmearbeider i løpet av semesteret. Tanken er at studentene skal få mer skrivetrening og også anledning til fordypning. Hjemmeoppgaven kan kombineres med muntlig presentasjon/høring. Karakteren teller med i den endelige karaktersettingen</article></article></li><li data-li-identifier="c." data-name="c."><article class="listArticle" id="kapittel-6-paragraf-4-punkt-3"><article class="legalP" id="kapittel-6-paragraf-4-punkt-3-ledd-1"><i>Mappevurdering</i>. Her kan studentene selv plukke ut for evaluering de besvarelsene/presentasjonene de har vært mest fornøyd med. Det kan være nødvendig med muntlige høringer/stikkprøver for å sikre at en har lest hele pensum.</article></article></li><li data-li-identifier="d." data-name="d."><article class="listArticle" id="kapittel-6-paragraf-4-punkt-4"><article class="legalP" id="kapittel-6-paragraf-4-punkt-4-ledd-1"><i>Obligatoriske oppgaver uten karakter</i>. Det kan gis gruppeoppgaver eller individuelle oppgaver som må være fullført før en kan gå opp til eksamen.</article></article></li><li data-li-identifier="e." data-name="e."><article class="listArticle" id="kapittel-6-paragraf-4-punkt-5"><article class="legalP" id="kapittel-6-paragraf-4-punkt-5-ledd-1"><i>Avsluttende eksamen(er)</i>. Slike eksamener gis ved semesterslutt. Disse eksamenene kan kombinere ulike deler av pensum.</article></article></li></ul></article><article class="legalArticle" data-lovdata-URL="LTI/forskrift/2005-12-07-1482/§27" data-name="§27" id="kapittel-6-paragraf-5"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Karaktersystemet</span></h3><ul class="defaultList"><li data-li-identifier="1." data-name="1."><article class="listArticle" id="kapittel-6-paragraf-5-punkt-1"><span class="miscHeadline"><i>Karakterskala</i></span><article class="legalP" id="kapittel-6-paragraf-5-punkt-1-ledd-1">Eksamen/prøven bedømmes med bokstavkarakterer etter en skala fra A til F eller bestått/ikke bestått. Fullført/ikke fullført kan brukes der det ikke kreves vurdering.</article><article class="legalP" id="kapittel-6-paragraf-5-punkt-1-ledd-2">A er beste karakter og E er dårligste ståkarakter. Karaktertrinnene gis følgende betegnelse og generell beskrivelse:</article></article></li><li data-li-identifier="2." data-name="2."><article class="listArticle" id="kapittel-6-paragraf-5-punkt-2"><span class="miscHeadline"><i>Hovedkarakter</i></span><article class="legalP" id="kapittel-6-paragraf-5-punkt-2-ledd-1">Med hovedkarakter menes sluttkarakter ved tildeling av grad. Karakteren beregnes som et veiet gjennomsnitt av tellende karakterer. Tallekvivalenten for karakterene er: A=5, B=4, C=3, D=2 og E=1.</article></article></li><li data-li-identifier="3." data-name="3."><article class="listArticle" id="kapittel-6-paragraf-5-punkt-3"><span class="miscHeadline"><i>Overgangsordning</i></span><article class="legalP" id="kapittel-6-paragraf-5-punkt-3-ledd-1">Ved overgangen til ny karakterskala skal alle eksamener for studenter som ikke har avsluttet sitt studium fram til en grad, konverteres til den nye karakterskalaen. I eksamensprotokollen skal karakteren både i gammel og ny karakterskala tas vare på.</article></article></li></ul></article><article class="legalArticle" data-lovdata-URL="LTI/forskrift/2005-12-07-1482/§28" data-name="§28" id="kapittel-6-paragraf-6"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Fusk</span></h3><article class="legalP" id="kapittel-6-paragraf-6-ledd-1">Konsekvenser av fusk eller forsøk på fusk reguleres av lov om universiteter og høyskoler § 4-7 og § 4-8.</article><article class="legalP" id="kapittel-6-paragraf-6-ledd-2">Som fusk eller forsøk på fusk ved eksamen eller intern prøving regnes blant annet:<ul class="defaultList"><li data-li-identifier="-" data-name="-"><article class="listArticle" id="kapittel-6-paragraf-6-ledd-2-punkt-1"><article class="legalP" id="kapittel-6-paragraf-6-ledd-2-punkt-1-ledd-1">bruk av ulovlige hjelpemiddel. Har kandidaten ulovlige hjelpemiddel til disposisjon etter at eksamen er satt i gang, blir det sett på som forsøk på fusk.</article></article></li><li data-li-identifier="-" data-name="-"><article class="listArticle" id="kapittel-6-paragraf-6-ledd-2-punkt-2"><article class="legalP" id="kapittel-6-paragraf-6-ledd-2-punkt-2-ledd-1">å presentere andres arbeid som sitt eget. Ved hjemmeeksamen kan kopiering eller avskriving av litteratur, eller nedlasting fra internett uten tilvisinger bli vurdert som fusk.</article></article></li><li data-li-identifier="-" data-name="-"><article class="listArticle" id="kapittel-6-paragraf-6-ledd-2-punkt-3"><article class="legalP" id="kapittel-6-paragraf-6-ledd-2-punkt-3-ledd-1">å ha skaffet seg adgang til eksamen på uriktig grunnlag.</article></article></li></ul></article><article class="legalP" id="kapittel-6-paragraf-6-ledd-3">Studenter som unnlater å rette seg etter høgskolen sine retningslinjer for eksamenskandidater, kan vises bort fra eksamenslokalet.</article></article><article class="legalArticle" data-lovdata-URL="LTI/forskrift/2005-12-07-1482/§29" data-name="§29" id="kapittel-6-paragraf-7"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Sensur</span></h3><article class="legalP" id="kapittel-6-paragraf-7-ledd-1">Ved småeksamener, hjemmeeksamener og mappevurdering er det faglærer og en annen lærer ved Fjellhaug Misjonshøgskole som sensurerer. Obligatoriske oppgaver og andre oppgaver som ikke gis karakter vurderes av faglærer. Dersom en faglærer vurderer en oppgave til ikke fullført eller ikke godkjent, må en annen lærer også vurdere oppgaven.</article><article class="legalP" id="kapittel-6-paragraf-7-ledd-2">Ved noen avsluttende eksamener skal det være eksterne sensorer. Disse sensorene skal også ha innsikt i de eksamensmappene som vedrører de aktuelle fagene.</article><article class="legalP" id="kapittel-6-paragraf-7-ledd-3">Ekstern sensor må tilfredsstille ett eller flere av følgende krav:<ul class="defaultList"><li data-li-identifier="-" data-name="-"><article class="listArticle" id="kapittel-6-paragraf-7-ledd-3-punkt-1"><article class="legalP" id="kapittel-6-paragraf-7-ledd-3-punkt-1-ledd-1">være tilsatt på høgskolelektor-/amanuensisnivå eller høyere ved universitet/statlig høgskole eller annen forskningsinstitusjon</article></article></li><li data-li-identifier="-" data-name="-"><article class="listArticle" id="kapittel-6-paragraf-7-ledd-3-punkt-2"><article class="legalP" id="kapittel-6-paragraf-7-ledd-3-punkt-2-ledd-1">på annen måte ha dokumentert relevant vitenskapelig kompetanse på samme nivå</article></article></li><li data-li-identifier="-" data-name="-"><article class="listArticle" id="kapittel-6-paragraf-7-ledd-3-punkt-3"><article class="legalP" id="kapittel-6-paragraf-7-ledd-3-punkt-3-ledd-1">ha erfaring som sensor i vedkommende fag ved universitet/statlig høgskole.</article></article></li></ul></article><article class="legalP" id="kapittel-6-paragraf-7-ledd-4">Sensuren for skriftlige eksamener er anonym. Hver eksamensbesvarelse blir merket med et nummer som brukes når den skriftlige karakteren kunngjøres.</article></article><article class="legalArticle" data-lovdata-URL="LTI/forskrift/2005-12-07-1482/§30" data-name="§30" id="kapittel-6-paragraf-8"><h3 class="legalArticleHeader"><span class="legalArticleValue">§ 30</span>. <span class="legalArticleTitle">Sykdom under eksamensarbeid og eksamen, kontinuasjon</span></h3><ul class="defaultList"><li data-li-identifier="a." data-name="a."><article class="listArticle" id="kapittel-6-paragraf-8-punkt-1"><article class="legalP" id="kapittel-6-paragraf-8-punkt-1-ledd-1">En student som på grunn av sykdom eller tvingende velferdsgrunner er hindret fra å levere inn skriftlige arbeider til fastsatt tid i forbindelse med hjemmeeksamen, må så snart som mulig sende inn legeerklæring. Godkjennes denne av skolen, kan studenten gis utsettelse med innleveringen. Av legeerklæringen må det gå fram i hvilket tidsrom studenten har vært sykmeldt, og om sykmeldingen var hel eller delvis.</article></article></li><li data-li-identifier="b." data-name="b."><article class="listArticle" id="kapittel-6-paragraf-8-punkt-2"><article class="legalP" id="kapittel-6-paragraf-8-punkt-2-ledd-1">En student som på grunn av sykdom eller tvingende velferdsgrunner er hindret fra å møte til eksamen, må så snart som mulig sende inn legeerklæring. Godkjennes denne av skolen, kan studenten gis adgang til å avlegge vedkommende eksamen ved utsatt eksamen. Av legeerklæringen må det gå fram i hvilket tidsrom studenten har vært sykmeldt, og om sykmeldingen var hel eller delvis. Ved kontinuasjon betales ikke nytt eksamensgebyr.</article></article></li><li data-li-identifier="c." data-name="c."><article class="listArticle" id="kapittel-6-paragraf-8-punkt-3"><article class="legalP" id="kapittel-6-paragraf-8-punkt-3-ledd-1">En student som blir syk under eksamen, må levere til sensur det som er utarbeidet av besvarelsen før vedkommende forlater eksamenslokalet. I motsatt fall regner en at vedkommende har trukket seg fra eksamen. Dersom vedkommende innen én uke innsender legeerklæring som blir godkjent av skolen, kan studenten gis anledning til å få utsatt eksamen etter samme bestemmelser som i punkt b.</article></article></li><li data-li-identifier="d." data-name="d."><article class="listArticle" id="kapittel-6-paragraf-8-punkt-4"><article class="legalP" id="kapittel-6-paragraf-8-punkt-4-ledd-1">Legeerklæringer godkjennes av undervisningsadministrasjonen (rektor, eller kontorleder).</article></article></li><li data-li-identifier="e." data-name="e."><article class="listArticle" id="kapittel-6-paragraf-8-punkt-5"><article class="legalP" id="kapittel-6-paragraf-8-punkt-5-ledd-1">Kontinuasjonsprøve eller utsatt eksamen skal avholdes så snart forholdene tillater det, om mulig innen det samme semester. Det gis anledning til å gå opp til kontinuasjonsprøve to ganger.</article></article></li></ul></article><article class="legalArticle" data-lovdata-URL="LTI/forskrift/2005-12-07-1482/§31" data-name="§31" id="kapittel-6-paragraf-9"><h3 class="legalArticleHeader"><span class="legalArticleValue">§ 31</span>. <span class="legalArticleTitle">Klage over formelle feil ved eksamen</span></h3><ul class="defaultList"><li data-li-identifier="a." data-name="a."><article class="listArticle" id="kapittel-6-paragraf-9-punkt-1"><article class="legalP" id="kapittel-6-paragraf-9-punkt-1-ledd-1">Den som har vært oppe til eksamen eller prøve, kan klage over formelle feil innen tre uker etter at han eller hun er eller burde være kjent med det forhold som begrunner klagen. Slik klage avgjøres av styret selv eller av styrets klagenemnd på vegne av styret (se Regler for Fjellhaug Misjonshøgskole, pkt. 6c).</article></article></li><li data-li-identifier="b." data-name="b."><article class="listArticle" id="kapittel-6-paragraf-9-punkt-2"><article class="legalP" id="kapittel-6-paragraf-9-punkt-2-ledd-1">Hvis det er begått feil som kan ha hatt betydning for studentens prestasjon eller bedømmelsen av denne, skal sensurvedtaket oppheves. Hvis feilen kan rettes opp ved ny sensur av innleverte arbeider, foretas ny sensurering. I motsatt fall holdes ny eksamen eller prøve med nye sensorer. Karakterfastsetting ved ny sensurering etter dette punktet kan påklages etter reglene i pkt. 6.</article></article></li><li data-li-identifier="c." data-name="c."><article class="listArticle" id="kapittel-6-paragraf-9-punkt-3"><article class="legalP" id="kapittel-6-paragraf-9-punkt-3-ledd-1">Er krav om begrunnelse for eller klage over karakterfastsettingen framsatt, løper klagefristen etter dette punktet fra studenten har fått begrunnelsen eller endelig avgjørelse av klagen foreligger.</article></article></li><li data-li-identifier="d." data-name="d."><article class="listArticle" id="kapittel-6-paragraf-9-punkt-4"><article class="legalP" id="kapittel-6-paragraf-9-punkt-4-ledd-1">Finner styret eller styrets klagenemnd at det er begått formelle feil, og det er rimelig å anta at dette kan ha hatt betydning for en eller flere kandidaters prestasjon eller bedømmelse av denne, kan det bestemmes at det skal foretas ny sensurering eller holdes ny eksamen eller prøve.</article></article></li></ul></article></section><section class="section" data-name="kap7" id="kapittel-7" data-lovdata-URL="LTI/forskrift/2005-12-07-1482/KAPITTEL_7"><h2>Kap. 7. Vitnemål og karakterutskrift</h2><article class="legalArticle" data-lovdata-URL="LTI/forskrift/2005-12-07-1482/§32" data-name="§32" id="kapittel-7-paragraf-1"><h3 class="legalArticleHeader"><span class="legalArticleValue">§ 32</span>. <span class="legalArticleTitle">Vitnemål og karakterutskrift</span></h3><article class="legalP" id="kapittel-7-paragraf-1-ledd-1">For oppnådd bachelorgrad ved Fjellhaug Misjonshøgskole angis gradens faglige innhold på vitnemålet som en bachelor i teologi og misjon. Emner, fag, fagenheter og emnegrupper vil framgå av vitnemålet. For å få utskrevet bachelorsgradsvitnemål fra Fjellhaug Misjonshøgskole må kandidaten ha avlagt eksamener av minst 60 studiepoengs omfang ved denne institusjonen.</article><article class="legalP" id="kapittel-7-paragraf-1-ledd-2">For oppnådd mastergrad ved Fjellhaug Misjonshøgskole angis gradens faglige innhold på vitnemålet som en master i teologi og misjon. Emner, fag, fagenheter og emnegrupper vil framgå av vitnemålet. For å få utskrevet mastergradsvitnemål fra Fjellhaug Misjonshøgskole må kandidaten ha avlagt eksamener som inngår i masterstudiet ved Fjellhaug Misjonshøgskole av minst 60 studiepoengs omfang, herunder kandidatens selvstendige arbeid på minst 30 studiepoeng.</article><article class="legalP" id="kapittel-7-paragraf-1-ledd-3">Det utstedes Diploma Supplement både for bachelor- og mastergrad.</article></article></section><section class="section" data-name="kap8" id="kapittel-8" data-lovdata-URL="LTI/forskrift/2005-12-07-1482/KAPITTEL_8"><h2>Kap. 8. <i>Ikrafttreden</i></h2><article class="legalArticle" data-lovdata-URL="LTI/forskrift/2005-12-07-1482/§33" data-name="§33" id="kapittel-8-paragraf-1"><h3 class="legalArticleHeader"><span class="legalArticleValue">§ 33</span>. <span class="legalArticleTitle">Ikrafttreden</span></h3><article class="legalP" id="kapittel-8-paragraf-1-ledd-1">Forskriften trer i kraft 1. januar 2006.</article></article></section></main></body></html>