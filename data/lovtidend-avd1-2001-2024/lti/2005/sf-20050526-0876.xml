<!DOCTYPE html><html lang="no"><head><title>Bevilgningsreglementet.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-05-26-876</dd><dt class="dokid">DokumentID</dt><dd class="dokid">LTI/forskrift/2005-05-26-876</dd><dt class="ministry">Departement</dt><dd class="ministry"><ul><li>Stortinget</li></ul></dd><dt class="publishedIn">Publisert i</dt><dd class="publishedIn">I 2005 hefte 11 s 1700</dd><dt class="dateInForce">I kraft fra</dt><dd class="dateInForce">2006-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1959-11-19-2</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1814-05-17/§75</li></ul></dd><dt class="dateOfPublication">Kunngjort</dt><dd class="dateOfPublication">2005-08-12</dd><dt class="journalNumber">Journalnummer</dt><dd class="journalNumber">2005-0774</dd><dt class="titleShort">Korttittel</dt><dd class="titleShort">Bevilgningsreglementet</dd><dt class="title">Tittel</dt><dd class="title">Bevilgningsreglementet.</dd><dt class="miscInformation">Annet om dokumentet</dt><dd class="miscInformation">Vedtatt av Stortinget 26. mai 2005, jf. Innst.S.nr.187 (2004–2005).</dd><dt class="refid">RefID</dt><dd class="refid">forskrift/2005-05-26-876</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Bevilgningsreglementet.<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1. Virkeområde</li><li>§ 2. Unntak fra bestemmelsene i bevilgningsreglementet</li></ul></li><li>Kapittel 2. Grunnleggende prinsipper for statsbudsjettet<ul class="tocSubUl"><li>§ 3. Hvilke utgifter og inntekter statsbudsjettet skal inneholde</li><li>§ 4. Statsbudsjettets inndeling</li><li>§ 5. Bevilgningsvedtak</li><li>§ 6. Vedtak om forpliktelser for framtidige budsjettår</li><li>§ 7. Særregler for statens forvaltningsbedrifter og Statens direkte økonomiske engasjement i petroleumsvirksomheten</li></ul></li><li>Kapittel 3. Kongens forslag til statsbudsjett<ul class="tocSubUl"><li>§ 8. Frister for Kongens forslag til statsbudsjett</li><li>§ 9. Redegjørelse for bevilgningsforslagene</li></ul></li><li>Kapittel 4. Gjennomføring av statsbudsjettet<ul class="tocSubUl"><li>§ 10. Disponering av gitte bevilgninger</li><li>§ 11. Budsjettendringer i løpet av budsjettåret</li><li>§ 12. Nødsfullmakter</li></ul></li><li>Kapittel 5. Statsregnskapet<ul class="tocSubUl"><li>§ 13. Statsregnskapet</li></ul></li><li>Kapittel 6. Disponering av kontantbeholdningen<ul class="tocSubUl"><li>§ 14. Kontantbeholdningen</li></ul></li><li>Kapittel 7. Ikrafttredelse<ul class="tocSubUl"><li>§ 15. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2005-05-26-876" id="dokument"><h1>Bevilgningsreglementet.</h1><section class="section" data-name="kap1" id="kapittel-1" data-lovdata-URL="LTI/forskrift/2005-05-26-876/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2005-05-26-876/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Dette bevilgningsreglementet gjelder for statsbudsjettet og statsregnskapet medregnet folketrygden.</article></article><article class="legalArticle" data-lovdata-URL="LTI/forskrift/2005-05-26-876/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Unntak fra bestemmelsene i bevilgningsreglementet</span></h3><article class="legalP" id="kapittel-1-paragraf-2-ledd-1">Unntak fra bestemmelsene i bevilgningsreglementet i enkeltsaker krever uttrykkelig vedtak av Stortinget.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2005-05-26-876/KAPITTEL_2"><h2>Kapittel 2. Grunnleggende prinsipper for statsbudsjettet</h2><article class="legalArticle" data-lovdata-URL="LTI/forskrift/2005-05-26-876/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Hvilke utgifter og inntekter statsbudsjettet skal inneholde</span></h3><article class="legalP" id="kapittel-2-paragraf-1-ledd-1">Budsjettet vedtas for kalenderåret.</article><article class="legalP" id="kapittel-2-paragraf-1-ledd-2">Budsjettet skal inneholde alle statlige utgifter og inntekter knyttet til virksomheter og tiltak som får sine utgifter og inntekter fastsatt ved Stortingets bevilgningsvedtak. Bevilgningene skal være basert på realistiske anslag over utgiftene og inntektene.</article><article class="legalP" id="kapittel-2-paragraf-1-ledd-3">Utgifter og inntekter skal tas med i budsjettet for det året de antas å bli kontant betalt, med det unntaket som følger av § 7 annet ledd om avskrivninger.</article><article class="legalP" id="kapittel-2-paragraf-1-ledd-4">Utgifter og inntekter skal føres opp i budsjettet med brutto beløp, med det unntaket som følger av § 7 første ledd. Kongen kan likevel gi bestemmelser om nettobudsjettering i forbindelse med utskifting av utstyr.</article></article><article class="legalArticle" data-lovdata-URL="LTI/forskrift/2005-05-26-876/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Statsbudsjettets inndeling</span></h3><article class="legalP" id="kapittel-2-paragraf-2-ledd-1">Budsjettet skal inndeles i kapitler og poster.</article><article class="legalP" id="kapittel-2-paragraf-2-ledd-2">Hvert kapittel skal inneholde en eller flere utgifts- eller inntektsposter som gjelder samme formål. Så langt mulig bør bevilgningene under ett kapittel bare disponeres av en virksomhet eller en likeartet gruppe virksomheter.</article><article class="legalP" id="kapittel-2-paragraf-2-ledd-3">Utgiftspostene skal inndeles etter art på avdeling for:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-2-ledd-3-punkt-1"><article class="legalP" id="kapittel-2-paragraf-2-ledd-3-punkt-1-ledd-1">statens egne driftsutgifter.</article></article></li><li data-li-identifier="2." data-name="2."><article class="listArticle" id="kapittel-2-paragraf-2-ledd-3-punkt-2"><article class="legalP" id="kapittel-2-paragraf-2-ledd-3-punkt-2-ledd-1">nybygg, anlegg mv.</article></article></li><li data-li-identifier="3." data-name="3."><article class="listArticle" id="kapittel-2-paragraf-2-ledd-3-punkt-3"><article class="legalP" id="kapittel-2-paragraf-2-ledd-3-punkt-3-ledd-1">overføringer til andre.</article></article></li><li data-li-identifier="4." data-name="4."><article class="listArticle" id="kapittel-2-paragraf-2-ledd-3-punkt-4"><article class="legalP" id="kapittel-2-paragraf-2-ledd-3-punkt-4-ledd-1">utlån, statsgjeld mv.</article></article></li></ul></article><article class="legalP" id="kapittel-2-paragraf-2-ledd-4">Inntektspostene skal inndeles etter art på avdeling for:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-2-ledd-4-punkt-1"><article class="legalP" id="kapittel-2-paragraf-2-ledd-4-punkt-1-ledd-1">salg av varer og tjenester.</article></article></li><li data-li-identifier="2." data-name="2."><article class="listArticle" id="kapittel-2-paragraf-2-ledd-4-punkt-2"><article class="legalP" id="kapittel-2-paragraf-2-ledd-4-punkt-2-ledd-1">inntekter i forbindelse med nybygg, anlegg mv.</article></article></li><li data-li-identifier="3." data-name="3."><article class="listArticle" id="kapittel-2-paragraf-2-ledd-4-punkt-3"><article class="legalP" id="kapittel-2-paragraf-2-ledd-4-punkt-3-ledd-1">overføringer fra andre.</article></article></li><li data-li-identifier="4." data-name="4."><article class="listArticle" id="kapittel-2-paragraf-2-ledd-4-punkt-4"><article class="legalP" id="kapittel-2-paragraf-2-ledd-4-punkt-4-ledd-1">tilbakebetalinger mv.</article></article></li></ul></article><article class="legalP" id="kapittel-2-paragraf-2-ledd-5">Kongen kan gi nærmere bestemmelser om hvilke utgifter og inntekter som faller inn under de enkelte avdelingene.</article></article><article class="legalArticle" data-lovdata-URL="LTI/forskrift/2005-05-26-876/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Bevilgningsvedtak</span></h3><article class="legalP" id="kapittel-2-paragraf-3-ledd-1">Bevilgningsvedtakene skal knyttes til hver enkelt utgifts- og inntektspost.</article><article class="legalP" id="kapittel-2-paragraf-3-ledd-2">Utgiftsbevilgninger kan ikke overskrides eller brukes til andre formål enn forutsatt av Stortinget. Unntak fra dette krever hjemmel i § 11 eller § 12, eller at bevilgningsvedtaket inneholder stikkordet:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-3-ledd-2-punkt-1"><article class="legalP" id="kapittel-2-paragraf-3-ledd-2-punkt-1-ledd-1">«overslagsbevilgning», som gir hjemmel til å overskride bevilgningen mot etterfølgende framlegg for Stortinget. Stikkordet kan tilføyes ved bevilgninger der utgiftsbehovet følger av regelverk fastsatt av Stortinget.</article></article></li><li data-li-identifier="2." data-name="2."><article class="listArticle" id="kapittel-2-paragraf-3-ledd-2-punkt-2"><article class="legalP" id="kapittel-2-paragraf-3-ledd-2-punkt-2-ledd-1">«kan nyttes under», som gir hjemmel til å overskride den bevilgningen stikkordet henviser til, mot tilsvarende innsparing under den bevilgningen det henvises fra.</article></article></li></ul></article><article class="legalP" id="kapittel-2-paragraf-3-ledd-3">Ubrukte utgiftsbevilgninger kan ikke overføres til etterfølgende budsjettår med unntak av at:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-3-ledd-3-punkt-1"><article class="legalP" id="kapittel-2-paragraf-3-ledd-3-punkt-1-ledd-1">ubrukt driftsbevilgning kan overføres til neste budsjettår med inntil fem prosent av bevilgningen.</article></article></li><li data-li-identifier="2." data-name="2."><article class="listArticle" id="kapittel-2-paragraf-3-ledd-3-punkt-2"><article class="legalP" id="kapittel-2-paragraf-3-ledd-3-punkt-2-ledd-1">bevilgningsvedtak som inneholder stikkordet «kan overføres», gir hjemmel til å overføre ubrukt bevilgning til de to følgende budsjettårene. Stikkordet kan tilføyes ved bevilgninger til bygg, anlegg, materiell og særskilte tiltak der utbetalingstakten kan være usikker.</article></article></li></ul></article></article><article class="legalArticle" data-lovdata-URL="LTI/forskrift/2005-05-26-876/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Vedtak om forpliktelser for framtidige budsjettår</span></h3><article class="legalP" id="kapittel-2-paragraf-4-ledd-1">Staten kan bare pådras forpliktelser som først skal dekkes etter utløpet av budsjettåret, når Stortinget har gitt særlig samtykke til dette. Samtykket kan bare gis for det enkelte budsjettår og skal begrenses oppad til et bestemt beløp.</article><article class="legalP" id="kapittel-2-paragraf-4-ledd-2">Kongen kan likevel gi bestemmelser om adgang til å inngå leieavtaler og avtaler om kjøp av tjenester utover budsjettåret. Avtalene må gjelde den ordinære driften av statlige virksomheter, og utgiftene i forbindelse med avtalene må kunne dekkes innenfor et uendret bevilgningsnivå på vedkommende budsjettpost i hele avtaleperioden.</article></article><article class="legalArticle" data-lovdata-URL="LTI/forskrift/2005-05-26-876/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Særregler for statens forvaltningsbedrifter og Statens direkte økonomiske engasjement i petroleumsvirksomheten</span></h3><article class="legalP" id="kapittel-2-paragraf-5-ledd-1">For statens forvaltningsbedrifter og Statens direkte økonomiske engasjement i petroleumsvirksomheten skal netto driftsresultat føres opp til bevilgning.</article><article class="legalP" id="kapittel-2-paragraf-5-ledd-2">Driftsresultatet skal inneholde avskrivninger av bokførte kapitalgjenstander og renter på statens kapital og mellomværende med statskassen.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2005-05-26-876/KAPITTEL_3"><h2>Kapittel 3. Kongens forslag til statsbudsjett</h2><article class="legalArticle" data-lovdata-URL="LTI/forskrift/2005-05-26-876/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Frister for Kongens forslag til statsbudsjett</span></h3><article class="legalP" id="kapittel-3-paragraf-1-ledd-1">Kongens forslag til budsjett for neste budsjettår skal legges fram for Stortinget innen seks dager etter Stortingets åpning. De tilhørende vedlegg med nærmere redegjørelse for budsjettforslaget skal legges fram samtidig.</article><article class="legalP" id="kapittel-3-paragraf-1-ledd-2">Tillegg til eller endringer i budsjettforslaget må fremmes innen 10. november. Innen denne fristen skal det også fremmes forslag om hvilke endringer i budsjettforslagets saldering som tilleggsforslagene gjør nødvendige.</article></article><article class="legalArticle" data-lovdata-URL="LTI/forskrift/2005-05-26-876/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Redegjørelse for bevilgningsforslagene</span></h3><article class="legalP" id="kapittel-3-paragraf-2-ledd-1">Det skal redegjøres for innholdet av og begrunnelsen for bevilgningsforslagene.</article><article class="legalP" id="kapittel-3-paragraf-2-ledd-2">De resultater som tilsiktes oppnådd, skal beskrives. Det skal også gis opplysninger om oppnådde resultater for siste regnskapsår sammen med annen regnskapsinformasjon av betydning for vurdering av bevilgningsforslagene for neste budsjettår.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2005-05-26-876/KAPITTEL_4"><h2>Kapittel 4. Gjennomføring av statsbudsjettet</h2><article class="legalArticle" data-lovdata-URL="LTI/forskrift/2005-05-26-876/§10" data-name="§10" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Disponering av gitte bevilgninger</span></h3><article class="legalP" id="kapittel-4-paragraf-1-ledd-1">Utgiftsbevilgningene skal disponeres i samsvar med § 5 og på en slik måte at ressursbruk og virkemidler er effektive i forhold til de forutsatte resultater.</article><article class="legalP" id="kapittel-4-paragraf-1-ledd-2">Ved tilskudd eller lån til offentlig eller privat virksomhet som ellers ikke er undergitt statlig kontroll, skal det tas forbehold om adgang for tilskuddsforvalteren til å føre kontroll med at midlene benyttes etter forutsetningene.</article></article><article class="legalArticle" data-lovdata-URL="LTI/forskrift/2005-05-26-876/§11" data-name="§11" id="kapittel-4-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Budsjettendringer i løpet av budsjettåret</span></h3><article class="legalP" id="kapittel-4-paragraf-2-ledd-1">Oppstår det i budsjettåret en uforutsett og nødvendig utgift for staten som det ikke er mulig å dekke av en gitt bevilgning, kan det fremmes forslag til Stortinget om tilleggsbevilgning eller gis samtykke til å pådra utgifter uten bevilgningsmessig dekning etter annet og tredje ledd. Mot slutten av budsjettåret skal endringene i budsjettet oppsummeres i egen proposisjon om ny saldering av budsjettet.</article><article class="legalP" id="kapittel-4-paragraf-2-ledd-2">Kongen i statsråd kan på vilkår som nevnt i første ledd, samtykke i at det pådras utgifter uten bevilgningsmessig dekning for inntil fem millioner kroner under den enkelte utgiftspost. Det samme gjelder for større beløp dersom det er uomgjengelig nødvendig å pådra utgifter før Stortinget kan gi tilleggsbevilgning. I tilfeller som nevnt i annet punktum, må det fremmes forslag om tilleggsbevilgning så snart som mulig, og inntil Stortinget har vedtatt ny bevilgning må utgiftene begrenses til det som er strengt nødvendig.</article><article class="legalP" id="kapittel-4-paragraf-2-ledd-3">Kongen kan bestemme at Regjeringen kan samtykke i at det pådras utgifter uten bevilgningsmessig dekning for saker som gjelder mindre beløp og ikke er av prinsipiell natur.</article><article class="legalP" id="kapittel-4-paragraf-2-ledd-4">Kongen kan for øvrig gi bestemmelser om overskridelse av:<ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-2-ledd-4-punkt-1"><article class="legalP" id="kapittel-4-paragraf-2-ledd-4-punkt-1-ledd-1">driftsbevilgninger mot tilsvarende merinntekter.</article></article></li><li data-li-identifier="2." data-name="2."><article class="listArticle" id="kapittel-4-paragraf-2-ledd-4-punkt-2"><article class="legalP" id="kapittel-4-paragraf-2-ledd-4-punkt-2-ledd-1">investeringsbevilgninger mot tilsvarende innsparing under driftsbevilgninger under samme budsjettkapittel.</article></article></li><li data-li-identifier="3." data-name="3."><article class="listArticle" id="kapittel-4-paragraf-2-ledd-4-punkt-3"><article class="legalP" id="kapittel-4-paragraf-2-ledd-4-punkt-3-ledd-1">driftsbevilgninger med inntil fem prosent til investeringsformål mot tilsvarende innsparing i løpet av de tre følgende budsjettår.</article></article></li></ul></article><article class="legalP" id="kapittel-4-paragraf-2-ledd-5">For samtykke til å pådra staten forpliktelser for framtidige budsjettår, jf. § 6, gjelder bestemmelsene i første, annet og tredje ledd tilsvarende så langt de passer.</article></article><article class="legalArticle" data-lovdata-URL="LTI/forskrift/2005-05-26-876/§12" data-name="§12" id="kapittel-4-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Nødsfullmakter</span></h3><article class="legalP" id="kapittel-4-paragraf-3-ledd-1">Når riket er i krig eller krig truer eller rikets selvstendighet eller sikkerhet er i fare, kan Kongen gi fylkesmannen og andre lokale forvaltningsorganer fullmakt til å dekke uforutsette utgifter uten bevilgningsmessig hjemmel når dette må skje før slik hjemmel kan gis etter § 11. Selv om fullmakt fra Kongen ennå ikke foreligger, kan fylkesmannen likevel pådra slike utgifter når dette er uomgjengelig nødvendig for å ivareta samfunnsviktige interesser.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2005-05-26-876/KAPITTEL_5"><h2>Kapittel 5. Statsregnskapet</h2><article class="legalArticle" data-lovdata-URL="LTI/forskrift/2005-05-26-876/§13" data-name="§13" id="kapittel-5-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Statsregnskapet</span></h3><article class="legalP" id="kapittel-5-paragraf-1-ledd-1">Statsregnskapet skal inneholde et bevilgningsregnskap og et kapitalregnskap.</article><article class="legalP" id="kapittel-5-paragraf-1-ledd-2">Bevilgningsregnskapet skal under hver post i budsjettet vise regnskapsførte utgifter og inntekter, overført beløp fra forrige år, total bevilgning i budsjettåret og overført beløp til neste år.</article><article class="legalP" id="kapittel-5-paragraf-1-ledd-3">Kapitalregnskapet skal gi en oversikt over statens og trygdenes eiendeler og gjeld og vise sammenhengen med bevilgningsregnskapet.</article><article class="legalP" id="kapittel-5-paragraf-1-ledd-4">I tilknytning til statsregnskapet skal det utarbeides oversikter som viser:<ul class="defaultList"><li data-li-identifier="1." data-name="1."><article class="listArticle" id="kapittel-5-paragraf-1-ledd-4-punkt-1"><article class="legalP" id="kapittel-5-paragraf-1-ledd-4-punkt-1-ledd-1">samtykker til overskridelse av budsjettet.</article></article></li><li data-li-identifier="2." data-name="2."><article class="listArticle" id="kapittel-5-paragraf-1-ledd-4-punkt-2"><article class="legalP" id="kapittel-5-paragraf-1-ledd-4-punkt-2-ledd-1">samtykker til å pådra staten forpliktelser utover budsjettåret i forbindelse med bestilling av materiell o.l. og tilsagn om tilskudd, lån og garantier, og hvilke forpliktelser som er pådratt i henhold til samtykkene.</article></article></li><li data-li-identifier="3." data-name="3."><article class="listArticle" id="kapittel-5-paragraf-1-ledd-4-punkt-3"><article class="legalP" id="kapittel-5-paragraf-1-ledd-4-punkt-3-ledd-1">samtykker til låneopptak, hva staten har lånt og endring av statsgjelden.</article></article></li></ul></article><article class="legalP" id="kapittel-5-paragraf-1-ledd-5">Melding om statsregnskapet skal sendes Stortinget så snart regnskapet foreligger.</article><article class="legalP" id="kapittel-5-paragraf-1-ledd-6">Departementene skal i tilknytning til bevilgningsregnskapet gi Riksrevisjonen forklaringer om ikke uvesentlige avvik mellom bevilgnings- og regnskapstall.</article><article class="legalP" id="kapittel-5-paragraf-1-ledd-7">Kongen kan gi utfyllende bestemmelser om føring av statsregnskapet.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2005-05-26-876/KAPITTEL_6"><h2>Kapittel 6. Disponering av kontantbeholdningen</h2><article class="legalArticle" data-lovdata-URL="LTI/forskrift/2005-05-26-876/§14" data-name="§14" id="kapittel-6-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Kontantbeholdningen</span></h3><article class="legalP" id="kapittel-6-paragraf-1-ledd-1">Statskassens kontantbeholdning skal plasseres som innskudd på folio i Norges Bank og bare benyttes i samsvar med gitte bevilgninger eller særlig samtykke fra Stortinget. Kongen kan likevel bestemme at deler av kontantbeholdningen:<ul class="defaultList"><li data-li-identifier="1." data-name="1."><article class="listArticle" id="kapittel-6-paragraf-1-ledd-1-punkt-1"><article class="legalP" id="kapittel-6-paragraf-1-ledd-1-punkt-1-ledd-1">plasseres i andre banker når det er nødvendig å fravike statens konsernkontoordning av hensyn til effektiv oppgaveutførelse, og slike innskudd ikke overstiger behovet for nærmeste framtid.</article></article></li><li data-li-identifier="2." data-name="2."><article class="listArticle" id="kapittel-6-paragraf-1-ledd-1-punkt-2"><article class="legalP" id="kapittel-6-paragraf-1-ledd-1-punkt-2-ledd-1">benyttes til finanstransaksjoner som har til hensikt å redusere statens finanskostnader eller ivareta pengepolitiske mål.</article></article></li></ul></article></article></section><section class="section" data-name="kap7" id="kapittel-7" data-lovdata-URL="LTI/forskrift/2005-05-26-876/KAPITTEL_7"><h2>Kapittel 7. Ikrafttredelse</h2><article class="legalArticle" data-lovdata-URL="LTI/forskrift/2005-05-26-876/§15" data-name="§15" id="kapittel-7-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h3><article class="legalP" id="kapittel-7-paragraf-1-ledd-1">Reglementet trer i kraft 1. januar 2006. Fra samme tidspunkt oppheves bevilgningsreglementet 19. november 1959 nr. 2.</article></article></section></main></body></html>