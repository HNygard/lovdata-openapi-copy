<!DOCTYPE html><html lang="no"><head><title>Forskrift om bindende forhåndsuttalelser i skatte- og avgiftssaker.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-06-14-550</dd><dt class="dokid">DokumentID</dt><dd class="dokid">LTI/forskrift/2005-06-14-550</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 8 s 1353</dd><dt class="dateInForce">I kraft fra</dt><dd class="dateInForce">2005-08-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2001-10-12-1184</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1980-06-13-24/§3a-4</li><li>lov/1969-06-19-66/§58e</li></ul></dd><dt class="dateOfPublication">Kunngjort</dt><dd class="dateOfPublication">2005-06-16</dd><dt class="journalNumber">Journalnummer</dt><dd class="journalNumber">2005-0522</dd><dt class="titleShort">Korttittel</dt><dd class="titleShort">Forskrift om bindende forhåndsuttalelser</dd><dt class="title">Tittel</dt><dd class="title">Forskrift om bindende forhåndsuttalelser i skatte- og avgiftssaker.</dd><dt class="miscInformation">Annet om dokumentet</dt><dd class="miscInformation">Fastsatt av Finansdepartementet 14. juni 2005 med hjemmel i lov 13. juni 1980 nr. 24 om ligningsforvaltning (ligningsloven) § 3A-4 og lov 19. juni 1969 nr. 66 om merverdiavgift § 58e.</dd><dt class="refid">RefID</dt><dd class="refid">forskrift/2005-06-14-550</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om bindende forhåndsuttalelser i skatte- og avgiftssaker.<ul class="tocSubUl"><li>§ 1. Virkeområde</li><li>§ 2. Hvem som avgir bindende forhåndsuttalelse</li><li>§ 3. Hvem som kan fremsette anmodning om bindende forhåndsuttalelse</li><li>§ 4. Hvor anmodningen skal sendes</li><li>§ 5. Anmodningens innhold</li><li>§ 6. Foreløpig behandling av mottatt anmodning</li><li>§ 7. Avvisning</li><li>§ 8. Gebyr – materielle regler</li><li>§ 9. Gebyr – saksbehandling og oppgjør</li><li>§ 10. Forberedelse og avgivelse av bindende forhåndsuttalelse</li><li>§ 11. Publisering</li><li>§ 12. Om klage og endring</li><li>§ 13. Virkningen av en bindende forhåndsuttalelse</li><li>§ 14. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2005-06-14-550" id="dokument"><h1>Forskrift om bindende forhåndsuttalelser i skatte- og avgiftssaker.</h1><article class="legalArticle" data-lovdata-URL="LTI/forskrift/2005-06-14-550/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften inneholder bestemmelser til utfylling av gjennomføring av reglene om bindende forhåndsuttalelser etter ligningsloven kapittel 3A og merverdiavgiftsloven kapittel XIVa. Dette gjelder saker om<ul class="defaultList"><li data-li-identifier="a)" data-name="a)"><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">inntekts- og formuesskatt etter lov 26. mars 1999 nr. 14 om skatt av formue og inntekt (skatteloven)</article></article></li><li data-li-identifier="b)" data-name="b)"><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">arbeidsgiveravgift og trygdeavgift etter lov 28. februar 1997 nr. 19 om folketrygd (folketrygdloven) § 23-2 og § 23-3 og som ligger innenfor skattemyndighetenes kompetanseområde</article></article></li><li data-li-identifier="c)" data-name="c)"><article class="listArticle" id="paragraf-1-ledd-1-punkt-3"><article class="legalP" id="paragraf-1-ledd-1-punkt-3-ledd-1">merverdiavgift etter lov 19. juni 1969 nr. 66 om merverdiavgift, med unntak av merverdiavgift som skal beregnes ved innførsel av varer, jf. kapittel XVI.</article></article></li></ul></article><article class="legalP" id="paragraf-1-ledd-2">Forvaltningslovens regler gjelder så langt de passer for behandling av anmodning om bindende forhåndsuttalelse, med unntak av kapittel V om klage og omgjøring.</article></article><article class="legalArticle" data-lovdata-URL="LTI/forskrift/2005-06-14-550/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hvem som avgir bindende forhåndsuttalelse</span></h2><article class="legalP" id="paragraf-2-ledd-1">Bindende forhåndsuttalelse kan avgis av Skattedirektoratet. Bindende forhåndsuttalelse etter § 1 bokstavene a og b kan også avgis av ligningskontorene, herunder Sentralskattekontoret for utenlandssaker og Sentralskattekontoret for storbedrifter, jf. ligningsloven § 2-4 nr. 1 bokstavene a og b.</article><article class="legalP" id="paragraf-2-ledd-2">Skattedirektoratet kan gi utfyllende bestemmelser om hvilke anmodninger om bindende forhåndsuttalelse som skal behandles av ligningskontorene, om saksbehandlingen og om organiseringen av ordningen mv.</article><article class="legalP" id="paragraf-2-ledd-3">Anmodninger om kompliserte spørsmål og spørsmål av allmenn interesse eller prinsipiell betydning skal normalt behandles av Skattedirektoratet.</article></article><article class="legalArticle" data-lovdata-URL="LTI/forskrift/2005-06-14-550/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hvem som kan fremsette anmodning om bindende forhåndsuttalelse</span></h2><article class="legalP" id="paragraf-3-ledd-1">Anmodning om bindende forhåndsuttalelse kan fremsettes av enhver skatte- eller avgiftspliktig. Anmodningen kan være felles for flere saksforhold og/eller flere skatte- eller avgiftspliktige (fellesanmodning).</article><article class="legalP" id="paragraf-3-ledd-2">Deltakerlignet selskap eller sameie som nevnt i skatteloven § 10-40 kan sende anmodning med spørsmål som gjelder fastsetting av formue eller inntekt for deltakerne fra selskapet eller sameiet. Boligselskap som nevnt i skatteloven § 7-12 og sameiere etter lov 16. mai 1997 nr. 28 om eierseksjoner (eierseksjonsloven) kan sende anmodning som gjelder tilsvarende fastsetting for andelseierne i boligselskapet og sameierne i seksjonerte boligbygg (rene boligbygg og kombinerte bygg).</article><article class="legalP" id="paragraf-3-ledd-3">Anmodningen kan hvis ønskelig fremsettes gjennom advokat, revisor, regnskapskontor, morselskap eller andre som opptrer som fullmektig på vegne av den som anmodningen gjelder. Av anmodningen skal det da fremgå hvem den skjer på vegne av.</article></article><article class="legalArticle" data-lovdata-URL="LTI/forskrift/2005-06-14-550/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Hvor anmodningen skal sendes</span></h2><article class="legalP" id="paragraf-4-ledd-1">Anmodning om bindende forhåndsuttalelse i saker som nevnt i § 1 bokstavene a og b sendes ligningskontoret for den kommunen som etter skattelovens regler skal fastsette skattepliktig inntekt og formue, jf. ligningsloven § 8-6. Anmodning som gjelder skatteforhold vedrørende skattytere som lignes etter ligningsloven § 2-4 nr. 1 bokstavene a og b, sendes de respektive sentralskattekontorene.</article><article class="legalP" id="paragraf-4-ledd-2">Andre anmodninger sendes Skattedirektoratet. Det samme gjelder fellesanmodninger, jf. § 3 første ledd, som omfatter skattytere som lignes ved forskjellige ligningskontor.</article><article class="legalP" id="paragraf-4-ledd-3">Skal en anmodning behandles av en annen myndighet enn den som har mottatt den, jf. § 2 annet ledd, skal anmodningen oversendes til rette myndighet umiddelbart. Avsender skal samtidig gjøres kjent med oversendelsen.</article></article><article class="legalArticle" data-lovdata-URL="LTI/forskrift/2005-06-14-550/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Anmodningens innhold</span></h2><article class="legalP" id="paragraf-5-ledd-1">Anmodningen skal være skriftlig, og den skal fremmes atskilt fra andre henvendelser.</article><article class="legalP" id="paragraf-5-ledd-2">Anmodningen skal inneholde navn, adresse og fødselsnummer/organisasjonsnummer for den eller de som saken gjelder. Dette gjelder ikke selskaps- eller sameieforhold som nevnt i § 3 annet ledd, dersom antallet deltakere, andelseiere eller sameiere/selveiere overstiger fem.</article><article class="legalP" id="paragraf-5-ledd-3">Anmodningen kan bare gjelde den skatte- eller avgiftspliktiges egne skatte- eller avgiftsforhold.</article><article class="legalP" id="paragraf-5-ledd-4">Anmodningen må angå norske skatte- eller avgiftsforhold, unntatt forhold som skal avgjøres etter lov 26. mars 1999 nr. 14 om skatt av formue og inntekt (skatteloven) § 2-1, § 2-3, § 2-34, § 2-37 og § 2-38 første ledd, samt hvorvidt et selskap skal anses hjemmehørende i riket etter skatteloven § 2-2 første ledd. Anmodningen kan angå skatte- eller avgiftsforhold med tilknytning til Svalbard, unntatt forhold som skal avgjøres etter kapittel 2 i lov 29. november 1996 nr. 68 om skatt til Svalbard. Anmodningen kan ikke angå forhold som skal avgjøres etter skatteavtale som Norge har inngått med en fremmed stat.</article><article class="legalP" id="paragraf-5-ledd-5">Bare fremtidige rettsspørsmål som følge av en konkret planlagt disposisjon før den igangsettes, kan tas opp i anmodningen. Det skal redegjøres for spørsmålets betydning for den som vil kunne påberope seg forhåndsuttalelsen som bindende. Spørsmål om bevisvurdering, verdsetting eller andre skjønnsmessige vurderinger utenom selve rettsanvendelsen kan ikke tas opp.</article><article class="legalP" id="paragraf-5-ledd-6">Den planlagte, fremtidige disposisjon skal skisseres, med angivelse av sannsynlig tidspunkt for gjennomføring. Det skal gjøres nøyaktig og tilstrekkelig rede for både det foreliggende og forutsatt fremtidige faktum som kan ha betydning for forhåndsuttalelsen. Det bør videre redegjøres for de rettsspørsmål anmodningen reiser, herunder hvilken konklusjon som den skatte- eller avgiftspliktige anser som riktig.</article><article class="legalP" id="paragraf-5-ledd-7">Er forholdet til utenlandske rettsregler av betydning, bør anmodningen også redegjøre for disse regler.</article><article class="legalP" id="paragraf-5-ledd-8">Gebyr etter § 8 betales samtidig med at anmodningen sendes, og anmodningen skal inneholde de opplysninger som er nødvendige for beregningen.</article></article><article class="legalArticle" data-lovdata-URL="LTI/forskrift/2005-06-14-550/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Foreløpig behandling av mottatt anmodning</span></h2><article class="legalP" id="paragraf-6-ledd-1">I saker hvor bindende forhåndsuttalelse ikke kan gis innen fire uker etter at fullstendig anmodning anses innkommet, jf. § 10 annet ledd, skal det sendes et foreløpig svar til avsender, normalt innen to uker etter at anmodningen er mottatt. I det foreløpige svaret skal mottakelsen bekreftes, det skal angis når forhåndsuttalelsen sannsynligvis vil foreligge og det skal meddeles hvilket gebyr som er fastsatt etter § 9 første ledd.</article><article class="legalP" id="paragraf-6-ledd-2">Avsender skal snarest mulig gjøres oppmerksom på mangler ved anmodningen som kan lede til avvisningsvedtak etter § 7. Avsender skal gis anledning til å uttale seg om dette og til å rette opp påviste mangler. Det skal fastsettes frist for slik uttalelse. Det kan også bes om supplerende opplysninger om grunnlaget for den forhåndsuttalelsen det er anmodet om. Fristen kan utsettes etter begjæring fra den som har anmodet om forhåndsuttalelsen.</article></article><article class="legalArticle" data-lovdata-URL="LTI/forskrift/2005-06-14-550/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Avvisning</span></h2><article class="legalP" id="paragraf-7-ledd-1">Anmodning om bindende forhåndsuttalelse skal avvises dersom reglene om anmodningens fremsettelse eller innhold ikke er fulgt, og feilen ikke kan anses rettet innen den frist som er fastsatt etter § 6 annet ledd tredje punktum. Feil som er uten betydning for behandlingen av saken, skal ikke lede til avvisning. Anmodningen skal også avvises dersom gebyr ikke gjøres opp i henhold til § 8 og § 9.</article><article class="legalP" id="paragraf-7-ledd-2">Anmodning om bindende forhåndsuttalelse skal avvises dersom den rettslige avklaring som en slik uttalelse kunne gi, antas verken å være vesentlig for den som har fremsatt anmodningen, eller å ha allmenn interesse.</article><article class="legalP" id="paragraf-7-ledd-3">Avvisning kan skje dersom den planlagte og skisserte disposisjon antas å ha liten egenverdi i forhold til de skatte- eller avgiftsspørsmål som anmodningen involverer. Avvisning kan også skje dersom behandlingen av saken antas å ville bli uforholdsmessig ressurskrevende i forhold til den eventuelle uttalelsens betydning for den som har fremsatt anmodningen. Dette gjelder særlig dersom behandlingen ville forsinke andre og antatt viktigere saker om bindende forhåndsuttalelse. Avvisning kan videre skje hvis anmodningen er fremsatt så nær opp til det planlagte beslutningstidspunktet for den aktuelle disposisjon, at det ikke er realistisk å forvente ferdigbehandling av saken innen dette tidspunktet.</article><article class="legalP" id="paragraf-7-ledd-4">Avvisning kan også skje dersom andre tungtveiende grunner taler for det.</article><article class="legalP" id="paragraf-7-ledd-5">Avvisning skjer ved at avsenderen snarest mulig blir skriftlig underrettet om at bindende forhåndsuttalelse ikke vil bli gitt i henhold til anmodningen. Avvisningen skal begrunnes kort.</article><article class="legalP" id="paragraf-7-ledd-6">Spørsmål om avvisning avgjøres av den instans som etter § 2 har kompetanse til å behandle anmodningen.</article></article><article class="legalArticle" data-lovdata-URL="LTI/forskrift/2005-06-14-550/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Gebyr – materielle regler</span></h2><article class="legalP" id="paragraf-8-ledd-1">Det skal betales gebyr for hver anmodning om bindende forhåndsuttalelse, jf. § 5 siste ledd.</article><article class="legalP" id="paragraf-8-ledd-2">En fellesanmodning som angår flere skisserte, fremtidige enkeltdisposisjoner, regnes som like mange gebyrpliktige anmodninger, med mindre disposisjonene har så sterk indre saklig og tidsmessig sammenheng at de anses som en samlet hoveddisposisjon. En fellesanmoding om bindende forhåndsuttalelse for flere skatte- eller avgiftspliktige regnes også som like mange gebyrpliktige anmodninger, med mindre fellesanmodningen fremsettes av et selskap eller sameie som nevnt i § 3 annet ledd. Det regnes ikke som flere gebyrpliktige anmodninger at den skisserte, fremtidige disposisjonen angår flere skatte- og avgiftsarter, flere inntektsår/avgiftsterminer eller flere rettsspørsmål med skatte- eller avgiftsmessige konsekvenser.</article><article class="legalP" id="paragraf-8-ledd-3">Gebyrets størrelse fastsettes slik:<ul class="defaultList"><li data-li-identifier="a)" data-name="a)"><article class="listArticle" id="paragraf-8-ledd-3-punkt-1"><article class="legalP" id="paragraf-8-ledd-3-punkt-1-ledd-1">Et halvt rettsgebyr for anmodning som gjelder lønnstakere, pensjonister og deres bo.</article></article></li><li data-li-identifier="b)" data-name="b)"><article class="listArticle" id="paragraf-8-ledd-3-punkt-2"><article class="legalP" id="paragraf-8-ledd-3-punkt-2-ledd-1">To ganger rettsgebyret for anmodning som gjelder andre fysiske personer enn nevnt i bokstav a, deres bo og enmannsforetak, samt ikke regnskapspliktig juridisk person.</article></article></li><li data-li-identifier="c)" data-name="c)"><article class="listArticle" id="paragraf-8-ledd-3-punkt-3"><article class="legalP" id="paragraf-8-ledd-3-punkt-3-ledd-1">Åtte ganger rettsgebyret for anmodning som gjelder andre, forutsatt at de regnes som små foretak etter grensene i regnskapsloven § 1-6. Dersom det samlede gebyr på grunn av antall deltakere i selskap eller sameie som nevnt i § 3 annet ledd og fellesregistrert avgiftspliktig etter merverdiavgiftsloven § 12 annet til fjerde ledd blir lavere ved anvendelse av dette ledds bokstav b, anvendes slik beregning.</article></article></li><li data-li-identifier="d)" data-name="d)"><article class="listArticle" id="paragraf-8-ledd-3-punkt-4"><article class="legalP" id="paragraf-8-ledd-3-punkt-4-ledd-1">Femten ganger rettsgebyret for anmodning som gjelder andre. Dette ledds bokstav c siste punktum gjelder tilsvarende.</article></article></li></ul></article><article class="legalP" id="paragraf-8-ledd-4">Gebyr for en anmodning bortfaller når anmodningen avvises etter § 7. Gebyret bortfaller videre dersom en anmodning trekkes innen 14 dager etter at det er sendt brev om forventet saksbehandlingstid, jf. § 6 første ledd annet punktum. Dersom en anmodning trekkes tilbake senere enn nevnt i forrige punktum, men før forhåndsuttalelsen er avsendt, fastsettes halvt gebyr.</article></article><article class="legalArticle" data-lovdata-URL="LTI/forskrift/2005-06-14-550/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Gebyr – saksbehandling og oppgjør</span></h2><article class="legalP" id="paragraf-9-ledd-1">Skattedirektoratet og ligningskontorene fastsetter gebyrets størrelse. Gebyrets størrelse skal meddeles i foreløpig svar etter § 6 første ledd. Avsender skal underrettes dersom gebyret ikke er betalt i henhold til § 5 og § 8.</article><article class="legalP" id="paragraf-9-ledd-2">Når innbetalt gebyr etter § 5 siste ledd avviker fra fastsatt gebyr, skal det samtidig med underretning etter første ledd, kreves inn ekstra betaling eller opplyses om at tilbakebetaling vil skje. Er beløpet ikke innbetalt innen den fristen som er satt, skal anmodningen avvises etter § 7.</article><article class="legalP" id="paragraf-9-ledd-3">Innbetalt gebyr som bortfaller, tilbakebetales når bortfallsgrunnen foreligger. Renter beregnes ikke. Tilbakebetaling kan skje til den som har gjort innbetalingen, uansett partsforholdene i saken.</article></article><article class="legalArticle" data-lovdata-URL="LTI/forskrift/2005-06-14-550/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Forberedelse og avgivelse av bindende forhåndsuttalelse</span></h2><article class="legalP" id="paragraf-10-ledd-1">Skattedirektoratets forhåndsuttalelser bør normalt avgis senest tre måneder fra fullstendig anmodning er mottatt. Dersom den antatte saksbehandlingstid etter § 6 første ledd ikke kan overholdes, skal direktoratet gi skattyter en begrunnet underretning om forsinkelsen.</article><article class="legalP" id="paragraf-10-ledd-2">Ligningskontorenes forhåndsuttalelser bør normalt avgis senest fire uker fra fullstendig anmodning er mottatt. Dersom ligningskontoret ikke kan overholde fristen, skal skattyter underrettes om dette og om årsaken til forsinkelsen innen to uker, jf. § 6 første ledd. Fullstendig anmodning skal etter dette og foregående ledd anses innkommet når anmodningen er journalført, saken er fullstendig opplyst fra skattyters side og gebyr er registrert innkommet på gebyrkontoen.</article><article class="legalP" id="paragraf-10-ledd-3">Bindende forhåndsuttalelse gis i avsluttende brev til den som har fremsatt anmodningen. Uttalelsen skal identifisere den eller de berørte skatte- eller avgiftspliktige og beskrive den disposisjon uttalelsen gjelder med utgangspunkt i anmodningen, jf. § 5 femte ledd. I uttalelsen kan det siteres fra sakens dokumenter, men ikke henvises til dokumentinnhold som ikke gjengis.</article><article class="legalP" id="paragraf-10-ledd-4">Når uttalelse er gitt av Skattedirektoratet, skal kopi sendes Finansdepartementet og den skatte- og/eller avgiftsmyndighet som forhåndsuttalelsen antas å kunne bli påberopt overfor. Uttalelse gitt av sentralskattekontorene skal sendes i kopi til Skattedirektoratet. Uttalelse gitt av øvrige ligningskontor skal sendes i kopi til de respektive fylkesskattekontor.</article></article><article class="legalArticle" data-lovdata-URL="LTI/forskrift/2005-06-14-550/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Publisering</span></h2><article class="legalP" id="paragraf-11-ledd-1">Skattedirektoratet sørger for hensiktsmessig publisering av sine avgitte forhåndsuttalelser. Publisering kan unnlates dersom en uttalelse antas å ha liten allmenn interesse eller dersom saksforholdet er særlig komplisert i forhold til det rettsspørsmål som er avgjort i uttalelsen. I sistnevnte tilfelle kan direktoratet velge å publisere et sammendrag i stedet.</article><article class="legalP" id="paragraf-11-ledd-2">Skattedirektoratet kan også publisere forhåndsuttalelse avgitt av ligningskontorene.</article><article class="legalP" id="paragraf-11-ledd-3">Ved publisering skal forhåndsuttalelsene anonymiseres slik at taushetsplikten ikke brytes.</article></article><article class="legalArticle" data-lovdata-URL="LTI/forskrift/2005-06-14-550/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Om klage og endring</span></h2><article class="legalP" id="paragraf-12-ledd-1">Uttalelse etter § 10 og gebyrfastsettelse etter § 8 og § 9 kan ikke påklages til overordnet myndighet. Det samme gjelder avvisningsvedtak etter § 7. Den som har avgitt en bindende forhåndsuttalelse kan avgi endret uttalelse dersom endringen er til gunst for den som har anmodet om forhåndsuttalelsen, samt beslutte å behandle en anmodning selv om den tidligere er avvist.</article><article class="legalP" id="paragraf-12-ledd-2">Avgitt forhåndsuttalelse kan ikke endres til skade for parten, med mindre det dreier seg om rene skrivefeil eller andre åpenbare feil.</article><article class="legalP" id="paragraf-12-ledd-3">Avgjørelse om gebyrfastsettelse kan endres til gunst og til skade dersom avgjørelsen er uriktig.</article></article><article class="legalArticle" data-lovdata-URL="LTI/forskrift/2005-06-14-550/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Virkningen av en bindende forhåndsuttalelse</span></h2><article class="legalP" id="paragraf-13-ledd-1">En avgitt forhåndsuttalelse etter denne forskrift har den bindende virkning for skatte- og avgiftsmyndighetene som følger av ligningsloven § 3A-1 nr. 2 og merverdiavgiftsloven § 58a annet ledd. Dette forutsetter at den planlagte disposisjonen besluttes og iverksettes slik den er identifisert i forhåndsuttalelsen. Den bindende virkning gjelder bare under forutsetning av at rettstilstanden ikke er endret ved lov eller forskrift som vil omfatte den aktuelle disposisjonen.</article><article class="legalP" id="paragraf-13-ledd-2">Forhåndsuttalelsen er bare bindende dersom dette påberopes av den skatte- eller avgiftspliktige gjennom skriftlig melding til den skatte- eller avgiftsmyndighet som i egenskap av førsteinstans skal behandle den eller de disposisjoner uttalelsen gjelder. Slik melding må senest være gitt samtidig med innlevering av selvangivelse, selskapsoppgave eller omsetningsoppgave som omfatter den aktuelle disposisjon. Meldingen må sannsynliggjøre at disposisjonen er identisk med den disposisjon forhåndsuttalelsen gjelder. Dens bindende virkning inntrer bare dersom slik identitet kan konstateres. Beløpsmessige eller andre kvantitative forskjeller uten betydning for det avgjorte rettsspørsmål ses det bort fra.</article><article class="legalP" id="paragraf-13-ledd-3">Senere instanser i skatte- og avgiftsforvaltningen er også bundet av forhåndsuttalelsen, når førsteinstansen var det. Dette gjelder likevel ikke dersom den berettigede erklærer overfor instansen at forhåndsuttalelsen ikke ønskes lagt til grunn. En slik erklæring kan ikke trekkes tilbake. Dersom den bindende virkning av forhåndsuttalelsen for første gang påberopes etter den angitte frist i annet ledd, kan vedkommende instans beslutte å legge uttalelsen til grunn dersom parten påviser særlig unnskyldelig grunn for at uttalelsen ikke ble påberopt tidligere.</article><article class="legalP" id="paragraf-13-ledd-4">Den bindende virkning inntrer bare for disposisjoner som er besluttet og iverksatt innen tre år etter utgangen av det år forhåndsuttalelsen ble avgitt. Den bindende virkning av en forhåndsuttalelse opphører fem år etter utgangen av det året som uttalelsen er avgitt.</article></article><article class="legalArticle" data-lovdata-URL="LTI/forskrift/2005-06-14-550/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h2><article class="legalP" id="paragraf-14-ledd-1">Forskriften gjelder fra 1. august 2005. Fra samme tidspunkt oppheves forskrift 12. oktober 2001 nr. 1184 om bindende forhåndsuttalelser i skatte- og avgiftssaker.</article></article></main></body></html>