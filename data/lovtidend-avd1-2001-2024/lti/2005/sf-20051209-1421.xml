<!DOCTYPE html><html lang="no"><head><title>Forskrift om forsikringsformidling.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-12-09-1421</dd><dt class="dokid">DokumentID</dt><dd class="dokid">LTI/forskrift/2005-12-09-1421</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 15 s 2282</dd><dt class="dateInForce">I kraft fra</dt><dd class="dateInForce">2006-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1995-11-24-923</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-06-10-41/§4-4</li><li>lov/2005-06-10-41/§5-4</li><li>lov/2005-06-10-41/§7-7</li><li>lov/2005-06-10-41/§7-1</li><li>lov/2005-06-10-41/§9-1</li><li>lov/2005-06-10-41/§10-2</li><li>lov/1988-06-10-39/§2-4</li></ul></dd><dt class="dateOfPublication">Kunngjort</dt><dd class="dateOfPublication">2005-12-13</dd><dt class="journalNumber">Journalnummer</dt><dd class="journalNumber">2005-1119</dd><dt class="titleShort">Korttittel</dt><dd class="titleShort">Forskrift om forsikringsformidling</dd><dt class="title">Tittel</dt><dd class="title">Forskrift om forsikringsformidling.</dd><dt class="miscInformation">Annet om dokumentet</dt><dd class="miscInformation">Fastsatt av Finansdepartementet 9. desember 2005 med hjemmel i lov 10. juni 2005 nr. 41 om forsikringsformidling § 4-4, § 5-4 jf. § 7-7, § 7-1, § 9-1 og § 10-2 og lov 10. juni 1988 nr. 39 om forsikringsvirksomhet § 2-4. Jf. EØS-avtalen vedlegg IX nr. 13b (direktiv 2002/92/EF).</dd><dt class="refid">RefID</dt><dd class="refid">forskrift/2005-12-09-1421</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forsikringsformidling.<ul class="tocSubUl"><li>Kapittel 1. Anvendelsesområde<ul class="tocSubUl"><li>§ 1-1. Anvendelsesområde</li></ul></li><li>Kapittel 2. Forsikring<ul class="tocSubUl"><li>§ 2-1. Ansvarsforsikringens størrelse</li><li>§ 2-2. Forsikring som dekker underslag av klientmidler</li></ul></li><li>Kapittel 3. Informasjonsplikt til kunden<ul class="tocSubUl"><li>§ 3-1. Informasjon fra forsikringsformidleren</li></ul></li><li>Kapittel 4. Forsikringsselskapets register over forsikringsagentforetak<ul class="tocSubUl"><li>§ 4-1. Krav til registeret</li><li>§ 4-2. Opplysninger som skal registreres</li><li>§ 4-3. Oppbevaring av dokumentasjon</li></ul></li><li>Kapittel 5. Klageordning<ul class="tocSubUl"><li>§ 5-1. Klagenemnd for forsikrings- og gjenforsikringsmeglingsvirksomhet</li><li>§ 5-2. Nemndas avgjørelser</li><li>§ 5-3. Finansiering av nemndas virksomhet</li><li>§ 5-4. Retningslinjer for nemndas virksomhet</li></ul></li><li>Kapittel 6. Ikrafttredelse og overgangsregler<ul class="tocSubUl"><li>§ 6-1. Ikrafttredelse</li><li>§ 6-2. Overgangsregler</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2005-12-09-1421" id="dokument"><h1>Forskrift om forsikringsformidling.</h1><section class="section" data-name="kap1" id="kapittel-1" data-lovdata-URL="LTI/forskrift/2005-12-09-1421/KAPITTEL_1"><h2>Kapittel 1. Anvendelsesområde</h2><article class="legalArticle" data-lovdata-URL="LTI/forskrift/2005-12-09-1421/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Anvendelsesområde</span></h3><article class="legalP" id="kapittel-1-paragraf-1-ledd-1">Denne forskrift gjelder formidling av direkte forsikring og gjenforsikring regulert av lov 10. juni 2005 nr. 41 om forsikringsformidling.</article><article class="legalP" id="kapittel-1-paragraf-1-ledd-2">Forskriftens kapittel 2 om forsikring gjelder for forsikringsmeglingsforetak, gjenforsikringsmeglingsforetak og for forsikringsagentforetak som skal tegne forsikring i henhold til lov om forsikringsformidling § 7-5.</article><article class="legalP" id="kapittel-1-paragraf-1-ledd-3">Forskriftens kapittel 3 om informasjonsplikt til kunden gjelder for forsikringsmeglere og forsikringsagenter.</article><article class="legalP" id="kapittel-1-paragraf-1-ledd-4">Forskriftens kapittel 4 om forsikringsselskapets register over forsikringsagentforetak gjelder for forsikringsselskaper som har tillatelse til å drive forsikringsvirksomhet i Norge etter lov 10. juni 1988 nr. 39 om forsikringsvirksomhet § 2-1.</article><article class="legalP" id="kapittel-1-paragraf-1-ledd-5">Forskriftens kapittel 5 om klageordning gjelder for forsikrings- og gjenforsikringsmeglingsforetak.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2005-12-09-1421/KAPITTEL_2"><h2>Kapittel 2. Forsikring</h2><article class="legalArticle" data-lovdata-URL="LTI/forskrift/2005-12-09-1421/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Ansvarsforsikringens størrelse</span></h3><article class="legalP" id="kapittel-2-paragraf-1-ledd-1">Ansvarsforsikringen skal dekke et beløp som tilsvarer minst 1 million euro per skadetilfelle.</article><article class="legalP" id="kapittel-2-paragraf-1-ledd-2">For forsikringsformidlingsforetak som har opp til 10 forsikringsformidlere kan den totale dekningen etter ansvarsforsikringen i løpet av et år likevel begrenses oppad til 1,5 millioner euro.</article><article class="legalP" id="kapittel-2-paragraf-1-ledd-3">For forsikringsformidlingsforetak som har mer enn 10 forsikringsformidlere kan den totale dekningen etter ansvarsforsikringen i løpet av et år likevel begrenses oppad til 3 millioner euro.</article><article class="legalP" id="kapittel-2-paragraf-1-ledd-4">Kredittilsynet kan i enkelttilfeller bestemme at ansvarsforsikringen skal være høyere enn det som kreves etter første til tredje ledd.</article><article class="legalP" id="kapittel-2-paragraf-1-ledd-5">Kredittilsynet kan regulere beløpene som nevnt i første til tredje ledd med utgangspunkt i utviklingen av den europeiske konsumprisindeksen.</article></article><article class="legalArticle" data-lovdata-URL="LTI/forskrift/2005-12-09-1421/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Forsikring som dekker underslag av klientmidler</span></h3><article class="legalP" id="kapittel-2-paragraf-2-ledd-1">Forsikringen som dekker underslag av klientmidler skal minst dekke 75 prosent av det gjennomsnittlige innestående på klientkonto i løpet av siste år. Forskriften § 2-1 fjerde ledd gjelder tilsvarende.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2005-12-09-1421/KAPITTEL_3"><h2>Kapittel 3. Informasjonsplikt til kunden</h2><article class="legalArticle" data-lovdata-URL="LTI/forskrift/2005-12-09-1421/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Informasjon fra forsikringsformidleren</span></h3><article class="legalP" id="kapittel-3-paragraf-1-ledd-1">Før inngåelse av forsikringsavtale og ved endring eller fornyelse av avtalen, skal forsikringsformidleren minst gi kunden informasjon om følgende:<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">forsikringsformidlingsforetakets navn og adresse,</article></article></li><li data-li-identifier="2." data-name="2."><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">hvilket register forsikringsformidlingsforetaket er oppført i, og hvordan det kan kontrolleres at foretaket er registrert,</article></article></li><li data-li-identifier="3." data-name="3."><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">om forsikringsformidleren yter rådgivning på basis av en objektiv analyse, jf lov om forsikringsformidling § 1-2 nr. 2 første alternativ,</article></article></li><li data-li-identifier="4." data-name="4."><article class="listArticle" id="kapittel-3-paragraf-1-ledd-1-punkt-4"><article class="legalP" id="kapittel-3-paragraf-1-ledd-1-punkt-4-ledd-1"><ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-1-punkt-4-ledd-1-punkt-1"><article class="legalP" id="kapittel-3-paragraf-1-ledd-1-punkt-4-ledd-1-punkt-1-ledd-1">størrelsen på provisjon og/eller annen godtgjørelse som forsikringsformidlingsforetaket mottar fra forsikringsgiveren i tilknytning til inngåelsen av avtale om angjeldende forsikring, og</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-1-punkt-4-ledd-1-punkt-2"><article class="legalP" id="kapittel-3-paragraf-1-ledd-1-punkt-4-ledd-1-punkt-2-ledd-1">størrelsen på den provisjon eller annet vederlag som forsikringsformidlingsforetaket vil kreve fra oppdragsgiver,</article></article></li></ul></article></article></li><li data-li-identifier="5." data-name="5."><article class="listArticle" id="kapittel-3-paragraf-1-ledd-1-punkt-5"><article class="legalP" id="kapittel-3-paragraf-1-ledd-1-punkt-5-ledd-1">om forsikringsformidlingsforetaket har en direkte eller indirekte eierandel som utgjør mer enn 10% av stemmeretten eller kapitalen i et forsikringsselskap,</article></article></li><li data-li-identifier="6." data-name="6."><article class="listArticle" id="kapittel-3-paragraf-1-ledd-1-punkt-6"><article class="legalP" id="kapittel-3-paragraf-1-ledd-1-punkt-6-ledd-1">om et forsikringsselskap, eller morselskapet til et forsikringsselskap, har en direkte eller indirekte eierandel som utgjør mer enn 10% av forsikringsformidlingsforetakets stemmerett eller kapital,</article></article></li><li data-li-identifier="7." data-name="7."><article class="listArticle" id="kapittel-3-paragraf-1-ledd-1-punkt-7"><article class="legalP" id="kapittel-3-paragraf-1-ledd-1-punkt-7-ledd-1">den avgift forsikringstaker er pliktig til å svare til Norsk Naturskadepool etter lov 16. juni 1989 nr. 70 om naturskadeforsikring § 4a dersom brannskadeforsikring på ting her i riket formidles til forsikringsselskap som ikke er medlem av Naturskadepoolen,</article></article></li><li data-li-identifier="8." data-name="8."><article class="listArticle" id="kapittel-3-paragraf-1-ledd-1-punkt-8"><article class="legalP" id="kapittel-3-paragraf-1-ledd-1-punkt-8-ledd-1">om utenrettslige klageordninger.</article></article></li></ul></article><article class="legalP" id="kapittel-3-paragraf-1-ledd-2">Når forsikringsformidleren informerer kunden om at den gir råd på basis av en objektiv analyse, jf. første ledd nr. 3, er den forpliktet til å gi disse rådene på grunnlag av en analyse av et så stort antall forsikringsavtaler som er tilgjengelig på markedet, at den er i stand til å gi en anbefaling, i samsvar med faglige kriterier, av hvilken forsikringsavtale som ville passe kundens behov.</article><article class="legalP" id="kapittel-3-paragraf-1-ledd-3">Når forsikringsformidleren presenterer kunden for forsikringsløsninger fra ett eller flere forsikringsselskap, uten at de er avtalemessig forpliktet til å benytte disse, skal det opplyses om dette. Forsikringsformidleren skal på kundens anmodning opplyse om navnene på forsikringsselskapene den samarbeider med. Forsikringsformidleren skal informere kunden om retten til å anmode om slike opplysninger.</article><article class="legalP" id="kapittel-3-paragraf-1-ledd-4">Forsikringsformidleren skal, særlig på grunnlag av opplysningene fra kunden, som et minimum presisere kundens krav og behov, samt begrunne hvert råd den gir kunden om et bestemt forsikringsprodukt. Disse presiseringene skal tilpasses den foreslåtte forsikringsavtalens kompleksitet.</article><article class="legalP" id="kapittel-3-paragraf-1-ledd-5">Et forsikringsformidlingsforetak skal for øvrig ha den samme informasjonsplikt som et forsikringsselskap som driver virksomhet her i landet har, jf. lov 16. juni 1989 nr. 69 omforsikringsavtaler kapittel 2 og 11.</article><article class="legalP" id="kapittel-3-paragraf-1-ledd-6">Det kan unnlates å gi informasjon som nevnt i første ledd nr. 3, 5, 6 og 8 og i annet til fjerde ledd ved formidling av forsikring som angitt i lov 27. november 1992 nr. 111 om lovvalg i forsikring § 9 a til forsikringstaker som angitt i samme bestemmelse (store risikoer).</article></article></section><section class="section" data-name="kap4" id="kapittel-4" data-lovdata-URL="LTI/forskrift/2005-12-09-1421/KAPITTEL_4"><h2>Kapittel 4. Forsikringsselskapets register over forsikringsagentforetak</h2><article class="legalArticle" data-lovdata-URL="LTI/forskrift/2005-12-09-1421/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Krav til registeret</span></h3><article class="legalP" id="kapittel-4-paragraf-1-ledd-1">Forsikringsselskapets register over forsikringsagentforetak skal opprettes elektronisk og være offentlig tilgjengelig på forsikringsselskapets hjemmeside. Forsikringsselskapet skal gi Kredittilsynet melding om registerets elektroniske adresse samt eventuelle endringer i denne.</article><article class="legalP" id="kapittel-4-paragraf-1-ledd-2">Forsikringsselskapet skal oppdatere registeret løpende.</article></article><article class="legalArticle" data-lovdata-URL="LTI/forskrift/2005-12-09-1421/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Opplysninger som skal registreres</span></h3><article class="legalP" id="kapittel-4-paragraf-2-ledd-1">Følgende opplysninger skal registreres:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-2-ledd-1-punkt-1"><article class="legalP" id="kapittel-4-paragraf-2-ledd-1-punkt-1-ledd-1">forsikringsagentforetakets navn.</article></article></li><li data-li-identifier="b)" data-name="b)"><article class="listArticle" id="kapittel-4-paragraf-2-ledd-1-punkt-2"><article class="legalP" id="kapittel-4-paragraf-2-ledd-1-punkt-2-ledd-1">daglig leder og eventuelt annen person som faktisk leder forsikringsagentvirksomheten.</article></article></li><li data-li-identifier="c)" data-name="c)"><article class="listArticle" id="kapittel-4-paragraf-2-ledd-1-punkt-3"><article class="legalP" id="kapittel-4-paragraf-2-ledd-1-punkt-3-ledd-1">forsikringsagentforetakets adresse eller organisasjonsnummer.</article></article></li><li data-li-identifier="d)" data-name="d)"><article class="listArticle" id="kapittel-4-paragraf-2-ledd-1-punkt-4"><article class="legalP" id="kapittel-4-paragraf-2-ledd-1-punkt-4-ledd-1">en angivelse av de(t) land hvor forsikringsagentforetaket utøver virksomhet etter reglene om etableringsadgang.</article></article></li><li data-li-identifier="e)" data-name="e)"><article class="listArticle" id="kapittel-4-paragraf-2-ledd-1-punkt-5"><article class="legalP" id="kapittel-4-paragraf-2-ledd-1-punkt-5-ledd-1">en angivelse av de(t) land hvor forsikringsagentforetaket utøver virksomhet etter reglene om adgang til å yte tjenester.</article></article></li><li data-li-identifier="f)" data-name="f)"><article class="listArticle" id="kapittel-4-paragraf-2-ledd-1-punkt-6"><article class="legalP" id="kapittel-4-paragraf-2-ledd-1-punkt-6-ledd-1">tilsynsmyndighet i hjemlandet.</article></article></li></ul></article><article class="legalP" id="kapittel-4-paragraf-2-ledd-2">Informasjonen i registeret bør også gjøres tilgjengelig på engelsk.</article></article><article class="legalArticle" data-lovdata-URL="LTI/forskrift/2005-12-09-1421/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Oppbevaring av dokumentasjon</span></h3><article class="legalP" id="kapittel-4-paragraf-3-ledd-1">Forsikringsselskapet skal oppbevare dokumentasjonen som ligger til grunn for registreringen slik at Kredittilsynet enkelt kan sette seg inn i denne ved tilsyn. Oppbevaringsplikten gjelder så lenge forsikringsagentforetaket er registrert og i minst 3 år etter sletting fra registeret.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2005-12-09-1421/KAPITTEL_5"><h2>Kapittel 5. Klageordning</h2><article class="legalArticle" data-lovdata-URL="LTI/forskrift/2005-12-09-1421/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Klagenemnd for forsikrings- og gjenforsikringsmeglingsvirksomhet</span></h3><article class="legalP" id="kapittel-5-paragraf-1-ledd-1">Departementet oppnevner en klagenemnd for forsikrings- og gjenforsikringsmeglingsvirksomhet. Nemnda skal behandle tvister mellom oppdragsgivere og forsikrings- og gjenforsikringsmelingsforetak.</article><article class="legalP" id="kapittel-5-paragraf-1-ledd-2">Nemnda skal bestå av leder og 4-6 medlemmer, alle med personlige stedfortredere. Leder og stedfortreder for leder må ha juridisk embetseksamen. Forsikrings- og gjenforsikringsmeglerne samt oppdragsgiverne skal være representert i nemnda.</article></article><article class="legalArticle" data-lovdata-URL="LTI/forskrift/2005-12-09-1421/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Nemndas avgjørelser</span></h3><article class="legalP" id="kapittel-5-paragraf-2-ledd-1">Nemndas avgjørelser er rådgivende.</article><article class="legalP" id="kapittel-5-paragraf-2-ledd-2">Så lenge en tvist er til behandling i nemnda, kan ingen av partene bringe tvisten inn for domstolene, jf. lov 10. juni 2005 nr. 41 om forsikringsformidling § 9-1.</article></article><article class="legalArticle" data-lovdata-URL="LTI/forskrift/2005-12-09-1421/§5-3" data-name="§5-3" id="kapittel-5-paragraf-3"><h3 class="legalArticleHeader"><span class="legalArticleValue">§ 5-3</span>. <span class="legalArticleTitle">Finansiering av nemndas virksomhet</span></h3><article class="legalP" id="kapittel-5-paragraf-3-ledd-1">Nemnda finansieres ved årsavgift og klagegebyr som angitt nedenfor. Samtlige forsikrings- og gjenforsikringsmeglingsforetak som er registrert i Kredittilsynet pålegges en årsavgift. Avgiften kan variere i forhold til foretakenes markedsandeler.</article><article class="legalP" id="kapittel-5-paragraf-3-ledd-2">Forsikrings- og gjenforsikringsmeglingsforetak pålegges et klagegebyr for hver skriftlige klage nemnda realitetsbehandler.</article></article><article class="legalArticle" data-lovdata-URL="LTI/forskrift/2005-12-09-1421/§5-4" data-name="§5-4" id="kapittel-5-paragraf-4"><h3 class="legalArticleHeader"><span class="legalArticleValue">§ 5-4</span>. <span class="legalArticleTitle">Retningslinjer for nemndas virksomhet</span></h3><article class="legalP" id="kapittel-5-paragraf-4-ledd-1">Departementet fastsetter nærmere retningslinjer om nemndas virksomhet, herunder bestemmelser om sammensetning, saksbehandling og utlikning av årsavgift på forsikrings- og gjenforsikringsmeglingsforetakene.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2005-12-09-1421/KAPITTEL_6"><h2>Kapittel 6. Ikrafttredelse og overgangsregler</h2><article class="legalArticle" data-lovdata-URL="LTI/forskrift/2005-12-09-1421/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-1-ledd-1">Forskriften trer i kraft 1. januar 2006. Fra samme tidspunkt oppheves forskrift 24. november 1995 nr. 923 om forsikringsmegling.</article></article><article class="legalArticle" data-lovdata-URL="LTI/forskrift/2005-12-09-1421/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">Overgangsregler</span></h3><article class="legalP" id="kapittel-6-paragraf-2-ledd-1">Forsikringsmeglingsforetak som per 1. januar 2006 er oppført i Kredittilsynets register, skal innen 1. juli 2006 sende søknad i henhold til lov om forsikringsformidling § 2-1. Dette gjelder ikke forsikringsmeglingsforetak som nevnt i lov om forsikringsformidling § 10-2 første ledd. Forsikringsmeglingsforetak som nevnt i foregående punktum skal innen 1. juli 2006 godtgjøre overfor Kredittilsynet at kvalifikasjonskravene i lov om forsikringsformidling kapittel 3 er oppfylt.</article><article class="legalP" id="kapittel-6-paragraf-2-ledd-2">Gjenforsikringsmeglingsforetak og forsikringsrådgivere som utøvet virksomhet pr. 1. januar 2006 skal innen 1. juli 2006 sende søknad som nevnt i lov om forsikringsformidling § 2-1, jf. § 6-1.</article><article class="legalP" id="kapittel-6-paragraf-2-ledd-3">Forsikringsagentforetak som har inngått avtale om formidling av forsikringsselskapets produkter per 1. januar 2006, skal innen 1. juli 2006 sende søknad som nevnt i lov om forsikringsformidling § 7-1 og § 7-10.</article><article class="legalP" id="kapittel-6-paragraf-2-ledd-4">Dersom Kredittilsynet ikke bestemmer noe annet kan foretak som nevnt i første til tredje ledd og som har søkt innen 1. juli 2006, fortsette sin virksomhet frem til Kredittilsynet eller forsikringsselskapet har truffet vedtak om registrering.</article><article class="legalP" id="kapittel-6-paragraf-2-ledd-5">Forsikringsselskapets register over forsikringsagentforetak etter lov om forsikringsformidling § 7-1 skal være virksomt fra 1. mai 2006.</article><article class="legalP" id="kapittel-6-paragraf-2-ledd-6">Kredittilsynet kan gi nærmere overgangsregler.</article></article></section></main></body></html>