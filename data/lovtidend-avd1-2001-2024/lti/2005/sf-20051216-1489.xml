<!DOCTYPE html><html lang="no"><head><title>Forskrift om tillatelse til å drive sporvei, tunnelbane og forstadsbane, samt sidespor m.m. (tillatelsesforskriften).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-12-16-1489</dd><dt class="dokid">DokumentID</dt><dd class="dokid">LTI/forskrift/2005-12-16-1489</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 15 s 2379</dd><dt class="dateInForce">I kraft fra</dt><dd class="dateInForce">2006-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2003-02-05-136</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-100/§2</li><li>lov/1993-06-11-100/§4</li><li>lov/1993-06-11-100/§5</li><li>lov/1993-06-11-100/§6</li><li>lov/1993-06-11-100/§7</li><li>lov/1993-06-11-100/§11</li><li>lov/1993-06-11-100/§13</li><li>lov/1993-06-11-100/§15</li><li>lov/1993-06-11-100/§16</li><li>forskrift/1996-11-22-1076</li><li>forskrift/1997-04-04-275</li></ul></dd><dt class="dateOfPublication">Kunngjort</dt><dd class="dateOfPublication">2005-12-19</dd><dt class="lastupdated">Rettet</dt><dd class="lastupdated">2006-01-10 (se nederst)</dd><dt class="journalNumber">Journalnummer</dt><dd class="journalNumber">2005-1196</dd><dt class="titleShort">Korttittel</dt><dd class="titleShort">Tillatelsesforskriften</dd><dt class="title">Tittel</dt><dd class="title">Forskrift om tillatelse til å drive sporvei, tunnelbane og forstadsbane, samt sidespor m.m. (tillatelsesforskriften).</dd><dt class="miscInformation">Annet om dokumentet</dt><dd class="miscInformation">Fastsatt av Samferdselsdepartementet 16. desember 2005 med hjemmel i lov 11. juni 1993 nr. 100 om anlegg og drift av jernbane, herunder sporvei, tunnelbane og forstadsbane m.m. (jernbaneloven) § 2, § 4, § 5, § 6, § 7, § 11, § 13, § 15 og § 16, jf. delegeringsvedtak 22. november 1996 nr. 1076 og delegeringsvedtak 4. april 1997 nr. 275. Jf. EØS-avtalen vedlegg XIII nr. 42e (direktiv 2004/49/EF).</dd><dt class="refid">RefID</dt><dd class="refid">forskrift/2005-12-16-1489</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tillatelse til å drive sporvei, tunnelbane og forstadsbane, samt sidespor m.m. (tillatelsesforskriften).<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1-1. Virkeområde</li><li>§ 1-2. Unntak</li><li>§ 1-3. Myndighetene oppgaver</li></ul></li><li>Kapittel 2. Særskilte krav til trafikkvirksomhet<ul class="tocSubUl"><li>§ 2-1. Særskilte krav til trafikkvirksomhet</li></ul></li><li>Kapittel 3. Krav om tillatelse til å drive jernbanevirksomhet<ul class="tocSubUl"><li>§ 3-1. Krav om tillatelse</li><li>§ 3-2. Tillatelse til å drive jernbanevirksomhet</li><li>§ 3-3. Vandel og konkurs</li><li>§ 3-4. Økonomisk evne</li><li>§ 3-5. Faglig dyktighet</li><li>§ 3-6. Forsikring/garanti</li><li>§ 3-7. Sikkerhetsstyringssystem m.m.</li><li>§ 3-8. Unntak</li></ul></li><li>Kapittel 4. Sikkerhetsgodkjenning av drift av sidespor, havnespor, terminalspor og lignende<ul class="tocSubUl"><li>§ 4-1. Krav om sikkerhetsgodkjenning</li><li>§ 4-2. Vilkår for sikkerhetsgodkjenning</li><li>§ 4-3. Saksbehandlingstid</li><li>§ 4-4. Fornyelse og endring av sikkerhetsgodkjenning</li><li>§ 4-5. Tilbakekall av sikkerhetsgodkjenning</li></ul></li><li>Kapittel 5. Administrative bestemmelser m.m.<ul class="tocSubUl"><li>§ 5-1. Tilsyn og kontroll</li><li>§ 5-2. Tvangsmulkt</li><li>§ 5-3. Tilbakekall av tillatelse til å drive jernbanevirksomhet</li><li>§ 5-4. Varsel ved vesentlige endringer av betydning for tillatelsen</li><li>§ 5-5. Saksbehandlingsregler</li></ul></li><li>Kapittel 6. Avsluttende bestemmelser<ul class="tocSubUl"><li>§ 6-1. Ikrafttredelse mv.</li></ul></li><li>Rettelser</li></ul></li></ul></dd></dl></header><main class="documentBody" data-lovdata-URL="LTI/forskrift/2005-12-16-1489" id="dokument"><h1>Forskrift om tillatelse til å drive sporvei, tunnelbane og forstadsbane, samt sidespor m.m. (tillatelsesforskriften).</h1><section class="section" data-name="kap1" id="kapittel-1" data-lovdata-URL="LTI/forskrift/2005-12-16-1489/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2005-12-16-1489/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Forskriften gjelder tillatelse til å drive jernbanevirksomhet som omfatter sporvei, tunnelbane, forstadsbane, museumsbane og lignende, som ikke er en del av det nasjonale jernbanenettet.</article><article class="legalP" id="kapittel-1-paragraf-1-ledd-2">Forskriften gjelder også jernbanevirksomhet på privateid jernbaneinfrastruktur som brukes bare av eierne til egen godstransport.</article><article class="legalP" id="kapittel-1-paragraf-1-ledd-3">Forskriften gjelder også drift av sidespor, havnespor, terminalspor og lignende infrastruktur med unntak av kapittel 2 og 3 i forskriften her.</article></article><article class="legalArticle" data-lovdata-URL="LTI/forskrift/2005-12-16-1489/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Unntak</span></h3><article class="legalP" id="kapittel-1-paragraf-2-ledd-1">Forskriften gjelder ikke for:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">museumsbanevirksomhet og bane for transport av gods til eget bruk, når banene ikke krysser offentlig vei eller for øvrig ikke utgjør en vesentlig trafikksikkerhetsrisiko,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">bane for transport av gods til eget bruk hvor transporten foregår på egen infrastruktur innenfor et avgrenset bedriftsområde</article></article></li><li data-li-identifier="c)" data-name="c)"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1">kabelbane.</article></article></li></ul></article></article><article class="legalArticle" data-lovdata-URL="LTI/forskrift/2005-12-16-1489/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Myndighetene oppgaver</span></h3><article class="legalP" id="kapittel-1-paragraf-3-ledd-1">Statens jernbanetilsyn gir tillatelse til å drive jernbanevirksomhet og fører tilsyn og kontroll med jernbanevirksomhetene.</article><article class="legalP" id="kapittel-1-paragraf-3-ledd-2">Statens jernbanetilsyn utsteder sikkerhetsgodkjenning til den som driver sidespor, havnespor, terminalspor og lignende infrastruktur.</article><article class="legalP" id="kapittel-1-paragraf-3-ledd-3">Statens jernbanetilsyn kan i forskrift eller enkeltvedtak fastsette nærmere krav til og vilkår for å drive jernbanevirksomhet for å ivareta hensynet til en sikker og hensiktsmessig trafikkavvikling samt miljø etter jernbaneloven § 6, og kan gi nærmere bestemmelser til forskriften her.</article><article class="legalP" id="kapittel-1-paragraf-3-ledd-4">Statens jernbanetilsyn godkjenner rullende materiell og infrastruktur etter jernbaneloven § 4 og § 5 og kan i forskrift fastsette vilkår for slike godkjenninger.</article><article class="legalP" id="kapittel-1-paragraf-3-ledd-5">Departementet godkjenner transportvilkår mv. etter § 2-1.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2005-12-16-1489/KAPITTEL_2"><h2>Kapittel 2. Særskilte krav til trafikkvirksomhet</h2><article class="legalArticle" data-lovdata-URL="LTI/forskrift/2005-12-16-1489/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Særskilte krav til trafikkvirksomhet</span></h3><article class="legalP" id="kapittel-2-paragraf-1-ledd-1">Departementet skal godkjenne transportvilkår for virksomheter som driver rutegående persontransport.</article><article class="legalP" id="kapittel-2-paragraf-1-ledd-2">Når fylkeskommunen gir tilskudd til lokal jernbane innen et fylke, fastsetter fylkeskommunen transportvilkår. Fylkeskommunens vedtak i saker om godkjenning av ruteplan, takster og tilskudd kan ikke påklages til departementet.</article><article class="legalP" id="kapittel-2-paragraf-1-ledd-3">Departementet skal godkjenne tilleggsavgift for reisende uten gyldig billett.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2005-12-16-1489/KAPITTEL_3"><h2>Kapittel 3. Krav om tillatelse til å drive jernbanevirksomhet</h2><article class="legalArticle" data-lovdata-URL="LTI/forskrift/2005-12-16-1489/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Krav om tillatelse</span></h3><article class="legalP" id="kapittel-3-paragraf-1-ledd-1">Den som vil drive jernbanevirksomhet må ha tillatelse etter dette kapittelet.</article></article><article class="legalArticle" data-lovdata-URL="LTI/forskrift/2005-12-16-1489/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Tillatelse til å drive jernbanevirksomhet</span></h3><article class="legalP" id="kapittel-3-paragraf-2-ledd-1">Statens jernbanetilsyn gir tillatelse til å drive jernbanevirksomhet til virksomhet som er etablert i Norge, oppfyller kravene til vandel, økonomisk evne, faglig dyktighet, forsikring/garanti. Virksomheten må også ha et sikkerhetsstyringssystem og kunne sannsynliggjøre at krav fastsatt i eller i medhold av jernbaneloven vil bli oppfylt.</article><article class="legalP" id="kapittel-3-paragraf-2-ledd-2">Tillatelse gis ikke dersom særlige grunner taler mot det.</article><article class="legalP" id="kapittel-3-paragraf-2-ledd-3">Ansvaret for virksomheten ligger hos den som har fått tillatelsen. Ansvaret omfatter blant annet at virksomheten drives på en sikkerhetsmessig forsvarlig måte, og at vilkårene som er satt for virksomheten i eller i medhold av lov er oppfylt.</article><article class="legalP" id="kapittel-3-paragraf-2-ledd-4">Tillatelsen kan ikke overdras til andre.</article><article class="legalP" id="kapittel-3-paragraf-2-ledd-5">Til drift av infrastruktur ligger ansvaret for trafikkstyring. Statens jernbanetilsyn kan gi tillatelse til at ansvaret overføres til andre.</article></article><article class="legalArticle" data-lovdata-URL="LTI/forskrift/2005-12-16-1489/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Vandel og konkurs</span></h3><article class="legalP" id="kapittel-3-paragraf-3-ledd-1">Eieren av virksomheten må ha god vandel og ikke være slått konkurs. Er eieren en juridisk person må daglig leder oppfylle kravene. Det kan i tillegg stilles krav til at andre personer i ledelsen må oppfylle disse kravene.</article><article class="legalP" id="kapittel-3-paragraf-3-ledd-2">Kravet til god vandel er oppfylt når personer som nevnt i første ledd:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-3-ledd-2-punkt-1"><article class="legalP" id="kapittel-3-paragraf-3-ledd-2-punkt-1-ledd-1">ikke er dømt for alvorlige straffbare forhold, herunder overtredelse av forretningsmessig art,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-3-ledd-2-punkt-2"><article class="legalP" id="kapittel-3-paragraf-3-ledd-2-punkt-2-ledd-1">ikke er dømt for alvorlige brudd på særlig lovgivning som gjelder transport,</article></article></li><li data-li-identifier="c)" data-name="c)"><article class="listArticle" id="kapittel-3-paragraf-3-ledd-2-punkt-3"><article class="legalP" id="kapittel-3-paragraf-3-ledd-2-punkt-3-ledd-1">ikke er dømt for alvorlige eller gjentatte brudd på sosialrettslige eller arbeidsrettslige forpliktelser, herunder forpliktelser i henhold til arbeidervern- og arbeidsmiljølovgivningen.</article></article></li></ul></article><article class="legalP" id="kapittel-3-paragraf-3-ledd-3">For å dokumentere at kravene til vandel er oppfylt, må det fremlegges politiattest for personer nevnt i første ledd.</article></article><article class="legalArticle" data-lovdata-URL="LTI/forskrift/2005-12-16-1489/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Økonomisk evne</span></h3><article class="legalP" id="kapittel-3-paragraf-4-ledd-1">Virksomheten må ha tilfredsstillende økonomisk evne.</article><article class="legalP" id="kapittel-3-paragraf-4-ledd-2">For å dokumentere at kravet til økonomisk evne er oppfylt, må foretaket fremlegge en beskrivelse av virksomhetens økonomi og finansiering samt årsregnskap, eller dersom dette ikke er mulig, årsbalansen. Det må fremlegges skatteattest.</article></article><article class="legalArticle" data-lovdata-URL="LTI/forskrift/2005-12-16-1489/§3-5" data-name="§3-5" id="kapittel-3-paragraf-5"><h3 class="legalArticleHeader"><span class="legalArticleValue">§ 3-5</span>. <span class="legalArticleTitle">Faglig dyktighet</span></h3><article class="legalP" id="kapittel-3-paragraf-5-ledd-1">Krav til faglig dyktighet er oppfylt når virksomheten har eller vil ha en ledelsesorganisasjon som har den kunnskap og/eller erfaring som er nødvendig for å utøve sikker og effektiv driftskontroll.</article><article class="legalP" id="kapittel-3-paragraf-5-ledd-2">For å dokumentere at kravene til faglig dyktighet er oppfylt, må det fremlegges følgende dokumentasjon:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-5-ledd-2-punkt-1"><article class="legalP" id="kapittel-3-paragraf-5-ledd-2-punkt-1-ledd-1">beskrivelse av virksomheten som skal drives og organisasjonen,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-5-ledd-2-punkt-2"><article class="legalP" id="kapittel-3-paragraf-5-ledd-2-punkt-2-ledd-1">firmaattest,</article></article></li><li data-li-identifier="c)" data-name="c)"><article class="listArticle" id="kapittel-3-paragraf-5-ledd-2-punkt-3"><article class="legalP" id="kapittel-3-paragraf-5-ledd-2-punkt-3-ledd-1">opplysninger om faglig dyktighet i ledelsesorganisasjonen, herunder kvalifikasjonskrav.</article></article></li></ul></article></article><article class="legalArticle" data-lovdata-URL="LTI/forskrift/2005-12-16-1489/§3-6" data-name="§3-6" id="kapittel-3-paragraf-6"><h3 class="legalArticleHeader"><span class="legalArticleValue">§ 3-6</span>. <span class="legalArticleTitle">Forsikring/garanti</span></h3><article class="legalP" id="kapittel-3-paragraf-6-ledd-1">Virksomheten skal være tilstrekkelig forsikret eller ha garanti for erstatningsansvar som kan oppstå på grunn av virksomheten, herunder dekning av erstatningsansvar i tilfelle ulykker. For å dokumentere at kravet til forsikring/garanti er oppfylt, må det fremlegges opplysninger om forsikring eller garanti som dekker erstatningsansvar nevnt i første ledd.</article></article><article class="legalArticle" data-lovdata-URL="LTI/forskrift/2005-12-16-1489/§3-7" data-name="§3-7" id="kapittel-3-paragraf-7"><h3 class="legalArticleHeader"><span class="legalArticleValue">§ 3-7</span>. <span class="legalArticleTitle">Sikkerhetsstyringssystem m.m.</span></h3><article class="legalP" id="kapittel-3-paragraf-7-ledd-1">Virksomheten må ha et sikkerhetsstyringssystem som tilfredsstiller kravene i kravforskriften.</article><article class="legalP" id="kapittel-3-paragraf-7-ledd-2">Virksomheten må også kunne oppfylle spesifikke krav som er nødvendige for sikker drift.</article><article class="legalP" id="kapittel-3-paragraf-7-ledd-3">For å dokumentere at kravene i første ledd er oppfylt må jernbanevirksomheten fremlegge en beskrivelse av hvordan sikkerhetsstyringssystemet sikrer samsvar med krav i eller i medhold av jernbaneloven og andre regler som gjelder for virksomheten.</article></article><article class="legalArticle" data-lovdata-URL="LTI/forskrift/2005-12-16-1489/§3-8" data-name="§3-8" id="kapittel-3-paragraf-8"><h3 class="legalArticleHeader"><span class="legalArticleValue">§ 3-8</span>. <span class="legalArticleTitle">Unntak</span></h3><article class="legalP" id="kapittel-3-paragraf-8-ledd-1">Statens jernbanetilsyn kan gjøre unntak fra dette kapittel og tilpasse kravene til den virksomhet som skal drives.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2005-12-16-1489/KAPITTEL_4"><h2>Kapittel 4. Sikkerhetsgodkjenning av drift av sidespor, havnespor, terminalspor og lignende</h2><article class="legalArticle" data-lovdata-URL="LTI/forskrift/2005-12-16-1489/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Krav om sikkerhetsgodkjenning</span></h3><article class="legalP" id="kapittel-4-paragraf-1-ledd-1">Den som vil drive sidespor, havnespor, terminalspor og lignende må ha sikkerhetsgodkjenning utstedt av Statens jernbanetilsyn.</article></article><article class="legalArticle" data-lovdata-URL="LTI/forskrift/2005-12-16-1489/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Vilkår for sikkerhetsgodkjenning</span></h3><article class="legalP" id="kapittel-4-paragraf-2-ledd-1">For å få utstedt sikkerhetsgodkjenning må den som driver sidespor mv.<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-2-ledd-1-punkt-1"><article class="legalP" id="kapittel-4-paragraf-2-ledd-1-punkt-1-ledd-1">ha et sikkerhetsstyringssystem som tilfredsstiller kravene i kravforskriften og</article></article></li><li data-li-identifier="b)" data-name="b)"><article class="listArticle" id="kapittel-4-paragraf-2-ledd-1-punkt-2"><article class="legalP" id="kapittel-4-paragraf-2-ledd-1-punkt-2-ledd-1">kunne oppfylle spesifikke krav som er nødvendige for sikker utforming, sikkert vedlikehold og sikker drift av jernbaneinfrastrukturen, herunder eventuelt vedlikehold og drift av systemet for trafikkstyring og signalgiving.</article></article></li></ul></article></article><article class="legalArticle" data-lovdata-URL="LTI/forskrift/2005-12-16-1489/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Saksbehandlingstid</span></h3><article class="legalP" id="kapittel-4-paragraf-3-ledd-1">Søknad om sikkerhetsgodkjenning avgjøres snarest mulig og senest fire måneder etter at Statens jernbanetilsyn har mottatt alle de nødvendige opplysningene og eventuelle tilleggsopplysninger som kreves. Dersom søkeren anmodes om å framlegge tilleggsopplysninger, skal disse fremlegges umiddelbart.</article></article><article class="legalArticle" data-lovdata-URL="LTI/forskrift/2005-12-16-1489/§4-4" data-name="§4-4" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">Fornyelse og endring av sikkerhetsgodkjenning</span></h3><article class="legalP" id="kapittel-4-paragraf-4-ledd-1">Sikkerhetsgodkjenningen fornyes etter søknad fra den som driver sidespor mv. minst hvert femte år.</article><article class="legalP" id="kapittel-4-paragraf-4-ledd-2">Sikkerhetsgodkjenningen skal ajourføres helt eller delvis ved alle vesentlige endringer av infrastrukturen, signalsystemet eller energiforsyningen eller av prinsippene for drift og vedlikehold av disse, og skal omgående underrette Statens jernbanetilsyn om alle slike endringer.</article><article class="legalP" id="kapittel-4-paragraf-4-ledd-3">Statens jernbanetilsyn kan kreve revisjon av sikkerhetsgodkjenningen etter vesentlige endringer av krav fastsatt i eller i medhold av jernbaneloven.</article><article class="legalP" id="kapittel-4-paragraf-4-ledd-4">Forskriftens § 4-3 gjelder tilsvarende for fornyelse og ajourføring av sikkerhetsgodkjenningen.</article></article><article class="legalArticle" data-lovdata-URL="LTI/forskrift/2005-12-16-1489/§4-5" data-name="§4-5" id="kapittel-4-paragraf-5"><h3 class="legalArticleHeader"><span class="legalArticleValue">§ 4-5</span>. <span class="legalArticleTitle">Tilbakekall av sikkerhetsgodkjenning</span></h3><article class="legalP" id="kapittel-4-paragraf-5-ledd-1">Statens jernbanetilsyn skal tilbakekalle sikkerhetsgodkjenningen dersom den som driver sidespor mv. ikke lenger oppfyller kravene som gjelder for sikkerhetsgodkjenningen.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2005-12-16-1489/KAPITTEL_5"><h2>Kapittel 5. Administrative bestemmelser m.m.</h2><article class="legalArticle" data-lovdata-URL="LTI/forskrift/2005-12-16-1489/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Tilsyn og kontroll</span></h3><article class="legalP" id="kapittel-5-paragraf-1-ledd-1">Statens jernbanetilsyn utøver tilsyn og kontroll med jernbanevirksomhet og skal gis adgang til innsyn i nødvendige dokumenter for å påse at vilkårene er oppfylt. Enhver plikter å gi tilsynet de opplysninger det krever for å utføre sine oppgaver, samt for samme formål å gi tilsynet adgang til anlegg, herunder lokaler, utstyr og annet materiell knyttet til jernbanevirksomheten.</article><article class="legalP" id="kapittel-5-paragraf-1-ledd-2">Statens jernbanetilsyn kan gi pålegg om korrigerende tiltak.</article><article class="legalP" id="kapittel-5-paragraf-1-ledd-3">Statens jernbanetilsyn kan påby stans av driften helt eller delvis når sikkerhetsmessige hensyn krever det, og kan om nødvendig kreve politiets hjelp til å gjennomføre påbudet.</article></article><article class="legalArticle" data-lovdata-URL="LTI/forskrift/2005-12-16-1489/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Tvangsmulkt</span></h3><article class="legalP" id="kapittel-5-paragraf-2-ledd-1">Statens jernbanetilsyn kan i pålegg til jernbanevirksomheten fastsette en løpende tvangsmulkt for hver dag som går etter utløpet av den frist som er satt for oppfylling av pålegget, og fram til pålegget er oppfylt. Tilsynet kan frafalle påløpt tvangsmulkt.</article><article class="legalP" id="kapittel-5-paragraf-2-ledd-2">Tvangsmulktens størrelse skal fastsettes under hensyn til hvor viktig det er at pålegget blir gjennomført og hvilke kostnader det antas å medføre.</article><article class="legalP" id="kapittel-5-paragraf-2-ledd-3">Tvangsmulkt er tvangsgrunnlag for utlegg.</article></article><article class="legalArticle" data-lovdata-URL="LTI/forskrift/2005-12-16-1489/§5-3" data-name="§5-3" id="kapittel-5-paragraf-3"><h3 class="legalArticleHeader"><span class="legalArticleValue">§ 5-3</span>. <span class="legalArticleTitle">Tilbakekall av tillatelse til å drive jernbanevirksomhet</span></h3><article class="legalP" id="kapittel-5-paragraf-3-ledd-1">Statens jernbanetilsyn kan trekke tilbake tillatelsen til å drive jernbanevirksomhet dersom jernbanevirksomheten ikke oppfyller kravene til tillatelse.</article></article><article class="legalArticle" data-lovdata-URL="LTI/forskrift/2005-12-16-1489/§5-4" data-name="§5-4" id="kapittel-5-paragraf-4"><h3 class="legalArticleHeader"><span class="legalArticleValue">§ 5-4</span>. <span class="legalArticleTitle">Varsel ved vesentlige endringer av betydning for tillatelsen</span></h3><article class="legalP" id="kapittel-5-paragraf-4-ledd-1">Statens jernbanetilsyn skal varsles ved vesentlige endringer som har betydning for tillatelsen, herunder skifte av daglig leder, endringer i eierforhold, for eksempel fusjon, overtakelse eller større endringer i eiersammensetningen. Statens jernbanetilsyn kan i slike tilfeller kreve at det skal søkes om ny tillatelse. Virksomheten kan fortsette mens søknaden behandles dersom sikkerheten ivaretas.</article></article><article class="legalArticle" data-lovdata-URL="LTI/forskrift/2005-12-16-1489/§5-5" data-name="§5-5" id="kapittel-5-paragraf-5"><h3 class="legalArticleHeader"><span class="legalArticleValue">§ 5-5</span>. <span class="legalArticleTitle">Saksbehandlingsregler</span></h3><article class="legalP" id="kapittel-5-paragraf-5-ledd-1">Dersom ikke annet er særskilt bestemt i forskriften her, gjelder forvaltningslovens saksbehandlingsregler.</article><article class="legalP" id="kapittel-5-paragraf-5-ledd-2">Søknad om tillatelse avgjøres snarest mulig og senest tre måneder etter den dato da alle nødvendige opplysninger er framlagt.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2005-12-16-1489/KAPITTEL_6"><h2>Kapittel 6. Avsluttende bestemmelser</h2><article class="legalArticle" data-lovdata-URL="LTI/forskrift/2005-12-16-1489/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Ikrafttredelse mv.</span></h3><article class="legalP" id="kapittel-6-paragraf-1-ledd-1">Forskriften trer i kraft 1. januar 2006.</article><article class="legalP" id="kapittel-6-paragraf-1-ledd-2">Fra samme tidspunkt oppheves forskrift 5. februar 2003 nr. 136 om tillatelse til å drive jernbane, herunder sporvei, tunnelbane og forstadsbane m.m., samt tilgang til å trafikkere det nasjonale jernbanenettet (tillatelsesforskriften).</article></article></section><section class="section" id="kapittel-7" data-lovdata-URL="LTI/forskrift/2005-12-16-1489/KAPITTEL_7"><h2>Rettelser</h2><article class="defaultP" data-text-size="small">Det som er rettet er satt i kursiv.</article> <article class="defaultP" margin-top="true">§ 3-6 skal være inndelt i 2 ledd. Annet ledd skal begynne med setningen som begynner slik «For å dokumentere at kravet til...».</article></section></main></body></html>