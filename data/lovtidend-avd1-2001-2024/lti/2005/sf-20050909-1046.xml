<!DOCTYPE html><html lang="no"><head><title>Forskrift om fredning av Indre Wijdefjorden nasjonalpark på Svalbard.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-09-09-1046</dd><dt class="dokid">DokumentID</dt><dd class="dokid">LTI/forskrift/2005-09-09-1046</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 11 s 1828</dd><dt class="dateInForce">I kraft fra</dt><dd class="dateInForce">2005-09-09</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2001-06-15-79/§12</li><li>lov/2001-06-15-79/§16</li><li>lov/2001-06-15-79/§21</li><li>lov/2001-06-15-79/§22</li></ul></dd><dt class="dateOfPublication">Kunngjort</dt><dd class="dateOfPublication">2005-09-16</dd><dt class="journalNumber">Journalnummer</dt><dd class="journalNumber">2005-0876</dd><dt class="titleShort">Korttittel</dt><dd class="titleShort">Forskrift om Indre Wijdefjorden nasjonalpark</dd><dt class="title">Tittel</dt><dd class="title">Forskrift om fredning av Indre Wijdefjorden nasjonalpark på Svalbard.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 9. september 2005 med hjemmel i lov 15. juni 2001 nr. 79 om miljøvern på Svalbard (svalbardmiljøloven) § 12, § 16, § 21 og § 22. Fremmet av Miljøverndepartementet.</dd><dt class="refid">RefID</dt><dd class="refid">forskrift/2005-09-09-1046</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om fredning av Indre Wijdefjorden nasjonalpark på Svalbard.<ul class="tocSubUl"><li>§ 1. Fredning</li><li>§ 2. Avgrensning og omfang</li><li>§ 3. Formål</li><li>§ 4. Fredningsbestemmelser</li><li>§ 5. Generelt unntak</li><li>§ 6. Dispensasjoner/tillatelser</li><li>§ 7. Skjøtsel</li><li>§ 8. Forvaltningsmyndighet</li><li>§ 9. Straff</li><li>§ 10. Ikrafttredelse</li><li>Vedlegg</li></ul></li></ul></dd></dl></header><main class="documentBody" data-lovdata-URL="LTI/forskrift/2005-09-09-1046" id="dokument"><h1>Forskrift om fredning av Indre Wijdefjorden nasjonalpark på Svalbard.</h1><article class="legalArticle" data-lovdata-URL="LTI/forskrift/2005-09-09-1046/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Fredning</span></h2><article class="legalP" id="paragraf-1-ledd-1">Et område ved indre Wijdefjorden på Svalbard er fredet som nasjonalpark under betegnelsen Indre Wijdefjorden nasjonalpark.</article></article><article class="legalArticle" data-lovdata-URL="LTI/forskrift/2005-09-09-1046/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Avgrensning og omfang</span></h2><article class="legalP" id="paragraf-2-ledd-1">Det fredete området omfatter den indre delen av Wijdefjorden med tilliggende landarealer på begge sider av fjorden.</article><article class="legalP" id="paragraf-2-ledd-2">Nasjonalparken utgjør ca. 745 km<sup>2</sup> landareal (inkludert breer og ferskvann) og ca. 382 km<sup>2</sup> marint areal og berører gårdsnummer 1.</article><article class="legalP" id="paragraf-2-ledd-3">Grensa for nasjonalparken framgår av vedlagte kart i målestokk 1:220.000, datert Miljøverndepartementet september 2005. Knekkpunktene skal koordinatbestemmes.</article><article class="legalP" id="paragraf-2-ledd-4">Kartet og fredningsforskriften oppbevares hos Sysselmannen på Svalbard, i Direktoratet for naturforvaltning og i Miljøverndepartementet.</article></article><article class="legalArticle" data-lovdata-URL="LTI/forskrift/2005-09-09-1046/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Formål</span></h2><article class="legalP" id="paragraf-3-ledd-1">Formålet med fredningen er å bevare et stort, sammenhengende og i det vesentligste urørt arktisk fjordlandskap med intakte naturtyper, økosystemer, arter, naturlige økologiske prosesser, landskapselementer og kulturminner som område for forskning og for opplevelse av Svalbards natur- og kulturarv, herunder spesielt sikre:<ul class="defaultList"><li data-li-identifier="-" data-name="-"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">arealer med særegen og sjelden vegetasjon (høgarktisk steppevegetasjon) og med flere sjeldne plantearter</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">de indre delene av Wijdefjorden; en terskelfjord med et særegent og vitenskapelig interessant kaldtvannsbasseng.</article></article></li></ul></article></article><article class="legalArticle" data-lovdata-URL="LTI/forskrift/2005-09-09-1046/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Fredningsbestemmelser</span></h2> <article class="defaultP" margin-top="true"><i>1. Landskap og naturmiljø</i></article> <article class="defaultP" margin-top="true">1.1 Det må ikke iverksettes virksomhet som varig kan påvirke landskap eller naturmiljø, som f.eks. oppføring av bygninger, anlegg, herunder tankanlegg, og faste innretninger, hensetting av brakker o.l., framføring av ledninger og kabler, uttak, oppfylling, flytting og lagring av masse, planering, anlegg av vei, kai, landingsplass mv., skraping av havbunnen eller jordoverflaten, drenering og annen form for tørrlegging, boring, sprengning eller lignende og uttak av mineraler, olje og fossiler.</article> <article class="defaultP" margin-top="true">1.2 Bestemmelsen i pkt. 1.1 er ikke til hinder for;<ul class="defaultList"><li data-li-identifier="-" data-name="-"><article class="listArticle" id="paragraf-4-punkt-1"><article class="legalP" id="paragraf-4-punkt-1-ledd-1">fiske og fangst etter saltvannsfiskelovens bestemmelser.</article></article></li></ul></article> <article class="defaultP" margin-top="true"><i>2. Planter og dyr</i></article> <article class="defaultP" margin-top="true">2.1 Plantelivet er fredet mot skade og ødeleggelse av enhver art som ikke skyldes tillatt ferdsel.</article> <article class="defaultP" margin-top="true">2.2 Plantearter, herunder genmodifiserte arter og former, må ikke innføres.</article> <article class="defaultP" margin-top="true">2.3 Dyrelivet reguleres av svalbardmiljølovens kapittel IV og svalbardlovens § 4 med tilhørende vedtak.</article> <article class="defaultP" margin-top="true"><i>3. Kulturminner</i></article> <article class="defaultP" margin-top="true">3.1 Kulturminnene i området reguleres av svalbardmiljølovens kapittel V med tilhørende vedtak.</article> <article class="defaultP" margin-top="true"><i>4. Ferdsel</i></article> <article class="defaultP" margin-top="true">4.1 All ferdsel skal foregå på en måte som ikke skader eller på annen måte forringer naturmiljøet eller kulturminner eller fører til unødig forstyrrelse av mennesker eller dyreliv.</article> <article class="defaultP" margin-top="true">4.2 Bruk av sykkel er forbudt.</article> <article class="defaultP" margin-top="true">4.3 Telting og leiropphold reguleres av svalbardmiljøloven og forskrifter i medhold av denne.</article> <article class="defaultP" margin-top="true">4.4 Motorisert terrengkjøring på tint og bar mark er forbudt.</article><article class="legalP" id="paragraf-4-ledd-1">Motorisert terrengkjøring på frossen og snødekt mark og motorferdsel i vassdrag og sjø reguleres av svalbardmiljøloven og forskrifter i medhold av denne.</article> <article class="defaultP" margin-top="true">4.5 Landing med luftfartøy er forbudt. Minstehøyde reguleres av bestemmelsene i luftfartsloven og svalbardmiljøloven og forskrifter i medhold av disse. Det er forbudt å fly nærmere enn en nautisk mil fra større, kjente konsentrasjoner av pattedyr og fugl.</article> <article class="defaultP" margin-top="true">4.6 Direktoratet for naturforvaltning kan ved forskrift forby/regulere enhver ferdsel i hele eller deler av nasjonalparken, dersom det anses nødvendig for å unngå forstyrrelse av dyrelivet eller slitasje på vegetasjon eller kulturminner.</article> <article class="defaultP" margin-top="true"><i>5. Forurensning</i></article> <article class="defaultP" margin-top="true">5.1 All forurensning til luft, vann eller grunnen som medfører eller kan medføre skade eller ulempe for miljøet er forbudt med unntak av forurensning som skyldes tillatt motorisert ferdsel.</article> <article class="defaultP" margin-top="true">5.2 Det er forbudt å etterlate eller tømme avfall.</article> <article class="defaultP" margin-top="true">5.3 Stoffer og gjenstander som kan skade planter og dyr, som er skjemmende eller som kan medføre fare for forurensning må ikke lagres eller etterlates.</article></article><article class="legalArticle" data-lovdata-URL="LTI/forskrift/2005-09-09-1046/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Generelt unntak</span></h2><article class="legalP" id="paragraf-5-ledd-1">Bestemmelsene i § 4 er ikke til hinder for;<ul class="defaultList"><li data-li-identifier="-" data-name="-"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">utrykning for brann-, politi- eller redningstjeneste og oppsyn eller tilsyn etter svalbardmiljøloven § 77 og § 87.</article></article></li></ul></article></article><article class="legalArticle" data-lovdata-URL="LTI/forskrift/2005-09-09-1046/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Dispensasjoner/tillatelser</span></h2><article class="legalP" id="paragraf-6-ledd-1">Forvaltningsmyndigheten kan, innenfor svalbardmiljølovens rammer, gi tillatelse til;<ul class="defaultList"><li data-li-identifier="-" data-name="-"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">ombygging og mindre tilbygg til eksisterende bygninger</article></article></li><li data-li-identifier="-" data-name="-"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">gjenoppbygging av bygninger som er ødelagt ved brann eller naturkatastrofe</article></article></li><li data-li-identifier="-" data-name="-"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">tiltak som nevnt i § 4 pkt. 1 i forbindelse med etablering og drift av fangststasjoner.</article></article></li></ul></article><article class="legalP" id="paragraf-6-ledd-2">Utover tiltak som nevnt i første ledd kan forvaltningsmyndigheten dispensere fra fredningsbestemmelsene i § 4, når vitenskapelige eller særlige grunner for øvrig taler for det.</article><article class="legalP" id="paragraf-6-ledd-3">Tillatelse eller dispensasjon som nevnt i første og annet ledd kan bare gis dersom det omsøkte tiltak ikke strider mot fredningsforskriftens formål eller ikke vil påvirke verneverdiene nevneverdig.</article><article class="legalP" id="paragraf-6-ledd-4">I en dispensasjon/tillatelse skal begrunnelsen for vedtaket vise hvordan forvaltningsmyndigheten har vurdert virkningene som dispensasjonen/tillatelsen kan få for miljøet, og hvilken vekt det er lagt på dette.</article></article><article class="legalArticle" data-lovdata-URL="LTI/forskrift/2005-09-09-1046/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Skjøtsel</span></h2><article class="legalP" id="paragraf-7-ledd-1">Forvaltningsmyndigheten eller den forvaltningsmyndigheten bestemmer, kan gjennomføre skjøtselstiltak for å fremme formålet med fredningen. Det kan utarbeides en plan med nærmere retningslinjer for gjennomføring av slike tiltak. Planen skal godkjennes av Direktoratet for naturforvaltning etter samråd med Riksantikvaren.</article></article><article class="legalArticle" data-lovdata-URL="LTI/forskrift/2005-09-09-1046/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Forvaltningsmyndighet</span></h2><article class="legalP" id="paragraf-8-ledd-1">Sysselmannen på Svalbard er forvaltningsmyndighet etter denne forskriften.</article></article><article class="legalArticle" data-lovdata-URL="LTI/forskrift/2005-09-09-1046/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Straff</span></h2><article class="legalP" id="paragraf-9-ledd-1">Den som forsettlig eller uaktsomt overtrer bestemmelser gitt i eller i medhold av denne forskrift, straffes med bøter eller med fengsel inntil 1 år. Er det inntrådt eller voldt fare for betydelig miljøskade, eller det for øvrig foreligger særdeles skjerpende omstendigheter kan fengsel inntil 3 år anvendes. Medvirkning straffes på samme måte.</article></article><article class="legalArticle" data-lovdata-URL="LTI/forskrift/2005-09-09-1046/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Denne forskrift trer i kraft straks.</article></article><section class="section" id="kapittel-1" data-lovdata-URL="LTI/forskrift/2005-09-09-1046/KAPITTEL_1"><h2>Vedlegg</h2><article class="defaultP"><img height="818" src="static/LTI/sf-20050909-1046-01-01.gif" width="551" /></article></section></main></body></html>