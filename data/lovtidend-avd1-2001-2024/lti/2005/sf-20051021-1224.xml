<!DOCTYPE html><html lang="no"><head><title>Forskrift om midlertidige forebyggende tiltak for å hindre smitte av aviær influensa fra ville fugler til fjørfe og andre fugler holdt i fangenskap.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-10-21-1224</dd><dt class="dokid">DokumentID</dt><dd class="dokid">LTI/forskrift/2005-10-21-1224</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 13 s 2002</dd><dt class="dateInForce">I kraft fra</dt><dd class="dateInForce">2005-10-21</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§19</li><li>forskrift/2003-12-19-1790</li></ul></dd><dt class="dateOfPublication">Kunngjort</dt><dd class="dateOfPublication">2005-10-24</dd><dt class="journalNumber">Journalnummer</dt><dd class="journalNumber">2005-0960</dd><dt class="titleShort">Korttittel</dt><dd class="titleShort">Forskrift om tiltak mot fugleinfluensa</dd><dt class="title">Tittel</dt><dd class="title">Forskrift om midlertidige forebyggende tiltak for å hindre smitte av aviær influensa fra ville fugler til fjørfe og andre fugler holdt i fangenskap.</dd><dt class="miscInformation">Annet om dokumentet</dt><dd class="miscInformation">Fastsatt av Landbruks- og matdepartementet 21. oktober 2005 med hjemmel i lov 19. desember 2003 nr. 124 om matproduksjon og mattrygghet mv. (matloven) § 19 tredje ledd, jf. delegeringsvedtak 19. desember 2003 nr. 1790.</dd><dt class="refid">RefID</dt><dd class="refid">forskrift/2005-10-21-1224</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om midlertidige forebyggende tiltak for å hindre smitte av aviær influensa fra ville fugler til fjørfe og andre fugler holdt i fangenskap.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Tiltak</li><li>§ 4. Forbud mot bruk av levende lokkefugler</li><li>§ 5. Forbud mot dyreansamlinger</li><li>§ 6. Tilsyn og vedtak</li><li>§ 7. Dispensasjon</li><li>§ 8. Straffebestemmelser</li><li>§ 9. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2005-10-21-1224" id="dokument"><h1>Forskrift om midlertidige forebyggende tiltak for å hindre smitte av aviær influensa fra ville fugler til fjørfe og andre fugler holdt i fangenskap.</h1><article class="legalArticle" data-lovdata-URL="LTI/forskrift/2005-10-21-1224/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med denne forskriften er å forebygge mot og eventuelt begrense smitteoverføring av aviært influensavirus fra ville fugler til fjørfe og andre fugler holdt i fangenskap.</article></article><article class="legalArticle" data-lovdata-URL="LTI/forskrift/2005-10-21-1224/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften retter seg mot enhver som eier eller har ansvar for fjørfe og andre fugler holdt i fangenskap.</article></article><article class="legalArticle" data-lovdata-URL="LTI/forskrift/2005-10-21-1224/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tiltak</span></h2><article class="legalP" id="paragraf-3-ledd-1">I fylkene Oslo, Akershus, Hedmark, Oppland, Østfold, Vestfold, Buskerud, Telemark, Aust-Agder, Vest-Agder og Rogaland er det forbudt å holde fjørfe og andre fugler utendørs. Mattilsynet kan likevel gi tillatelse til å holde dem utendørs dersom de får fôr og vann innendørs og de holdes under overbygg som hindrer at ville fugler kan lande og forhindrer at ville fugler kan komme i kontakt med fôr og vann som er beregnet for fjørfeet.</article><article class="legalP" id="paragraf-3-ledd-2">Utendørs vannreservoar som er nødvendig for visse fjørfearter av dyrevernmessige grunner, skal være skjermet mot forurensning fra ville vannfugler. Hvis fjørfe får vann fra overflatevann som ville fugler har tilgang til, skal slikt vann være behandlet for å sikre inaktivering av mulig virus.</article><article class="legalP" id="paragraf-3-ledd-3">Fjørfehold som er godkjent i henhold til regelverket for økologisk produksjon, mister ikke sin status som følge av etterlevelse av forbudet i første ledd.</article></article><article class="legalArticle" data-lovdata-URL="LTI/forskrift/2005-10-21-1224/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Forbud mot bruk av levende lokkefugler</span></h2><article class="legalP" id="paragraf-4-ledd-1">Det er forbudt å bruke levende fugler av ordnene <i>Anseriformes</i> og <i>Charadriiformes</i> som lokkefugler ved jakt.</article></article><article class="legalArticle" data-lovdata-URL="LTI/forskrift/2005-10-21-1224/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forbud mot dyreansamlinger</span></h2><article class="legalP" id="paragraf-5-ledd-1">Det er forbudt å avholde markeder, utstillinger, kulturelle tilstelninger og andre dyresamlinger av fjørfe og andre fugler holdt i fangenskap. Det lokale Mattilsynet kan etter søknad innvilge unntak fra forbudet etter en konkret risikovurdering.</article></article><article class="legalArticle" data-lovdata-URL="LTI/forskrift/2005-10-21-1224/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilsyn og vedtak</span></h2><article class="legalP" id="paragraf-6-ledd-1">Mattilsynet fører tilsyn og fatter vedtak for å gjennomføre bestemmelsene gitt i og i medhold av denne forskriften.</article></article><article class="legalArticle" data-lovdata-URL="LTI/forskrift/2005-10-21-1224/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Dispensasjon</span></h2><article class="legalP" id="paragraf-7-ledd-1">Mattilsynet kan dispensere fra bestemmelsene i denne forskrift, forutsatt at det ikke vil stride mot Norges internasjonale forpliktelser, herunder EØS-avtalen.</article></article><article class="legalArticle" data-lovdata-URL="LTI/forskrift/2005-10-21-1224/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Straffebestemmelser</span></h2><article class="legalP" id="paragraf-8-ledd-1">Forsettlig eller uaktsom overtredelse av denne forskriften eller bestemmelser og vedtak gitt i medhold av den, er straffbar i henhold til matloven § 28.</article></article><article class="legalArticle" data-lovdata-URL="LTI/forskrift/2005-10-21-1224/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Denne forskriften trer i kraft straks.</article></article></main></body></html>