<!DOCTYPE html><html lang="no"><head><title>Forskrift om foreldrebetaling i barnehager.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-12-16-1478</dd><dt class="dokid">DokumentID</dt><dd class="dokid">LTI/forskrift/2005-12-16-1478</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 15 s 2345</dd><dt class="dateInForce">I kraft fra</dt><dd class="dateInForce">2006-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2004-04-23-666</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-06-17-64/§15</li></ul></dd><dt class="dateOfPublication">Kunngjort</dt><dd class="dateOfPublication">2005-12-16</dd><dt class="journalNumber">Journalnummer</dt><dd class="journalNumber">2005-1195</dd><dt class="titleShort">Korttittel</dt><dd class="titleShort">Forskrift om foreldrebetaling i barnehager</dd><dt class="title">Tittel</dt><dd class="title">Forskrift om foreldrebetaling i barnehager.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 16. desember 2005 med hjemmel i lov 17. juni 2005 nr. 64 om barnehager (barnehageloven) § 15. Fremmet av Barne- og familiedepartementet.</dd><dt class="refid">RefID</dt><dd class="refid">forskrift/2005-12-16-1478</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om foreldrebetaling i barnehager.<ul class="tocSubUl"><li>§ 1. Maksimalgrense for foreldrebetalingen</li><li>§ 2. Deltidstilbud</li><li>§ 3. Moderasjonsordninger</li><li>§ 4. Unntak – Mulighet for å gå utover maksimalgrensen</li><li>§ 5. Klage til fylkesmannen</li><li>§ 6. Ikraftsetting og overgangsordninger</li></ul></li></ul></dd></dl></header><main class="documentBody" data-lovdata-URL="LTI/forskrift/2005-12-16-1478" id="dokument"><h1>Forskrift om foreldrebetaling i barnehager.</h1><article class="legalArticle" data-lovdata-URL="LTI/forskrift/2005-12-16-1478/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Maksimalgrense for foreldrebetalingen</span></h2><article class="legalP" id="paragraf-1-ledd-1">Foreldrebetaling for en plass i barnehage skal ikke settes høyere enn en maksimalgrense. Betaling for kost kan komme i tillegg.</article><article class="legalP" id="paragraf-1-ledd-2">Maksimalgrensen blir fastsatt i Stortingets årlige budsjettvedtak. Maksimalgrensen gjelder for et heldags ordinært barnehagetilbud innenfor gjeldende lov og forskrifter. Med heldagstilbud menes avtalt ukentlig oppholdstid på 41 timer eller mer.</article></article><article class="legalArticle" data-lovdata-URL="LTI/forskrift/2005-12-16-1478/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Deltidstilbud</span></h2><article class="legalP" id="paragraf-2-ledd-1">Foreldrebetaling for et deltidstilbud skal settes lavere enn foreldrebetaling for et heldagstilbud.</article><article class="legalP" id="paragraf-2-ledd-2">Med deltidstilbud menes avtalt ukentlig oppholdstid under 41 timer.</article></article><article class="legalArticle" data-lovdata-URL="LTI/forskrift/2005-12-16-1478/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Moderasjonsordninger</span></h2><article class="legalP" id="paragraf-3-ledd-1">Kommunen skal sørge for at foreldre/foresatte tilbys minimum 30% søskenmoderasjon i foreldrebetalingen for 2. barn og minimum 50% for 3. eller flere barn. Moderasjonen skal omfatte søsken som bor fast sammen. Reduksjon i foreldrebetalingen beregnes av foreldrebetalingen begrenset oppad til maksimalgrensen etter § 1 1. ledd i den barnehage barnet har plass. Reduksjon skal tilbys også i de tilfeller søsknene går i forskjellige barnehager innen samme kommune. Barnehageeier skal få dekket reduksjon i foreldrebetalingen knyttet til søskenmoderasjonen av det offentlige.</article><article class="legalP" id="paragraf-3-ledd-2">Kommunen kan gi lokale retningslinjer om hvordan søskenmoderasjonen skal forvaltes.</article><article class="legalP" id="paragraf-3-ledd-3">Alle kommuner skal ha ordninger som kan tilby barnefamilier med lavest betalingsevne en reduksjon i eller fritak for foreldrebetaling.</article></article><article class="legalArticle" data-lovdata-URL="LTI/forskrift/2005-12-16-1478/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Unntak – Mulighet for å gå utover maksimalgrensen</span></h2><article class="legalP" id="paragraf-4-ledd-1">Foreldrebetalingen kan settes høyere enn den gjeldende maksimalgrensen når:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">barnehagen ellers vil bli nedlagt av økonomiske årsaker eller</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">kvaliteten på barnehagetilbudet ellers vil rammes.</article></article></li></ul></article><article class="legalP" id="paragraf-4-ledd-2">For slikt unntak fra maksimalgrensen kreves det samtykke fra barnehagens foreldreråd. Ved avstemming i foreldrerådet gis én stemme for hvert barn, og vanlig flertallsvedtak gjelder. Barnehageeier må legge fram slik dokumentasjon at foreldrerådet kan etterprøve om vilkårene for å ta høyere foreldrebetaling er oppfylt og vurdere om det vil gi sitt samtykke.</article><article class="legalP" id="paragraf-4-ledd-3">Ved vesentlige endringer i maksimalgrensen kreves det nytt samtykke. I slike tilfeller skal barnehageeier legge til rette for at nytt samtykke fra foreldrerådet kan gis innen rimelig tid etter at endringen i maksimalgrensen har trådt i kraft. Et slikt samtykke kan gis med virkning tilbake i tid.</article></article><article class="legalArticle" data-lovdata-URL="LTI/forskrift/2005-12-16-1478/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Klage til fylkesmannen</span></h2><article class="legalP" id="paragraf-5-ledd-1">Fastsetting av foreldrebetaling kan påklages til fylkesmannen.</article><article class="legalP" id="paragraf-5-ledd-2">Fylkesmannen kan gi pålegg om retting av ulovlig fastsetting av foreldrebetaling.</article></article><article class="legalArticle" data-lovdata-URL="LTI/forskrift/2005-12-16-1478/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikraftsetting og overgangsordninger</span></h2><article class="legalP" id="paragraf-6-ledd-1">Forskriften trer i kraft 1. januar 2006. Fra samme tidspunkt oppheves forskrift om foreldrebetaling i barnehager fastsatt ved kgl.res. 23. april 2004 nr. 666 med hjemmel i lov 5. mai 1995 nr. 19 om barnehager (barnehageloven) § 15a og § 4 fjerde ledd. For 2006 fastsettes maksimalgrensen av Kongen i Statsråd.</article><article class="legalP" id="paragraf-6-ledd-2">Barnehageeier kan kreve inn foreldrebetaling etter tidligere regler for maksimalgrense (2.750,-) inntil barnehagen har mottatt statstilskudd, dog ikke utover februar 2006. Barnehagen plikter å tilbakebetale differansen mellom innbetalt foreldrebetaling og ny maksimalgrense når barnehagen har mottatt statstilskuddet.</article></article></main></body></html>