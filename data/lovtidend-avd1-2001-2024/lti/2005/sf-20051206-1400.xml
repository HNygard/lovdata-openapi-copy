<!DOCTYPE html><html lang="no"><head><title>Forskrift for graden bachelor ved Universitetet i Stavanger.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-12-06-1400</dd><dt class="dokid">DokumentID</dt><dd class="dokid">LTI/forskrift/2005-12-06-1400</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 14 s 2224</dd><dt class="dateInForce">I kraft fra</dt><dd class="dateInForce">2006-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-06-20-1890</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-9</li><li>lov/2005-04-01-15/§3-10</li></ul></dd><dt class="dateOfPublication">Kunngjort</dt><dd class="dateOfPublication">2005-12-09</dd><dt class="journalNumber">Journalnummer</dt><dd class="journalNumber">2005-1103</dd><dt class="titleShort">Korttittel</dt><dd class="titleShort">Forskrift for graden bachelor ved UiS</dd><dt class="title">Tittel</dt><dd class="title">Forskrift for graden bachelor ved Universitetet i Stavanger.</dd><dt class="miscInformation">Annet om dokumentet</dt><dd class="miscInformation">Fastsatt av Styret ved Universitetet i Stavanger 6. desember 2005 med hjemmel i lov 1. april 2005 nr. 15 om universiteter og høyskoler § 3-9 og § 3-10.</dd><dt class="refid">RefID</dt><dd class="refid">forskrift/2005-12-06-1400</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for graden bachelor ved Universitetet i Stavanger.<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Krav til bachelorgrad</li><li>§ 4. Vitnemål</li><li>§ 5. Utfyllende regler</li><li>§ 6. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2005-12-06-1400" id="dokument"><h1>Forskrift for graden bachelor ved Universitetet i Stavanger.</h1><article class="legalArticle" data-lovdata-URL="LTI/forskrift/2005-12-06-1400/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder for tildeling av graden «bachelor» ved Universitetet i Stavanger.</article></article><article class="legalArticle" data-lovdata-URL="LTI/forskrift/2005-12-06-1400/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><ul class="defaultList"><li data-li-identifier="a)" data-name="a)"><article class="listArticle" id="paragraf-2-punkt-1"><span class="miscHeadline"><i>Emne</i></span><article class="legalP" id="paragraf-2-punkt-1-ledd-1">Den minste studiepoengberegnede lærings-/undervisningsenhet som inngår i et fag, studieprogram eller en emnegruppe. Et emne skal ikke utgjøre mer enn 30 studiepoeng, og antall studiepoeng for et emne skal være delelig med 5. For masteroppgaver kan det benyttes emnestørrelse på opptil 60 studiepoeng. Normalt omfang på et emne skal være mellom 10 og 30 studiepoeng. For emner som inngår i samarbeidsprogram med utenlandske institusjoner, kan det benyttes emnestørrelser som er delelig med 6.</article></article></li><li data-li-identifier="b)" data-name="b)"><article class="listArticle" id="paragraf-2-punkt-2"><span class="miscHeadline"><i>Emnegruppe </i></span><article class="legalP" id="paragraf-2-punkt-2-ledd-1">Integrert samling emner fra ett eller flere fag som gjennom en studie- eller fagplan er definert til å utgjøre en samlet enhet.</article></article></li><li data-li-identifier="c)" data-name="c)"><article class="listArticle" id="paragraf-2-punkt-3"><span class="miscHeadline"><i>Fag </i></span><article class="legalP" id="paragraf-2-punkt-3-ledd-1">Samling av nært beslektede emner og/eller emnegrupper under en felles fagbetegnelse.</article></article></li><li data-li-identifier="d)" data-name="d)"><article class="listArticle" id="paragraf-2-punkt-4"><span class="miscHeadline"><i>Bachelorprogram </i></span><article class="legalP" id="paragraf-2-punkt-4-ledd-1">Et studieprogram som er en samling av organiserte emner, emnegrupper eller fag på minst 180 studiepoeng som tilfredsstiller fastsatte krav til bredde og dybde, og som fører frem til en bachelorgrad.</article></article></li><li data-li-identifier="e)" data-name="e)"><article class="listArticle" id="paragraf-2-punkt-5"><span class="miscHeadline"><i>Selvvalgt bachelorløp </i></span><article class="legalP" id="paragraf-2-punkt-5-ledd-1">En selvvalgt kombinasjon av emner, emnegrupper eller fag som tilfredsstiller kravene i denne forskriften.</article></article></li><li data-li-identifier="f)" data-name="f)"><article class="listArticle" id="paragraf-2-punkt-6"><span class="miscHeadline"><i>Prøving </i></span><article class="legalP" id="paragraf-2-punkt-6-ledd-1">Formell prøving av studentenes kunnskaper og ferdigheter, underveis og/eller ved slutten av de enkelte undervisnings- eller læringsenheter.</article></article></li><li data-li-identifier="g)" data-name="g)"><article class="listArticle" id="paragraf-2-punkt-7"><span class="miscHeadline"><i>Studiepoeng </i></span><article class="legalP" id="paragraf-2-punkt-7-ledd-1">Mål på arbeidsvolumet i de enkelte enheter i et studieprogram. 60 studiepoeng tilsvarer ett års studium på fulltid.</article></article></li><li data-li-identifier="h)" data-name="h)"><article class="listArticle" id="paragraf-2-punkt-8"><span class="miscHeadline"><i>Studieplan </i></span><article class="legalP" id="paragraf-2-punkt-8-ledd-1">En beskrivelse av form og innhold i et studieprogram.</article></article></li><li data-li-identifier="i)" data-name="i)"><article class="listArticle" id="paragraf-2-punkt-9"><span class="miscHeadline"><i>Fagplan </i></span><article class="legalP" id="paragraf-2-punkt-9-ledd-1">En beskrivelse av form og innhold i et studieprogram, og der planen er en lokal tilpasning av en rammeplan fastsatt av departementet.</article></article></li><li data-li-identifier="j)" data-name="j)"><article class="listArticle" id="paragraf-2-punkt-10"><span class="miscHeadline"><i>Grad </i></span><article class="legalP" id="paragraf-2-punkt-10-ledd-1">Utdanning med et bestemt omfang og en bestemt sammensetning som gir rett til å bruke en bestemt tittel. Graden dokumenteres i et vitnemål, jf. § 4.</article></article></li></ul></article><article class="legalArticle" data-lovdata-URL="LTI/forskrift/2005-12-06-1400/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til bachelorgrad</span></h2><article class="legalP" id="paragraf-3-ledd-1">Graden «bachelor» oppnås etter bestått prøving i emner/emnegrupper/fag av minimum 180 studiepoengs omfang.</article><article class="legalP" id="paragraf-3-ledd-2">Bachelorprogram skal inneholde en fordypningsenhet på minst 80 studiepoeng i et fag eller en emnegruppe. Av disse skal minst 30 studiepoeng bygge på emner på lavere nivå innen fordypningsområdet. Det skal fremkomme i emnebeskrivelsen hvilket nivå et emne ligger på. 3-årige studieprogram med nasjonale rammeplaner forutsettes å oppfylle kravet til fordypning.</article><article class="legalP" id="paragraf-3-ledd-3">Selvvalgt bachelorløp skal inneholde enten fordypningsenhet som nevnt i 2. ledd eller et godkjent integrert 2-årig yrkesrettet studium, samt en breddeenhet på minst 60 studiepoeng i et fag eller en emnegruppe. Breddeenheten kan være innenfor samme eller annet fag/emnegruppe enn fordypningsenheten.</article><article class="legalP" id="paragraf-3-ledd-4">Gjennomførte tre første studieår (180 studiepoeng) av fireårig allmennlærerutdanning etter rammeplan fastsatt av departementet tilfredsstiller kravet til bachelorgrad.</article><article class="legalP" id="paragraf-3-ledd-5">Alle bachelorprogram og selvvalgte bachelorløp skal som del av fordypningsenheten inneholde et selvstendig arbeid på minst 15 studiepoeng. Dette skal utgjøre ett emne, og kan ikke settes sammen av flere mindre enheter som til sammen utgjør 15 studiepoeng.</article><article class="legalP" id="paragraf-3-ledd-6">Alle bachelorprogram ved universitetet skal ha klart definerte og avgrensede elementer i vitenskapsteori, entreprenørskap/innovasjon og etikk. Se likevel 7. ledd.</article><article class="legalP" id="paragraf-3-ledd-7">I de bachelorprogram som har motstykker ved andre universiteter, og der disse legger inn ex.phil./ex.fac. eller tilsvarende som obligatorisk del av programmet, skal også Universitetet i Stavanger gjøre dette. I disse bachelorprogrammene vil ex.phil./ex.fac. dekke kravet i 6. ledd.</article></article><article class="legalArticle" data-lovdata-URL="LTI/forskrift/2005-12-06-1400/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Vitnemål</span></h2><article class="legalP" id="paragraf-4-ledd-1">Eventuell tilføyelse til lovbeskyttet grad og tittel og engelske gradsbetegnelser for bachelorprogram fastsettes av styret selv.</article><article class="legalP" id="paragraf-4-ledd-2">For selvvalgte bachelorløp tildeles kun graden «bachelor» uten tillegg eller spesifisert fordypning.</article><article class="legalP" id="paragraf-4-ledd-3">For å danne grunnlag for tildeling av bachelorgrad, må minst 60 studiepoeng være oppnådd ved Universitetet i Stavanger. For å få tildelt bachelorgrad etter denne forskrifts § 3, 3. ledd, må fordypningsenheten på 80 studiepoeng være avlagt ved Universitetet i Stavanger, eller være lik en fordypningsenhet som tilbys ved Universitetet i Stavanger.</article><article class="legalP" id="paragraf-4-ledd-4">I tilfeller der ovennevnte krav ikke er oppfylt, kan studenten få bekreftelse på at de faglige vilkår for grad er oppfylt, men uten at det utstedes vitnemål.</article><article class="legalP" id="paragraf-4-ledd-5">Beståtte eksamener utover kravene til «bachelor» kan dokumenteres på karakterutskrift.</article></article><article class="legalArticle" data-lovdata-URL="LTI/forskrift/2005-12-06-1400/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Utfyllende regler</span></h2><article class="legalP" id="paragraf-5-ledd-1">Rektor selv kan vedta utfyllende regler til denne forskriften.</article></article><article class="legalArticle" data-lovdata-URL="LTI/forskrift/2005-12-06-1400/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse</span></h2><article class="legalP" id="paragraf-6-ledd-1">Denne forskrift trer i kraft den 1. januar 2006. Samtidig oppheves forskrift 20. juni 2002 nr. 1890 for graden bachelor ved Høgskolen i Stavanger.</article></article></main></body></html>