<!DOCTYPE html><html lang="no"><head><title>Forskrift om midlertidige forebyggende tiltak for å hindre smitte av høypatogen aviær influensa fra ville fugler til fjørfe og andre fugler holdt i fangenskap.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-12-05-1417</dd><dt class="dokid">DokumentID</dt><dd class="dokid">LTI/forskrift/2005-12-05-1417</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 15 s 2280</dd><dt class="dateInForce">I kraft fra</dt><dd class="dateInForce">2005-12-05</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-10-21-1224</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§23</li><li>forskrift/2005-12-05-1418</li></ul></dd><dt class="dateOfPublication">Kunngjort</dt><dd class="dateOfPublication">2005-12-13</dd><dt class="journalNumber">Journalnummer</dt><dd class="journalNumber">2005-1092</dd><dt class="titleShort">Korttittel</dt><dd class="titleShort">Forskrift om høypatogen fugleinfluensa</dd><dt class="title">Tittel</dt><dd class="title">Forskrift om midlertidige forebyggende tiltak for å hindre smitte av høypatogen aviær influensa fra ville fugler til fjørfe og andre fugler holdt i fangenskap.</dd><dt class="miscInformation">Annet om dokumentet</dt><dd class="miscInformation">Fastsatt av Det sentrale Mattilsynet ved hovedkontoret 5. desember 2005 med hjemmel i lov 19. desember 2003 nr. 124 om matproduksjon og mattrygghet mv. (matloven) § 23 tredje ledd, jf. delegeringsvedtak 5. desember 2005 nr. 1418. Jf. EØS-avtalen vedlegg I (vedtak 2005/734/EF, vedtak 2005/745/EF og vedtak 2005/855/EF).</dd><dt class="refid">RefID</dt><dd class="refid">forskrift/2005-12-05-1417</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om midlertidige forebyggende tiltak for å hindre smitte av høypatogen aviær influensa fra ville fugler til fjørfe og andre fugler holdt i fangenskap.<ul class="tocSubUl"><li>§ 1. Formål og virkeområde</li><li>§ 2. Definisjoner</li><li>§ 3. Tiltak i risikoområder</li><li>§ 4. Krav til drikkevann i risikoområder</li><li>§ 5. Særskilt varslingsplikt i risikoområder</li><li>§ 6. Krav til fôring og vanning</li><li>§ 7. Økologisk produksjon</li><li>§ 8. Forbud mot bruk av lokkefugler</li><li>§ 9. Forbud mot dyreansamlinger</li><li>§ 10. Tilsyn og vedtak</li><li>§ 11. Dispensasjon</li><li>§ 12. Straffebestemmelser</li><li>§ 13. Ikrafttredelse og opphevelse</li><li>Vedlegg</li></ul></li></ul></dd></dl></header><main class="documentBody" data-lovdata-URL="LTI/forskrift/2005-12-05-1417" id="dokument"><h1>Forskrift om midlertidige forebyggende tiltak for å hindre smitte av høypatogen aviær influensa fra ville fugler til fjørfe og andre fugler holdt i fangenskap.</h1><article class="legalArticle" data-lovdata-URL="LTI/forskrift/2005-12-05-1417/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og virkeområde</span></h2><article class="legalP" id="paragraf-1-ledd-1">Formålet med denne forskriften er å redusere risiko for smitte av aviær influensa fra ville fugler til fjørfe og andre fugler holdt i fangenskap.</article><article class="legalP" id="paragraf-1-ledd-2">Forskriften retter seg mot enhver som eier eller har ansvar for fjørfe og andre fugler holdt i fangenskap.</article><article class="legalP" id="paragraf-1-ledd-3">Forskriften gjelder for hele landet, med unntak av bestemmelsene i § 3, § 4 og § 5 som kun gjelder i risikoområder.</article></article><article class="legalArticle" data-lovdata-URL="LTI/forskrift/2005-12-05-1417/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1"><i>Kommersielt dyrehold:</i> dyrehold som omfattes av forskrift 18. november 1994 nr. 1020 om sertifisering av fjørfevirksomheter samt fjørfehold som leverer dyr eller produkter til eggpakkeri, slakteri eller annen virksomhet, eller annet hold av fugler av ervervsmessig karakter.</article><article class="legalP" id="paragraf-2-ledd-2"><i>Risikoområder:</i> områder som listet opp i forskriftens vedlegg.</article></article><article class="legalArticle" data-lovdata-URL="LTI/forskrift/2005-12-05-1417/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tiltak i risikoområder</span></h2><article class="legalP" id="paragraf-3-ledd-1">Det er forbudt å holde fjørfe og andre fugler i fangenskap utendørs.</article><article class="legalP" id="paragraf-3-ledd-2">Mattilsynet kan likevel, etter søknad og basert på en konkret vurdering, gi tillatelse til å holde dem utendørs. En tillatelse skal minst stille krav om at eventuelle utendørs vannreservoar som er nødvendig for visse fjørfearter av dyrevernmessige grunner er tilstrekkelig skjermet mot ville svømme- og vadefugler.</article></article><article class="legalArticle" data-lovdata-URL="LTI/forskrift/2005-12-05-1417/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til drikkevann i risikoområder</span></h2><article class="legalP" id="paragraf-4-ledd-1">Hvis fjørfe får drikkevann fra overflatevann som ville fugler har tilgang til, kan Mattilsynet i det enkelte tilfellet og basert på en konkret vurdering, pålegge at vannet skal være behandlet på en slik måte at risikoen for tilstedeværelse av høypatogent aviært influensavirus reduseres.</article></article><article class="legalArticle" data-lovdata-URL="LTI/forskrift/2005-12-05-1417/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Særskilt varslingsplikt i risikoområder</span></h2><article class="legalP" id="paragraf-5-ledd-1">Eier eller ansvarlig for kommersielt dyrehold i risikoområder skal varsle Mattilsynet dersom ett eller flere av følgende forhold oppstår:<ul class="defaultList"><li data-li-identifier="-" data-name="-"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">nedgang i fôr- eller vanninntak med mer enn 20%,</article></article></li><li data-li-identifier="-" data-name="-"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">nedgang i eggproduksjonen på mer enn 5% i mer enn to dager,</article></article></li><li data-li-identifier="-" data-name="-"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">dødelighet over 3% i løpet av en uke,</article></article></li><li data-li-identifier="-" data-name="-"><article class="listArticle" id="paragraf-5-ledd-1-punkt-4"><article class="legalP" id="paragraf-5-ledd-1-punkt-4-ledd-1">kliniske tegn eller obduksjonsfunn forenlig med aviær influensa.</article></article></li></ul></article></article><article class="legalArticle" data-lovdata-URL="LTI/forskrift/2005-12-05-1417/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Krav til fôring og vanning</span></h2><article class="legalP" id="paragraf-6-ledd-1">Fjørfe og andre fugler holdt i fangenskap skal fôres og vannes på en slik måte at ville fugler ikke tiltrekkes av eller kan lande på stedet der det fôres og vannes.</article></article><article class="legalArticle" data-lovdata-URL="LTI/forskrift/2005-12-05-1417/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Økologisk produksjon</span></h2><article class="legalP" id="paragraf-7-ledd-1">Fjørfehold som er godkjent i henhold til regelverket for økologisk produksjon, mister ikke sin status som følge av etterlevelse av kravene i denne forskrift.</article></article><article class="legalArticle" data-lovdata-URL="LTI/forskrift/2005-12-05-1417/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Forbud mot bruk av lokkefugler</span></h2><article class="legalP" id="paragraf-8-ledd-1">Det er forbudt å bruke fugler av ordnene <i>Anseriformes</i> (andefugler) og <i>Charadriiformes</i> (vadere, joer, måker, terner og alkefugler) som lokkefugler ved jakt.</article></article><article class="legalArticle" data-lovdata-URL="LTI/forskrift/2005-12-05-1417/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Forbud mot dyreansamlinger</span></h2><article class="legalP" id="paragraf-9-ledd-1">Det er forbudt å avholde markeder, utstillinger, konkurranser, kulturelle tilstelninger og andre samlinger av fjørfe eller andre fugler holdt i fangenskap. Mattilsynet kan likevel, etter søknad og basert på en konkret vurdering, gi tillatelse til å avholde slike dyreansamlinger.</article></article><article class="legalArticle" data-lovdata-URL="LTI/forskrift/2005-12-05-1417/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tilsyn og vedtak</span></h2><article class="legalP" id="paragraf-10-ledd-1">Mattilsynet fører tilsyn og fatter vedtak for å gjennomføre bestemmelsene gitt i og i medhold av denne forskriften.</article></article><article class="legalArticle" data-lovdata-URL="LTI/forskrift/2005-12-05-1417/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Dispensasjon</span></h2><article class="legalP" id="paragraf-11-ledd-1">Mattilsynet kan i særskilte tilfeller dispensere fra bestemmelsene i denne forskrift, forutsatt at det ikke vil stride mot Norges internasjonale forpliktelser, herunder EØS-avtalen.</article></article><article class="legalArticle" data-lovdata-URL="LTI/forskrift/2005-12-05-1417/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Straffebestemmelser</span></h2><article class="legalP" id="paragraf-12-ledd-1">Forsettlig eller uaktsom overtredelse av denne forskriften eller bestemmelser og vedtak gitt i medhold av den, er straffbar i henhold til matloven § 28.</article></article><article class="legalArticle" data-lovdata-URL="LTI/forskrift/2005-12-05-1417/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse og opphevelse</span></h2><article class="legalP" id="paragraf-13-ledd-1">Denne forskriften trer i kraft straks.</article><article class="legalP" id="paragraf-13-ledd-2">Samtidig oppheves forskrift 21. oktober 2005 nr. 1224 om midlertidige forebyggende tiltak for å hindre smitte av aviær influensa fra ville fugler til fjørfe og andre fugler holdt i fangenskap.</article></article><section class="section" id="kapittel-1" data-lovdata-URL="LTI/forskrift/2005-12-05-1417/KAPITTEL_1"><h2>Vedlegg</h2><article class="legalP" id="kapittel-1-ledd-1">Risikoområder: Ingen.</article></section></main></body></html>