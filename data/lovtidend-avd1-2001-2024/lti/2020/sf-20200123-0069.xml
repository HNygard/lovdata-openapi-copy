<!DOCTYPE html><html lang="no"><head><title>Forskrift om åpne treskip som fører flere enn 12 passasjerer</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-01-23-69</dd><dt class="dokid">DokumentID</dt><dd class="dokid">LTI/forskrift/2020-01-23-69</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="dateInForce">I kraft fra</dt><dd class="dateInForce">2020-02-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2007-02-16-9/§2</li><li>lov/2007-02-16-9/§6</li><li>lov/2007-02-16-9/§7</li><li>lov/2007-02-16-9/§9</li><li>lov/2007-02-16-9/§11</li><li>lov/2007-02-16-9/§12</li><li>lov/2007-02-16-9/§14</li><li>lov/2007-02-16-9/§16</li><li>lov/2007-02-16-9/§17</li><li>lov/2007-02-16-9/§43</li><li>forskrift/2007-02-16-171</li><li>forskrift/2007-05-31-590</li><li>forskrift/2013-08-19-1002</li></ul></dd><dt class="dateOfPublication">Kunngjort</dt><dd class="dateOfPublication">2020-01-24 13:30</dd><dt class="journalNumber">Journalnummer</dt><dd class="journalNumber">2020-0088</dd><dt class="titleShort">Korttittel</dt><dd class="titleShort">Forskrift om åpne treskip som fører flere enn 12 passasjerer</dd><dt class="title">Tittel</dt><dd class="title">Forskrift om åpne treskip som fører flere enn 12 passasjerer</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Sjøfartsdirektoratet 23. januar 2020 med hjemmel i lov 16. februar 2007 nr. 9 om skipssikkerhet (skipssikkerhetsloven) § 2, § 6, § 7, § 9, § 11, § 12, § 14, § 16, § 17 og § 43, jf. delegeringsvedtak 16. februar 2007 nr. 171, delegeringsvedtak 31. mai 2007 nr. 590 og delegeringsvedtak 19. august 2013 nr. 1002.</dd><dt class="refid">RefID</dt><dd class="refid">forskrift/2020-01-23-69</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om åpne treskip som fører flere enn 12 passasjerer<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Særlige regler for treskip som brukes av medlemmer i lag eller foreninger</li><li>§ 4. Forholdet til andre regler</li><li>§ 5. Rederiets plikt til å registrere og sende inn opplysninger</li><li>§ 6. Sikkerhetsstyringssystem</li><li>§ 7. Operasjonsbegrensninger</li><li>§ 8. Konstruksjon og utrustning</li><li>§ 9. Motor og elektriske installasjoner</li><li>§ 10. Sitteplasser og overbygning</li><li>§ 11. Brannsikringskrav</li><li>§ 12. Redningsmidler</li><li>§ 13. Kommunikasjonsutstyr</li><li>§ 14. Navigasjon</li><li>§ 15. Føring av dagbok</li><li>§ 16. Førstehjelpsutstyr</li><li>§ 17. Alarminstruks og øvelser</li><li>§ 18. Telling og registrering av personer om bord</li><li>§ 19. Sikkerhetsorientering</li><li>§ 20. Kvalifikasjonskrav og bemanning</li><li>§ 21. Dispensasjon</li><li>§ 22. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2020-01-23-69" id="dokument"><h1>Forskrift om åpne treskip som fører flere enn 12 passasjerer</h1><article class="legalArticle" data-lovdata-URL="LTI/forskrift/2020-01-23-69/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriften skal ivareta god skipssikkerhet og sikkerhetsstyring for åpne treskip som er tradisjonelt bygget, og som driftes med formidling av skipshistorie som hovedformål.</article></article><article class="legalArticle" data-lovdata-URL="LTI/forskrift/2020-01-23-69/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder for norske åpne treskip i innenriksfart som fører flere enn 12 passasjerer og som kan drives frem av årer eller seil. Åpent treskip betyr i denne forskriften et treskip uten gjennomgående tett dekk og uten oppholdsrom under dekk.</article></article><article class="legalArticle" data-lovdata-URL="LTI/forskrift/2020-01-23-69/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Særlige regler for treskip som brukes av medlemmer i lag eller foreninger</span></h2><article class="legalP" id="paragraf-3-ledd-1">§ 4–§ 20 gjelder ikke når treskipet er på seilas utelukkende med medlemmer i lag eller foreninger (medlemsturer) som driver treskipet. Rederiet skal kunne dokumentere at det på slike seilaser bare er medlemmer om bord.</article><article class="legalP" id="paragraf-3-ledd-2">Førere av treskip nevnt i første ledd skal oppfylle kvalifikasjonskrav som gjelder fører av fritidsfartøy.</article></article><article class="legalArticle" data-lovdata-URL="LTI/forskrift/2020-01-23-69/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Forholdet til andre regler</span></h2><article class="legalP" id="paragraf-4-ledd-1">Der det i denne forskriften ikke er fastsatt særlige regler, skal åpne treskip oppfylle krav i andre relevante forskrifter gitt med hjemmel i skipssikkerhetsloven.</article></article><article class="legalArticle" data-lovdata-URL="LTI/forskrift/2020-01-23-69/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Rederiets plikt til å registrere og sende inn opplysninger</span></h2><article class="legalP" id="paragraf-5-ledd-1">Rederiet skal registrere opplysninger om virksomheten hos Sjøfartsdirektoratet før passasjertransporten starter. Rederiet skal bekrefte at kravene i denne forskriften er gjennomgått og oppfylt. Registreringen gjelder i ett år og må fornyes så lenge treskipet er i drift etter denne forskriften.</article></article><article class="legalArticle" data-lovdata-URL="LTI/forskrift/2020-01-23-69/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Sikkerhetsstyringssystem</span></h2><article class="legalP" id="paragraf-6-ledd-1">Rederiet skal etablere, gjennomføre og videreutvikle et dokumenterbart sikkerhetsstyringssystem som minimum inneholder:<ul class="defaultList"><li data-li-identifier="a." data-name="a."><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">beskrivelse av virksomheten og operasjonsområdet med eventuelle beskyttede områder der fartøy kan søke ly (nødhavner).</article></article></li><li data-li-identifier="b." data-name="b."><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">beskrivelse av det enkelte fartøy, herunder tekniske spesifikasjoner, operasjonelle begrensninger som følge av fartøyets konstruksjon og utrustning, og antall personer fartøyet er konstruert for.</article></article></li><li data-li-identifier="c." data-name="c."><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">rutiner for seilasplanlegging.</article></article></li><li data-li-identifier="d." data-name="d."><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">rutiner ved bruk av følgefartøy, herunder kommunikasjon mellom fartøyene</article></article></li><li data-li-identifier="e." data-name="e."><article class="listArticle" id="paragraf-6-ledd-1-punkt-5"><article class="legalP" id="paragraf-6-ledd-1-punkt-5-ledd-1">beskrivelse av risikofaktorer for besetning og passasjerer når fartøyet er underveis eller ved bruk av redskaper eller utstyr om bord, og tiltak for å unngå uønskede hendelser</article></article></li><li data-li-identifier="f." data-name="f."><article class="listArticle" id="paragraf-6-ledd-1-punkt-6"><article class="legalP" id="paragraf-6-ledd-1-punkt-6-ledd-1">rutiner for vedlikehold av fartøy og utstyr.</article></article></li><li data-li-identifier="g." data-name="g."><article class="listArticle" id="paragraf-6-ledd-1-punkt-7"><article class="legalP" id="paragraf-6-ledd-1-punkt-7-ledd-1">beredskapsplan til bruk i ulike nødssituasjoner og rutiner for øvelser.</article></article></li></ul></article><article class="legalP" id="paragraf-6-ledd-2">Rederiet skal ha en årlig, verifiserbar gjennomgang av sikkerhetsstyringssystemet for å vurdere om det fungerer i tråd med formålet og om det er behov for forbedringer.</article><article class="legalP" id="paragraf-6-ledd-3">Sikkerhetsstyringssystemet skal være tilgjengelig om bord.</article></article><article class="legalArticle" data-lovdata-URL="LTI/forskrift/2020-01-23-69/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Operasjonsbegrensninger</span></h2><article class="legalP" id="paragraf-7-ledd-1">Treskipet kan bare operere i perioden 1. april til 31. oktober.</article><article class="legalP" id="paragraf-7-ledd-2">Treskipet skal operere når det er dagslys og gode siktforhold.</article><article class="legalP" id="paragraf-7-ledd-3">Når treskipet opererer utenfor fartsområde 2 skal maksimal bølgehøyde ikke overstige 1 meter og avstand til nødhavn skal ikke være mer enn 1 nautisk mil.</article><article class="legalP" id="paragraf-7-ledd-4">Treskip med seil skal også kunne manøvreres ved hjelp av årer eller motor.</article></article><article class="legalArticle" data-lovdata-URL="LTI/forskrift/2020-01-23-69/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Konstruksjon og utrustning</span></h2><article class="legalP" id="paragraf-8-ledd-1">Treskipet skal være bygget og utrustet slik at det med hensyn til styrke, oppdrift og stabilitet tåler tiltenkt vær og sjø, og kan benyttes til sitt formål.</article><article class="legalP" id="paragraf-8-ledd-2">Treskipet skal ha et minimum fribord på 500 mm og skal oppfylle kravene til stabilitet i Nordisk båtstandard kapittel Y3.4 og Y31.3.2.</article><article class="legalP" id="paragraf-8-ledd-3">Krengeprøven skal gjennomføres i vindstille forhold med største seilføring satt og nødvendig ballast forsvarlig sikret om bord.</article><article class="legalP" id="paragraf-8-ledd-4">Ved endring av ballasten skal det gjennomføres ny krengeprøve av fartøyets stabilitet.</article><article class="legalP" id="paragraf-8-ledd-5">Som alternativ til krengeprøve etter Nordisk båtstandard kan rederiet utarbeide stabilitetsberegninger på programvare som Sjøfartsdirektoratet har godkjent.</article><article class="legalP" id="paragraf-8-ledd-6">Treskipet skal ha tilstrekkelig lensekapasitet.</article></article><article class="legalArticle" data-lovdata-URL="LTI/forskrift/2020-01-23-69/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Motor og elektriske installasjoner</span></h2><article class="legalP" id="paragraf-9-ledd-1">Treskip med motor skal oppfylle Nordisk båtstandard for yrkesbåter 1990 kapittel Y5, Y8, Y9, Y11 og Y31.4.</article><article class="legalP" id="paragraf-9-ledd-2">Treskip som har elektriske installasjoner skal oppfylle Nordisk båtstandard for yrkesbåter 1990 kapittel Y11.</article></article><article class="legalArticle" data-lovdata-URL="LTI/forskrift/2020-01-23-69/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Sitteplasser og overbygning</span></h2><article class="legalP" id="paragraf-10-ledd-1">Treskipet skal ha sitteplasser i form av tofter, benker eller seter til alle om bord. På sammenhengende tverr- eller langskips tofter eller benker skal det beregnes minst 45 cm bredde per person.</article><article class="legalP" id="paragraf-10-ledd-2">Overbygning beregnet til opphold skal ha utgang med bredde på minst 60 cm til åpent dekk.</article><article class="legalP" id="paragraf-10-ledd-3">Alle rom skal ha tilstrekkelig ventilering.</article></article><article class="legalArticle" data-lovdata-URL="LTI/forskrift/2020-01-23-69/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Brannsikringskrav</span></h2><article class="legalP" id="paragraf-11-ledd-1">Treskipet skal være sikret mot brann slik at<ul class="defaultList"><li data-li-identifier="a." data-name="a."><article class="listArticle" id="paragraf-11-ledd-1-punkt-1"><article class="legalP" id="paragraf-11-ledd-1-punkt-1-ledd-1">brann eller eksplosjon ikke oppstår</article></article></li><li data-li-identifier="b." data-name="b."><article class="listArticle" id="paragraf-11-ledd-1-punkt-2"><article class="legalP" id="paragraf-11-ledd-1-punkt-2-ledd-1">risikoen for tap av liv som følge av brann reduseres</article></article></li><li data-li-identifier="c." data-name="c."><article class="listArticle" id="paragraf-11-ledd-1-punkt-3"><article class="legalP" id="paragraf-11-ledd-1-punkt-3-ledd-1">risikoen for skade på treskipet og miljøet som følge av brann reduseres</article></article></li><li data-li-identifier="d." data-name="d."><article class="listArticle" id="paragraf-11-ledd-1-punkt-4"><article class="legalP" id="paragraf-11-ledd-1-punkt-4-ledd-1">brann eller eksplosjon begrenses, kontrolleres og bekjempes der den oppstår</article></article></li><li data-li-identifier="e." data-name="e."><article class="listArticle" id="paragraf-11-ledd-1-punkt-5"><article class="legalP" id="paragraf-11-ledd-1-punkt-5-ledd-1">evakueringen av passasjerer og besetning er lett gjennomførbar og tilstrekkelig.</article></article></li></ul></article><article class="legalP" id="paragraf-11-ledd-2">Rederiet skal kartlegge mulige tennkilder, risiko for brannutvikling og risiko for utvikling av røyk og giftige stoffer. På bakgrunn av kartleggingen skal rederiet iverksette nødvendige tiltak slik at branntilløp kan oppdages og bekjempes så tidlig som mulig.</article></article><article class="legalArticle" data-lovdata-URL="LTI/forskrift/2020-01-23-69/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Redningsmidler</span></h2><article class="legalP" id="paragraf-12-ledd-1">Redningsmidler skal være CE-merket og klare til øyeblikkelig bruk når treskipet er underveis.</article><article class="legalP" id="paragraf-12-ledd-2">Treskipet skal ha redningsflåter med en samlet kapasitet tilstrekkelig for det antall personer treskipet kan føre, selv om en redningsflåte skulle gå tapt eller bli ubrukelig. Redningsflåter skal være stuet slik at de blåser seg opp automatisk dersom treskipet synker.</article><article class="legalP" id="paragraf-12-ledd-3">Treskipet skal ha flyteplagg i passende størrelse til alle om bord. Dersom flyteplaggene ikke gir termisk beskyttelse skal treskipet ha termiske beskyttelsesdrakter (TPA) til alle om bord. Flyteplagg og termiske beskyttelsesdrakter skal oppbevares lett tilgjengelig om bord.</article><article class="legalP" id="paragraf-12-ledd-4">For å håndtere en mann over bord-situasjon skal treskipet, eller eventuell følgebåt, ha<ul class="defaultList"><li data-li-identifier="a." data-name="a."><article class="listArticle" id="paragraf-12-ledd-4-punkt-1"><article class="legalP" id="paragraf-12-ledd-4-punkt-1-ledd-1">en innretning som gjør det mulig å plukke opp en hjelpeløs person fra vannet</article></article></li><li data-li-identifier="b." data-name="b."><article class="listArticle" id="paragraf-12-ledd-4-punkt-2"><article class="legalP" id="paragraf-12-ledd-4-punkt-2-ledd-1">en livbøye med flytende redningsline og en livbøye med selvtennende lys</article></article></li><li data-li-identifier="c." data-name="c."><article class="listArticle" id="paragraf-12-ledd-4-punkt-3"><article class="legalP" id="paragraf-12-ledd-4-punkt-3-ledd-1">manøvreringsegenskaper til å gå nær opp til og ta om bord personer på en sikker måte fra sjøen under alle forhold, og</article></article></li><li data-li-identifier="d." data-name="d."><article class="listArticle" id="paragraf-12-ledd-4-punkt-4"><article class="legalP" id="paragraf-12-ledd-4-punkt-4-ledd-1">en løfteinnretning som er plassert lett tilgjengelig, klar for øyeblikkelig bruk og dimensjonert for en statisk belastning på minimum 200 kg dersom fribordet er over 1 meter.</article></article></li></ul></article><article class="legalP" id="paragraf-12-ledd-5">Redningsflåter og oppblåsbare redningsvester skal kontrolleres hver 12. måned ved en servicestasjon som er godkjent av Sjøfartsdirektoratet. Øvrige redningsmidler skal kontrolleres i henhold til produsentens anbefalinger.</article></article><article class="legalArticle" data-lovdata-URL="LTI/forskrift/2020-01-23-69/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Kommunikasjonsutstyr</span></h2><article class="legalP" id="paragraf-13-ledd-1">Alle treskip skal ha rattmerket:<ul class="defaultList"><li data-li-identifier="a." data-name="a."><article class="listArticle" id="paragraf-13-ledd-1-punkt-1"><article class="legalP" id="paragraf-13-ledd-1-punkt-1-ledd-1">VHF-radioutstyr med DSC</article></article></li><li data-li-identifier="b." data-name="b."><article class="listArticle" id="paragraf-13-ledd-1-punkt-2"><article class="legalP" id="paragraf-13-ledd-1-punkt-2-ledd-1">håndholdt VHF-radio</article></article></li><li data-li-identifier="c." data-name="c."><article class="listArticle" id="paragraf-13-ledd-1-punkt-3"><article class="legalP" id="paragraf-13-ledd-1-punkt-3-ledd-1">søk- og redningstransponder (SARD)</article></article></li><li data-li-identifier="d." data-name="d."><article class="listArticle" id="paragraf-13-ledd-1-punkt-4"><article class="legalP" id="paragraf-13-ledd-1-punkt-4-ledd-1">minst tre fallskjermlys (nødraketter).</article></article></li></ul></article><article class="legalP" id="paragraf-13-ledd-2">Treskipet skal ha sikkerhetssertifikat for radio utstedt av et godkjent radioinspeksjonsforetak. Sikkerhetssertifikatet for radio utstedes for en periode på maksimum tre år.</article><article class="legalP" id="paragraf-13-ledd-3">Elektriske kraftkilder som driver utstyr nevnt i første ledd skal ha kapasitet til å drive utstyret under hele reisen pluss minst 6 timer.</article></article><article class="legalArticle" data-lovdata-URL="LTI/forskrift/2020-01-23-69/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Navigasjon</span></h2><article class="legalP" id="paragraf-14-ledd-1">Rederiet skal vurdere risikoen for kollisjon og grunnstøting, og utruste treskipet med nødvendig navigasjonsutstyr på bakgrunn av denne vurderingen.</article><article class="legalP" id="paragraf-14-ledd-2">Elektriske kraftkilder som driver navigasjonsutstyr skal ha kapasitet til å drive utstyret under hele reisen pluss minst 6 timer.</article><article class="legalP" id="paragraf-14-ledd-3">Seilaser skal planlegges ved hjelp av oppdaterte offisielle sjøkart og nautiske publikasjoner, og det skal tas hensyn til vær- og bølgevarsler.</article><article class="legalP" id="paragraf-14-ledd-4">Oppdaterte offisielle sjøkart skal finnes om bord. Sjøkart som benyttes på kartplotter skal være basert på kartdata fra Statens Kartverk.</article><article class="legalP" id="paragraf-14-ledd-5">Skipsfører skal overvåke treskipets kurs og posisjon for å sikre at treskipet følger den planlagte ruten.</article></article><article class="legalArticle" data-lovdata-URL="LTI/forskrift/2020-01-23-69/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Føring av dagbok</span></h2><article class="legalP" id="paragraf-15-ledd-1">Skipsfører skal føre dagbok med opplysninger om hver reise og om hendelser underveis som kan være til nytte for myndigheter eller andre med rettslig interesse i reisen, herunder om:<ul class="defaultList"><li data-li-identifier="a." data-name="a."><article class="listArticle" id="paragraf-15-ledd-1-punkt-1"><article class="legalP" id="paragraf-15-ledd-1-punkt-1-ledd-1">avgangs- og ankomsttid</article></article></li><li data-li-identifier="b." data-name="b."><article class="listArticle" id="paragraf-15-ledd-1-punkt-2"><article class="legalP" id="paragraf-15-ledd-1-punkt-2-ledd-1">vær- og bølgeforhold</article></article></li><li data-li-identifier="c." data-name="c."><article class="listArticle" id="paragraf-15-ledd-1-punkt-3"><article class="legalP" id="paragraf-15-ledd-1-punkt-3-ledd-1">øvelser</article></article></li><li data-li-identifier="d." data-name="d."><article class="listArticle" id="paragraf-15-ledd-1-punkt-4"><article class="legalP" id="paragraf-15-ledd-1-punkt-4-ledd-1">hendelsesforløp ved ulykker og personskader</article></article></li><li data-li-identifier="e." data-name="e."><article class="listArticle" id="paragraf-15-ledd-1-punkt-5"><article class="legalP" id="paragraf-15-ledd-1-punkt-5-ledd-1">navn på skipsfører og besetningsmedlemmer.</article></article></li></ul></article></article><article class="legalArticle" data-lovdata-URL="LTI/forskrift/2020-01-23-69/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Førstehjelpsutstyr</span></h2><article class="legalP" id="paragraf-16-ledd-1">Treskip skal ha nødvendig førstehjelpsutstyr om bord.</article></article><article class="legalArticle" data-lovdata-URL="LTI/forskrift/2020-01-23-69/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Alarminstruks og øvelser</span></h2><article class="legalP" id="paragraf-17-ledd-1">Det skal finnes klare instruksjoner for besetningen som skal følges dersom en nødssituasjon oppstår. Hvert besetningsmedlem skal delta i øvelser i<ul class="defaultList"><li data-li-identifier="a." data-name="a."><article class="listArticle" id="paragraf-17-ledd-1-punkt-1"><article class="legalP" id="paragraf-17-ledd-1-punkt-1-ledd-1">bruk av redningsmidler og brannslukningsutstyr hver måned</article></article></li><li data-li-identifier="b." data-name="b."><article class="listArticle" id="paragraf-17-ledd-1-punkt-2"><article class="legalP" id="paragraf-17-ledd-1-punkt-2-ledd-1">førstehjelp hver sesong.</article></article></li></ul></article><article class="legalP" id="paragraf-17-ledd-2">Rederiet skal utarbeide en opplæringshåndbok som på en lett forståelig måte gir instrukser og informasjon om redningsredskapene som finnes om bord, og om de beste overlevelsesmetodene.</article></article><article class="legalArticle" data-lovdata-URL="LTI/forskrift/2020-01-23-69/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Telling og registrering av personer om bord</span></h2><article class="legalP" id="paragraf-18-ledd-1">Før hver avgang skal antall personer om bord telles og registreres hos rederiets kontaktperson på land.</article><article class="legalP" id="paragraf-18-ledd-2">Opplysningene som kreves etter første ledd skal gjøres tilgjengelig for redningstjenesten og andre relevante myndigheter i forbindelse med redningsarbeid.</article></article><article class="legalArticle" data-lovdata-URL="LTI/forskrift/2020-01-23-69/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Sikkerhetsorientering</span></h2><article class="legalP" id="paragraf-19-ledd-1">Før avgang skal de ombordværende få en sikkerhetsorientering tilpasset turens formål på et språk de forstår. Orienteringen som skal som minimum gi informasjon om:<ul class="defaultList"><li data-li-identifier="a." data-name="a."><article class="listArticle" id="paragraf-19-ledd-1-punkt-1"><article class="legalP" id="paragraf-19-ledd-1-punkt-1-ledd-1">hvordan passasjerene skal forholde seg i en nødssituasjon</article></article></li><li data-li-identifier="b." data-name="b."><article class="listArticle" id="paragraf-19-ledd-1-punkt-2"><article class="legalP" id="paragraf-19-ledd-1-punkt-2-ledd-1">plassering og bruk av sikkerhetsutstyr</article></article></li><li data-li-identifier="c." data-name="c."><article class="listArticle" id="paragraf-19-ledd-1-punkt-3"><article class="legalP" id="paragraf-19-ledd-1-punkt-3-ledd-1">særskilte risikoer.</article></article></li></ul></article></article><article class="legalArticle" data-lovdata-URL="LTI/forskrift/2020-01-23-69/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Kvalifikasjonskrav og bemanning</span></h2><article class="legalP" id="paragraf-20-ledd-1">Skipsfører skal være minst 20 år og ha<ul class="defaultList"><li data-li-identifier="a." data-name="a."><article class="listArticle" id="paragraf-20-ledd-1-punkt-1"><article class="legalP" id="paragraf-20-ledd-1-punkt-1-ledd-1">fritidsskippersertifikat (D5L)</article></article></li><li data-li-identifier="b." data-name="b."><article class="listArticle" id="paragraf-20-ledd-1-punkt-2"><article class="legalP" id="paragraf-20-ledd-1-punkt-2-ledd-1">helseerklæring for fritidsskipper som skal fornyes hvert tredje år</article></article></li><li data-li-identifier="c." data-name="c."><article class="listArticle" id="paragraf-20-ledd-1-punkt-3"><article class="legalP" id="paragraf-20-ledd-1-punkt-3-ledd-1">SRC-sertifikat</article></article></li><li data-li-identifier="d." data-name="d."><article class="listArticle" id="paragraf-20-ledd-1-punkt-4"><article class="legalP" id="paragraf-20-ledd-1-punkt-4-ledd-1">minst 150 timer dokumentert fartstid på tilsvarende skipstype</article></article></li><li data-li-identifier="e." data-name="e."><article class="listArticle" id="paragraf-20-ledd-1-punkt-5"><article class="legalP" id="paragraf-20-ledd-1-punkt-5-ledd-1">begrenset sikkerhetskurs</article></article></li><li data-li-identifier="f." data-name="f."><article class="listArticle" id="paragraf-20-ledd-1-punkt-6"><article class="legalP" id="paragraf-20-ledd-1-punkt-6-ledd-1">gjennomgått sikkerhetsfamiliarisering og intern sikkerhetsopplæring som sikrer forsvarlig håndtering av passasjerer i nødssituasjoner.</article></article></li></ul></article><article class="legalP" id="paragraf-20-ledd-2">Øvrige besetningsmedlemmer skal oppfylle kravene i første ledd bokstav f.</article><article class="legalP" id="paragraf-20-ledd-3">For hver redningsflåte om bord skal det i tillegg til skipsfører være minst ett besetningsmedlem med begrenset sikkerhetskurs.</article><article class="legalP" id="paragraf-20-ledd-4">Skipsfører og et tilstrekkelig antall besetningsmedlemmer skal ha erfaring med bruk av seil og rigg på det aktuelle treskipet.</article><article class="legalP" id="paragraf-20-ledd-5">Rederiet skal fastsette en bemanning som er tilstrekkelig til å ivareta forsvarlig drift av treskipet og sikkerheten til alle personer om bord ved normal drift og i en nødsituasjon. Bemanningen skal være tilstrekkelig for å håndtere seil og rigg uten hjelp fra passasjene.</article></article><article class="legalArticle" data-lovdata-URL="LTI/forskrift/2020-01-23-69/§21" data-name="§21" id="paragraf-21"><h2 class="legalArticleHeader"><span class="legalArticleValue">§ 21</span>. <span class="legalArticleTitle">Dispensasjon</span></h2><article class="legalP" id="paragraf-21-ledd-1">Sjøfartsdirektoratet kan unnta et treskip fra ett eller flere av kravene i forskriften dersom rederiet søker skriftlig om unntak og ett av følgende krav er oppfylt:<ul class="defaultList"><li data-li-identifier="a." data-name="a."><article class="listArticle" id="paragraf-21-ledd-1-punkt-1"><article class="legalP" id="paragraf-21-ledd-1-punkt-1-ledd-1">Det godtgjøres at kravet ikke er vesentlig og at unntaket anses sikkerhetsmessig forsvarlig.</article></article></li><li data-li-identifier="b." data-name="b."><article class="listArticle" id="paragraf-21-ledd-1-punkt-2"><article class="legalP" id="paragraf-21-ledd-1-punkt-2-ledd-1">Det godtgjøres at kompenserende tiltak vil opprettholde samme sikkerhetsnivå som kravet i forskriften.</article></article></li></ul></article></article><article class="legalArticle" data-lovdata-URL="LTI/forskrift/2020-01-23-69/§22" data-name="§22" id="paragraf-22"><h2 class="legalArticleHeader"><span class="legalArticleValue">§ 22</span>. <span class="legalArticleTitle">Ikrafttredelse</span></h2><article class="legalP" id="paragraf-22-ledd-1">Forskriften trer i kraft 1. februar 2020.</article></article></main></body></html>