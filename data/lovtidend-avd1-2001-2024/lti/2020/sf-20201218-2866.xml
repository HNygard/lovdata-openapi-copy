<!DOCTYPE html><html lang="no"><head><title>Forskrift om endringer i midlertidig forskrift om unntak fra folketrygdloven og arbeidsmiljøloven i forbindelse med covid-19-pandemien</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-12-18-2866</dd><dt class="dokid">DokumentID</dt><dd class="dokid">LTI/forskrift/2020-12-18-2866</dd><dt class="ministry">Departement</dt><dd class="ministry"><ul><li>Arbeids- og sosialdepartementet</li></ul></dd><dt class="subunit">Etat</dt><dd class="subunit"><ul><li>Velferdspolitisk avdeling</li></ul></dd><dt class="dateInForce">I kraft fra</dt><dd class="dateInForce">2021-01-01, 2021-01-01 med virkning fra 2020-03-17</dd><dt class="changesToDocuments">Endrer</dt><dd class="changesToDocuments"><ul><li>forskrift/2020-03-20-368</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-02-28-19/§25-16</li></ul></dd><dt class="dateOfPublication">Kunngjort</dt><dd class="dateOfPublication">2020-12-21 08:10</dd><dt class="journalNumber">Journalnummer</dt><dd class="journalNumber">2020-1975</dd><dt class="titleShort">Korttittel</dt><dd class="titleShort">Endr. i midl. forskrift om unntak fra folketrygdloven og arbeidsmiljøloven i forbindelse med covid-19-pandemien</dd><dt class="title">Tittel</dt><dd class="title">Forskrift om endringer i midlertidig forskrift om unntak fra folketrygdloven og arbeidsmiljøloven i forbindelse med covid-19-pandemien</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 18. desember 2020 med hjemmel i lov 28. februar 1997 nr. 19 om folketrygd (folketrygdloven) § 25-16 første og annet ledd. Fremmet av Arbeids- og sosialdepartementet.</dd><dt class="refid">RefID</dt><dd class="refid">forskrift/2020-12-18-2866</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endringer i midlertidig forskrift om unntak fra folketrygdloven og arbeidsmiljøloven i forbindelse med covid-19-pandemien<ul class="tocSubUl"><li>I<ul class="tocSubUl"><li>§ 3-6. Særlige regler om sykepengegrunnlaget</li><li>§ 3-7. Sykepenger til mottakere av avtalefestet pensjon</li><li>§ 4-1. Rett til omsorgspenger i særlige tilfeller</li><li>§ 4-3. Maksimalt antall dager med omsorgspenger</li><li>§ 6-1. Endringer</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2020-12-18-2866" id="dokument"><h1>Forskrift om endringer i midlertidig forskrift om unntak fra folketrygdloven og arbeidsmiljøloven i forbindelse med covid-19-pandemien</h1><section class="section" data-name="kapI" id="kapittel-1" data-lovdata-URL="LTI/forskrift/2020-12-18-2866/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I midlertidig forskrift 20. mars 2020 nr. 368 om unntak fra folketrygdloven og arbeidsmiljøloven i forbindelse med covid-19-pandemien gjøres følgende endringer:</article> <article class="defaultP" margin-top="true">§ 1-3 nytt andre ledd skal lyde:</article><article class="legalP" id="kapittel-1-ledd-2">Kravene til opphold i Norge for rett til medlemskap etter folketrygdloven kapittel 2 og for rett til ytelser etter folketrygdloven kapitlene 8 til 12 og 19 gjelder ikke dersom følgende tre vilkår er oppfylt:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-2-punkt-1"><article class="legalP" id="kapittel-1-ledd-2-punkt-1-ledd-1">Medlemmet eller barn og ektefelle det mottas forsørgingstillegg for, oppholder seg utenfor Norge og kan ikke returnere som følge av restriksjoner grunnet covid-19.</article></article></li><li data-li-identifier="b)" data-name="b)"><article class="listArticle" id="kapittel-1-ledd-2-punkt-2"><article class="legalP" id="kapittel-1-ledd-2-punkt-2-ledd-1">Det dokumenteres at lengden på oppholdet var planlagt å være innenfor kravene i folketrygdloven.</article></article></li><li data-li-identifier="c)" data-name="c)"><article class="listArticle" id="kapittel-1-ledd-2-punkt-3"><article class="legalP" id="kapittel-1-ledd-2-punkt-3-ledd-1">Medlemmet reiste fra Norge før 15. mars 2020, eller barn og ektefelle det mottas forsørgingstillegg for, reiste fra Norge før 1. juli 2020.</article></article></li></ul></article> <article class="defaultP" margin-top="true">§ 1-5 andre punktum skal lyde:</article><article class="legalP" id="kapittel-1-ledd-3">Dersom kravet gjelder fravær i perioden fra 16. mars til 31. desember 2020, kan refusjon gis inntil ni måneder etter den måneden kravet gjelder.</article> <article class="defaultP" margin-top="true">§ 2-1, § 2-4 og § 2-8 oppheves.</article> <article class="defaultP" margin-top="true">Ny § 3-6 og § 3-7 skal lyde:</article><article class="futureLegalArticle" data-name="§3-6" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 3-6</span>. <span class="legalArticleTitle">Særlige regler om sykepengegrunnlaget</span></span><article class="legalP" id="kapittel-1-foreslåttparagraf-1-ledd-1">Ytelser etter midlertidig lov om kompensasjonsytelse for selvstendig næringsdrivende og frilansere som har mistet inntekt som følge av utbrudd av covid-19, inngår i beregningen av sykepengegrunnlaget etter reglene i folketrygdloven § 8-28 til § 8-30 og § 8-35.</article></article><article class="futureLegalArticle" data-name="§3-7" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 3-7</span>. <span class="legalArticleTitle">Sykepenger til mottakere av avtalefestet pensjon</span></span><article class="legalP" id="kapittel-1-foreslåttparagraf-2-ledd-1">Folketrygdloven § 8-52 første ledd første punktum gjelder ikke overfor et medlem som utfører arbeid i forbindelse med covid-19-pandemien i en virksomhet omfattet av helseberedskapsloven § 1-3 første ledd bokstav a til c og bokstav h, og som mottar ugradert avtalefestet pensjon.</article><article class="legalP" id="kapittel-1-foreslåttparagraf-2-ledd-2">Retten til sykepenger etter første ledd faller bort når unntaket fra inntektsavkorting i forskrift 30. november 2010 nr. 1493 om kombinasjon av avtalefestet pensjon for medlemmer av Statens pensjonskasse og arbeidsinntekt § 2 andre ledd opphører.</article></article> <article class="defaultP" margin-top="true">§ 4-1 skal lyde:</article><article class="futureLegalArticle" data-name="§4-1" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 4-1</span>. <span class="legalArticleTitle">Rett til omsorgspenger i særlige tilfeller</span></span><article class="legalP" id="kapittel-1-foreslåttparagraf-3-ledd-1">Omsorgspenger etter folketrygdloven § 9-5 ytes også dersom en arbeidstaker, frilanser eller selvstendig næringsdrivende er borte fra arbeidet fordi barnet er i karantene, eller fordi skole eller barnehage er helt eller delvis stengt som følge av covid-19-pandemien.</article><article class="legalP" id="kapittel-1-foreslåttparagraf-3-ledd-2">En lokalt besluttet stenging skal bekreftes av skolen eller barnehagen. Arbeidstakere skal levere bekreftelsen til arbeidsgiver. Arbeids- og velferdsetaten legger til grunn at det er gitt slik bekreftelse når arbeidsgiver krever refusjon for utbetalte dager med omsorgspenger. Frilansere og selvstendig næringsdrivende skal levere bekreftelsen til Arbeids- og velferdsetaten.</article><article class="legalP" id="kapittel-1-foreslåttparagraf-3-ledd-3">Det kan også gis rett til omsorgspenger dersom barnet må holdes hjemme på grunn av særlige smittevernhensyn hos barnet eller hos familiemedlem barnet bor med. Slike særlige smittevernhensyn skal bekreftes av lege. Arbeidstakere skal levere bekreftelsen til arbeidsgiver. Arbeids- og velferdsetaten skal legge til grunn at det er gitt slik bekreftelse når arbeidsgiver krever refusjon for utbetalte dager med omsorgspenger. Frilansere og selvstendig næringsdrivende skal levere bekreftelsen til Arbeids- og velferdsetaten.</article><article class="legalP" id="kapittel-1-foreslåttparagraf-3-ledd-4">Retten til omsorgspenger gjelder bare så langt fraværet fører til tap av pensjonsgivende inntekt, jf. folketrygdloven § 9-3.</article></article> <article class="defaultP" margin-top="true">§ 4-3 skal lyde:</article><article class="futureLegalArticle" data-name="§4-3" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 4-3</span>. <span class="legalArticleTitle">Maksimalt antall dager med omsorgspenger</span></span><article class="legalP" id="kapittel-1-foreslåttparagraf-4-ledd-1">I 2021 gis det rett til dobbelt så mange dager med omsorgspenger som folketrygdloven § 9-6 første og andre ledd gir rett til for et kalenderår.</article><article class="legalP" id="kapittel-1-foreslåttparagraf-4-ledd-2">Selv om det maksimale antall dager med omsorgspenger etter første ledd er brukt opp, gis det frem til og med 30. juni 2021 rett til dager med omsorgspenger i de tilfellene der § 4-1 tredje ledd er oppfylt, og når skole eller barnehage er helt eller delvis stengt.</article></article> <article class="defaultP" margin-top="true">§ 4-4 første og andre ledd skal lyde:</article><article class="legalP" id="kapittel-1-ledd-4">Arbeidsgiver yter omsorgspenger for til sammen ti stønadsdager for kalenderåret. Deretter yter trygden omsorgspengene. Arbeidsgiver forskutterer omsorgspengene og kan kreve refusjon fra Arbeids- og velferdsetaten for det antall dager som overstiger ti.</article><article class="legalP" id="kapittel-1-ledd-5">For omsorgspenger utbetalt i perioden fra og med 13. mars til og med 30. juni 2020 kan arbeidsgiver kreve refusjon for det antall dager som overstiger tre.</article> <article class="defaultP" margin-top="true">§ 4-5 første ledd skal lyde:</article><article class="legalP" id="kapittel-1-ledd-6">Trygden yter omsorgspenger etter en ventetid på til sammen ti dager for kalenderåret. For perioden fra og med 13. mars til og med 30. juni 2020 er ventetiden tre dager.</article> <article class="defaultP" margin-top="true">§ 6-1 skal lyde:</article><article class="futureLegalArticle" data-name="§6-1" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 6-1</span>. <span class="legalArticleTitle">Endringer</span></span><article class="legalP" id="kapittel-1-foreslåttparagraf-5-ledd-1">Departementet kan endre denne forskriften innenfor rammene av folketrygdloven § 25-16 andre ledd.</article></article> <article class="defaultP" margin-top="true">§ 6-2 nytt andre og tredje ledd skal lyde:</article><article class="legalP" id="kapittel-1-ledd-7">§ 2-3, § 2-6 og § 3-1 til § 3-5 oppheves 1. april 2021. § 4-1 oppheves 1. juli 2021.</article><article class="legalP" id="kapittel-1-ledd-8">Forskriften for øvrig oppheves 1. januar 2022.</article></section><section class="section" data-name="kapII" id="kapittel-2" data-lovdata-URL="LTI/forskrift/2020-12-18-2866/KAPITTEL_2"><h2 data-text-align="center">II</h2><ul class="defaultList"><li data-li-identifier="1." data-name="1."><article class="listArticle" id="kapittel-2-punkt-1"><article class="legalP" id="kapittel-2-punkt-1-ledd-1">Forskriften trer i kraft 1. januar 2021.</article></article></li><li data-li-identifier="2." data-name="2."><article class="listArticle" id="kapittel-2-punkt-2"><article class="legalP" id="kapittel-2-punkt-2-ledd-1">Medlemmer som er innvilget dagpenger etter § 2-3 annet ledd og § 2-6, kan også etter 31. mars 2021 motta dagpenger på de vilkårene som gjaldt ved innvilgelsen, men ikke ut over 31. desember 2021.</article></article></li><li data-li-identifier="3." data-name="3."><article class="listArticle" id="kapittel-2-punkt-3"><article class="legalP" id="kapittel-2-punkt-3-ledd-1">Ytelser som nevnt i § 3-6 kan inngå i beregningen av sykepengegrunnlag også etter at forskrift 20. mars 2020 nr. 368 er opphevet dersom dette grunnlaget skal fastsettes ut fra gjennomsnittlig inntekt over flere år.</article></article></li><li data-li-identifier="4." data-name="4."><article class="listArticle" id="kapittel-2-punkt-4"><article class="legalP" id="kapittel-2-punkt-4-ledd-1">§ 3-7 gis virkning fra 17. mars 2020.</article></article></li></ul></section></main></body></html>