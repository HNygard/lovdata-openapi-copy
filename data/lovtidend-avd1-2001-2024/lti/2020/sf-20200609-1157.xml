<!DOCTYPE html><html lang="no"><head><title>Midlertidig forskrift om tilskudd for å opprettholde hogstaktivitet i skogbruket 2020</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-06-09-1157</dd><dt class="dokid">DokumentID</dt><dd class="dokid">LTI/forskrift/2020-06-09-1157</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Avdeling for skog- og ressurspolitikk</li></ul></dd><dt class="dateInForce">I kraft fra</dt><dd class="dateInForce">2020-06-09 – 2020-12-31</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-05-27-31/§19</li></ul></dd><dt class="dateOfPublication">Kunngjort</dt><dd class="dateOfPublication">2020-06-09 15:30</dd><dt class="journalNumber">Journalnummer</dt><dd class="journalNumber">2020-0858</dd><dt class="titleShort">Korttittel</dt><dd class="titleShort">Midl. forskrift om tilskudd for å opprettholde hogstaktivitet i skogbruket 2020</dd><dt class="title">Tittel</dt><dd class="title">Midlertidig forskrift om tilskudd for å opprettholde hogstaktivitet i skogbruket 2020</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 9. juni 2020 med hjemmel i lov 27. mai 2005 nr. 31 om skogbruk (skogbrukslova) § 19.</dd><dt class="refid">RefID</dt><dd class="refid">forskrift/2020-06-09-1157</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig forskrift om tilskudd for å opprettholde hogstaktivitet i skogbruket 2020<ul class="tocSubUl"><li>§ 1. Formål</li><li>§ 2. Grunnvilkår</li><li>§ 3. Tilskudd til helmekanisert tynning</li><li>§ 4. Tilskudd til helmekaniserte drifter med høy driftskostnad</li><li>§ 5. Tilskudd til taubanedrift</li><li>§ 6. Søknad og saksbehandling</li><li>§ 7. Rapportering og utbetaling av tilskudd</li><li>§ 8. Klage</li><li>§ 9. Opplysningsplikt og kontroll</li><li>§ 10. Tilbakebetaling</li><li>§ 11. Ikrafttredelse og varighet</li></ul></li></ul></dd></dl></header><main class="documentBody" data-lovdata-URL="LTI/forskrift/2020-06-09-1157" id="dokument"><h1>Midlertidig forskrift om tilskudd for å opprettholde hogstaktivitet i skogbruket 2020</h1><article class="legalArticle" data-lovdata-URL="LTI/forskrift/2020-06-09-1157/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Tilskuddsordningen skal avhjelpe negative konsekvenser i skogbruket som følge av utbruddet av covid-19. Ordningen skal bidra til at skogeiere i økt grad sysselsetter skogsentreprenører med helmekanisk driftsutstyr eller taubane til å utføre skogsdrifter der det tas ut tømmersortimenter som det er avsetning for. Tiltakene skal være skogfaglig forsvarlige. Samtidig skal viktige miljøverdier knyttet til biologisk mangfold, landskap, friluftsliv og kulturminner i skogen ivaretas.</article></article><article class="legalArticle" data-lovdata-URL="LTI/forskrift/2020-06-09-1157/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Grunnvilkår</span></h2><article class="legalP" id="paragraf-2-ledd-1">Tilskudd etter denne forskriften kan gis til skogeiere som:<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">har mer enn 10 daa produktiv skog, og</article></article></li><li data-li-identifier="b." data-name="b."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">har gjennomført miljøregistreringer i hogstområde, jf. forskrift 4. februar 2004 nr. 449 om tilskudd til skogbruksplanlegging med miljøregistreringer. Ved hogst i område der slike registreringer enda ikke er gjennomførte, skal de føre-var-tiltakene som er nedfelt i Norsk PEFC Skogstandard legges til grunn.</article></article></li></ul></article><article class="legalP" id="paragraf-2-ledd-2">Tilskudd skal ikke gis til tiltak på skogareal som inngår i verneprosess eller der arealet omdisponeres til andre formål enn skogbruk.</article><article class="legalP" id="paragraf-2-ledd-3">Tilskudd skal ikke gis til tiltak som er påbegynt før 12. mai 2020.</article></article><article class="legalArticle" data-lovdata-URL="LTI/forskrift/2020-06-09-1157/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tilskudd til helmekanisert tynning</span></h2><article class="legalP" id="paragraf-3-ledd-1">Det kan gis tilskudd til tynning der det tas ut rundvirke eller energivirke.</article><article class="legalP" id="paragraf-3-ledd-2">Det kan gis inntil 75&#xa0;% tilskudd på den delen av driftskostnaden som overstiger 230 kr/fm<sup>3</sup> (fastmassekubikk) rundvirke eller energivirke, begrenset oppad til 120 kr/fm<sup>3</sup>. Kostnader til stubbebehandling mot rotråte kan inngå i tilskuddsgrunnlaget.</article></article><article class="legalArticle" data-lovdata-URL="LTI/forskrift/2020-06-09-1157/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilskudd til helmekaniserte drifter med høy driftskostnad</span></h2><article class="legalP" id="paragraf-4-ledd-1">Det kan gis tilskudd for helmekaniserte drifter med høye driftskostnader, herunder:<ul class="defaultList"><li data-li-identifier="a." data-name="a."><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">Vindfallhogst og annen hogst for å ivareta skoghygiene.</article></article></li><li data-li-identifier="b." data-name="b."><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">Ryddingshogst med miljømessig begrunnelse, knyttet til skjøtsel av utvalgte naturtyper eller utvalgte kulturlandskap i jordbruket.</article></article></li><li data-li-identifier="c." data-name="c."><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">Foryngelseshogst knyttet til skifte av treslag, der treslagsskifte har en klima- eller produksjonsmessig begrunnelse.</article></article></li><li data-li-identifier="d." data-name="d."><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">Foryngelseshogst i områder med lavt uttak av kubikkmasse pr. dekar, herunder lukkede hogster.</article></article></li><li data-li-identifier="e." data-name="e."><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">Foryngelseshogst med lang terrengtransport. Tiltaket skal i minst mulig grad redusere ressursgrunnlaget for framtidig veibygging.</article></article></li><li data-li-identifier="f." data-name="f."><article class="listArticle" id="paragraf-4-ledd-1-punkt-6"><article class="legalP" id="paragraf-4-ledd-1-punkt-6-ledd-1">Foryngelseshogst i bratt terreng eller i terreng med høy vanskelighetsgrad.</article></article></li><li data-li-identifier="g." data-name="g."><article class="listArticle" id="paragraf-4-ledd-1-punkt-7"><article class="legalP" id="paragraf-4-ledd-1-punkt-7-ledd-1">Foryngelseshogst med vekslende driftssystemer der transport skjer i flere etapper fram til leveringssted, eksempelvis lektertransport.</article></article></li><li data-li-identifier="h." data-name="h."><article class="listArticle" id="paragraf-4-ledd-1-punkt-8"><article class="legalP" id="paragraf-4-ledd-1-punkt-8-ledd-1">Kanthogst langs skogsveier og skogkanter mot innmark.</article></article></li></ul></article><article class="legalP" id="paragraf-4-ledd-2">Det kan gis inntil 75&#xa0;% tilskudd på den delen av driftskostnaden som overstiger 160 kr/fm<sup>3</sup>, begrenset oppad til 120 kr/fm<sup>3</sup>. Totale driftskostnader omfatter kostnad til hogst og transport fram til leveringssted ved bilvei. Kostnadene med eventuell manuell felling til hogstmaskin i bratt eller vanskelig terreng kan inngå i tilskuddsgrunnlaget. Kostnadene med eventuell graving av driftsveier skal ikke inngå i tilskuddsgrunnlaget. Graving av slike driftsveier skal gjennomføres så skånsomt som mulig og i samsvar med forskrift 28. mai 2015 nr. 550 om planlegging og godkjenning av landbruksveier.</article></article><article class="legalArticle" data-lovdata-URL="LTI/forskrift/2020-06-09-1157/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilskudd til taubanedrift</span></h2><article class="legalP" id="paragraf-5-ledd-1">Det kan gis tilskudd til utdrift av skogsvirke med taubane. Tilskudd etter denne forskriften kommer i tillegg til tilskudd som er gitt etter forskrift 4. februar 2004 nr. 447 om tilskudd til nærings- og miljøtiltak i skogbruket § 7.</article><article class="legalP" id="paragraf-5-ledd-2">Det kan gis inntil 60 kr/m<sup>3</sup> i ekstra tilskudd til slik taubanedrift.</article></article><article class="legalArticle" data-lovdata-URL="LTI/forskrift/2020-06-09-1157/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Søknad og saksbehandling</span></h2><article class="legalP" id="paragraf-6-ledd-1">Søknad skal sendes kommunen på søknadsskjema fastsatt av Landbruksdirektoratet. Kommunen utreder saken og gir en uttalelse til søknaden før saken oversendes fylkesmannen.</article><article class="legalP" id="paragraf-6-ledd-2">Fylkesmannen gir tilsagn om tilskudd. I tilsagnet skal det settes en øvre grense for tilskuddet. Dersom øvre grense for tilsagnet overskrides med mer enn 10&#xa0;% kan det søkes om tilleggstilskudd.</article></article><article class="legalArticle" data-lovdata-URL="LTI/forskrift/2020-06-09-1157/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Rapportering og utbetaling av tilskudd</span></h2><article class="legalP" id="paragraf-7-ledd-1">Utbetaling av tilskudd skjer på anmodning fra søker etter at tiltaket er gjennomført.</article><article class="legalP" id="paragraf-7-ledd-2">Utbetaling av tilskudd er betinget av at tilskuddsmottaker har dokumentert reell driftskostnad og antall fastmassekubikk framdrevet rundvirke eller energivirke. Utskrift fra hogstmaskin av volum framdrevet virke kan godkjennes som dokumentasjon. Nærmere krav om rapportering kan gis i vedtaksbrevet.</article><article class="legalP" id="paragraf-7-ledd-3">Siste frist for anmodning om sluttutbetaling er 30. november 2020. Tilskudd under 2000 kr utbetales ikke.</article></article><article class="legalArticle" data-lovdata-URL="LTI/forskrift/2020-06-09-1157/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Klage</span></h2><article class="legalP" id="paragraf-8-ledd-1">Vedtak fattet av fylkesmannen kan påklages til Landbruksdirektoratet etter lov 10. februar 1967 om behandlingsmåten i forvaltningssaker kapittel VI. Klagen skal sendes fylkesmannen.</article></article><article class="legalArticle" data-lovdata-URL="LTI/forskrift/2020-06-09-1157/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Opplysningsplikt og kontroll</span></h2><article class="legalP" id="paragraf-9-ledd-1">Søker av tilskudd plikter å gi alle opplysninger som kommunen og fylkesmannen finner nødvendig for å kunne forvalte ordningen.</article><article class="legalP" id="paragraf-9-ledd-2">Fylkesmannen fører kontroll med at utbetalinger av tilskudd er riktig. Søker plikter å utlevere all bokføring, korrespondanse og opptegnelser som vedkommer tilskuddet.</article></article><article class="legalArticle" data-lovdata-URL="LTI/forskrift/2020-06-09-1157/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tilbakebetaling</span></h2><article class="legalP" id="paragraf-10-ledd-1">Tilskuddet kan kreves tilbakebetalt helt eller delvis dersom det er gitt feil opplysninger som har dannet grunnlag for utbetaling av tilskuddet, eller der vilkårene for tilskuddet ikke overholdes.</article></article><article class="legalArticle" data-lovdata-URL="LTI/forskrift/2020-06-09-1157/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse og varighet</span></h2><article class="legalP" id="paragraf-11-ledd-1">Forskriften trer i kraft straks, og gjelder til og med 31. desember 2020.</article></article></main></body></html>