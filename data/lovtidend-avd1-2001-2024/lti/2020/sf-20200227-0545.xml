<!DOCTYPE html><html lang="no"><head><title>Forskrift om endring i forskrift om fagskoleutdanning ved fagskolen AOF Norge</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-02-27-545</dd><dt class="dokid">DokumentID</dt><dd class="dokid">LTI/forskrift/2020-02-27-545</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Studieforbundet AOF Norge</li></ul></dd><dt class="dateInForce">I kraft fra</dt><dd class="dateInForce">2020-04-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2017-04-04-446</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2018-06-08-28/§16</li><li>lov/2018-06-08-28/§21</li></ul></dd><dt class="dateOfPublication">Kunngjort</dt><dd class="dateOfPublication">2020-04-01 16:10</dd><dt class="journalNumber">Journalnummer</dt><dd class="journalNumber">2020-0452</dd><dt class="titleShort">Korttittel</dt><dd class="titleShort">Endr. i forskrift om fagskoleutdanning ved fagskolen AOF Norge</dd><dt class="title">Tittel</dt><dd class="title">Forskrift om endring i forskrift om fagskoleutdanning ved fagskolen AOF Norge</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret i Studieforbundet AOF Norge 27. februar 2020 med hjemmel i lov 8. juni 2018 nr. 28 om høyere yrkesfaglig fagskoleutdanning (fagskoleloven) § 16 og § 21.</dd><dt class="refid">RefID</dt><dd class="refid">forskrift/2020-02-27-545</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om fagskoleutdanning ved fagskolen AOF Norge<ul class="tocSubUl"><li>I<ul class="tocSubUl"><li>§ 2-4. Betinget opptak</li><li>§ 2-5. Rangering og rullerende opptak</li><li>§ 5-1. Fagskoleutdanninger med skikkethetsvurdering</li><li>§ 5-2. Skikkethetsansvarlige, vurdering av skikkethet og skikkethetsnemnd</li><li>§ 6-1. Enkeltvedtak</li><li>§ 6-2. Klagefrist</li><li>§ 6-3. Klagens form og innhold</li><li>§ 6-4. Hvor klagen rettes og adgangen til omgjøring</li><li>§ 6-5. Veiledning, hjelp og støtte</li><li>§ 6-6. Klageorgan</li><li>§ 7-1. Studiehåndbok</li><li>§ 7-2. Studentorgan</li><li>§ 7-3. Utestengning og bortvisning</li><li>§ 7-4. Politiattest</li><li>§ 7-5. Permisjon og avbrudd</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2020-02-27-545" id="dokument"><h1>Forskrift om endring i forskrift om fagskoleutdanning ved fagskolen AOF Norge</h1><section class="section" data-name="kapI" id="kapittel-1" data-lovdata-URL="LTI/forskrift/2020-02-27-545/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 4. april 2017 nr. 446 om fagskoleutdanning ved fagskolen AOF Norge gjøres følgende endringer:</article> <article class="defaultP" margin-top="true">§ 2-1 nytt fjerde ledd skal lyde:</article><article class="numberedLegalP" data-numerator="4" id="kapittel-1-nummer-1">(4) Styret kan fastsette spesielle opptakskrav til utdanninger.</article> <article class="defaultP" margin-top="true">§ 2-2 andre og tredje ledd skal lyde:</article><article class="numberedLegalP" data-numerator="2" id="kapittel-1-nummer-2">(2) Studieplanene og fagskolens nettside, gir informasjon om hvilke utdanningsprogram fra videregående opplæring som kreves for opptak til den enkelte utdanning.</article><article class="numberedLegalP" data-numerator="3" id="kapittel-1-nummer-3">(3) Søkere med annet morsmål enn norsk eller annet nordisk språk, må dokumentere kunnskaper i norsk tilsvarende minimum nivå B1 i Europarådets referanserammeverk for språk.</article> <article class="defaultP" margin-top="true">§ 2-3 fjerde, femte og nytt sjette ledd skal lyde:</article><article class="numberedLegalP" data-numerator="4" id="kapittel-1-nummer-4">(4) Opptak på bakgrunn av realkompetanse foretas etter en vurdering av søkerens dokumentasjon og eventuelt utfyllende informasjon. Vurdering baseres på kravene til opptak på grunnlag av formell kompetanse, jf. forskriftens § 2-2. Nærmere bestemmelser for opptak på bakgrunn av realkompetanse, fastsettes i studieplan til den enkelte utdanning.</article><article class="numberedLegalP" data-numerator="5" id="kapittel-1-nummer-5">(5) Søkere med annet morsmål enn norsk eller annet nordisk språk, må dokumentere kunnskaper i norsk tilsvarende minimum nivå B1 i Europarådets referanserammeverk for språk.</article><article class="numberedLegalP" data-numerator="6" id="kapittel-1-nummer-6">(6) Vedtak om opptak på bakgrunn av realkompetanse fattes av rektor etter innstilling fra administrasjonen. Vedtaket kan påklages.</article> <article class="defaultP" margin-top="true">Ny § 2-4 skal lyde:</article><article class="futureLegalArticle" data-name="§2-4" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 2-4</span>. <span class="legalArticleTitle">Betinget opptak</span></span><article class="numberedLegalP" data-numerator="1" id="kapittel-1-foreslåttparagraf-1-nummer-1">(1) Søkere som venter på å avlegge fag- eller svenneprøve kan få betinget opptak til utdanningene.</article><article class="numberedLegalP" data-numerator="2" id="kapittel-1-foreslåttparagraf-1-nummer-2">(2) Det må dokumenteres ved opptak at fag- eller svenneprøve skal avlegges i løpet av første semester.</article><article class="numberedLegalP" data-numerator="3" id="kapittel-1-foreslåttparagraf-1-nummer-3">(3) Studenten fremlegger dokumentasjon på bestått prøve i løpet av første semester.</article><article class="numberedLegalP" data-numerator="4" id="kapittel-1-foreslåttparagraf-1-nummer-4">(4) Dersom dokumentasjon på bestått prøve ikke foreligger innen utgangen av første semester, mister studenten studieplassen.</article><article class="numberedLegalP" data-numerator="5" id="kapittel-1-foreslåttparagraf-1-nummer-5">(5) Ved karaktergivende prøve/oppgave i første semester vil studenten ikke få denne vurdert dersom opptakskrav ikke er oppfylt.</article></article> <article class="defaultP" margin-top="true">Nåværende § 2-4 blir ny § 2-5 og skal lyde:</article><article class="futureLegalArticle" data-name="§2-5" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2-5</span>. <span class="legalArticleTitle">Rangering og rullerende opptak</span></span><article class="numberedLegalP" data-numerator="1" id="kapittel-1-foreslåttparagraf-2-nummer-1">(1) Fagskolen rangerer søkere som har kommet inn innen fastsatt frist.</article><article class="numberedLegalP" data-numerator="2" id="kapittel-1-foreslåttparagraf-2-nummer-2">(2) Dersom antall søkere til en utdanning overstiger antall studieplasser, vil søkerne tas opp etter rangering.</article><article class="numberedLegalP" data-numerator="3" id="kapittel-1-foreslåttparagraf-2-nummer-3">(3) Poengberegning gjøres i henhold til § 15–§ 17 i forskrift om høyere yrkesfaglig utdanning.</article><article class="numberedLegalP" data-numerator="4" id="kapittel-1-foreslåttparagraf-2-nummer-4">(4) Fagskolen benytter deretter rullerende opptak, og kvalifiserte søkere tas deretter opp til studiet fortløpende</article><article class="numberedLegalP" data-numerator="5" id="kapittel-1-foreslåttparagraf-2-nummer-5">(5) Ved fulltegnet studie, opprettes nummererte ventelister.</article><article class="numberedLegalP" data-numerator="6" id="kapittel-1-foreslåttparagraf-2-nummer-6">(6) Søkere som får tilbud om studieplass, må akseptere studieplassen ved å returnere undertegnet kontrakt innen oppgitt frist. Dersom fagskolen ikke har mottatt kontrakt innen oppgitt frist, kan studenten miste studieplassen.</article></article> <article class="defaultP" margin-top="true">§ 3-3 andre ledd skal lyde:</article><article class="numberedLegalP" data-numerator="2" id="kapittel-1-nummer-7">(2) Utgangspunktet for vurderinger om innpassing og fritak er læringsutbyttet for den aktuelle utdanningen eller det aktuelle emnet, og studiepoeng eller andre vurderinger av omfang, nivå og arbeidsbelastning. Dersom utdanningen eller emnet ikke inneholder læringsutbyttebeskrivelser, kan studenten dokumentere læringsutbytte gjennom studieplan eller lignende.</article> <article class="defaultP" margin-top="true">§ 4-1 første ledd bokstav f og ny bokstav g skal lyde:<ul class="defaultList"><li data-li-identifier="f." data-name="f."><article class="listArticle" id="kapittel-1-nummer-7-punkt-1"><article class="legalP" id="kapittel-1-nummer-7-punkt-1-ledd-1">Fag-, emne- og prosjektoppgaver</article></article></li><li data-li-identifier="g." data-name="g."><article class="listArticle" id="kapittel-1-nummer-7-punkt-2"><article class="legalP" id="kapittel-1-nummer-7-punkt-2-ledd-1">Praksis.</article></article></li></ul></article> <article class="defaultP" margin-top="true">§ 4-3 syvende ledd bokstav f, g og ny bokstav h skal lyde:<ul class="defaultList"><li data-li-identifier="f." data-name="f."><article class="listArticle" id="kapittel-1-nummer-7-punkt-3"><article class="legalP" id="kapittel-1-nummer-7-punkt-3-ledd-1">Omfang</article></article></li><li data-li-identifier="g." data-name="g."><article class="listArticle" id="kapittel-1-nummer-7-punkt-4"><article class="legalP" id="kapittel-1-nummer-7-punkt-4-ledd-1">Karakter(er)</article></article></li><li data-li-identifier="h." data-name="h."><article class="listArticle" id="kapittel-1-nummer-7-punkt-5"><article class="legalP" id="kapittel-1-nummer-7-punkt-5-ledd-1">Gradsbetegnelse.</article></article></li></ul></article> <article class="defaultP" margin-top="true">§ 4-5 første ledd skal lyde:</article><article class="numberedLegalP" data-numerator="1" id="kapittel-1-nummer-8">(1) Eksamenstidspunkt publiseres på fagskolens nettside eller læringsplattform i god tid før eksamenstidspunkt. Publisering på nettside og læringsplattform ansees også som skriftlig kunngjøring.</article> <article class="defaultP" margin-top="true">§ 4-5 tredje ledd skal lyde:</article><article class="numberedLegalP" data-numerator="3" id="kapittel-1-nummer-9">(3) Studenter som ikke ønsker å ta en eksamen de er oppmeldt til, må selv melde seg av eksamen innen fastsatte frister. En student som trekker seg under eksamen uten gyldig grunn jf. forskriftens § 4-7, eller unnlater å møte uten å ha meldt seg av eksamen innen fastsatte frister, betraktes som å ha fremstilt seg til eksamen.</article> <article class="defaultP" margin-top="true">§ 4-6 første og andre ledd skal lyde:</article><article class="numberedLegalP" data-numerator="1" id="kapittel-1-nummer-10">(1) Studenter som av medisinske- eller andre tungtveiende grunner mener seg berettiget til utvidet tid ved gjennomføring av eksamen, og/eller har behov for spesielle hjelpemidler/ hjelpetiltak, må søke om dette. Søknadsskjema finnes på fagskolens nettside eller læringsplattform og leveres i utfylt stand sammen med dokumentasjon senest tre uker før fastsatt dato før eksamen. Ved akutte skader eller sykdommer kan søknad sendes så snart som mulig etter at grunnen for søknaden er oppstått. Søknaden må dokumenteres med legeattest eller annen relevant dokumentasjon for den tungtveiende grunnen. Vedtak fattes av rektor etter innstilling fra administrasjonen og kan påklages.</article><article class="numberedLegalP" data-numerator="2" id="kapittel-1-nummer-11">(2) Student som har gyldig fravær fra hjemmeeksamen kan få forlenget frist. Det gis ikke forlengelse ut over 14 dager. Søknad om forlenget frist ved hjemmeeksamen sendes fagskolens administrasjon senest tre uker før fristen for levering. Dersom studenten ikke kan avlegge eksamen ved ny utsatt frist på grunn av gyldig fravær, må studenten likevel avlegge utsatt eksamen. Vedtak om forlenget frist fattes av rektor etter innstilling fra administrasjonen og kan påklages.</article> <article class="defaultP" margin-top="true">§ 4-8 andre ledd skal lyde:</article><article class="numberedLegalP" data-numerator="2" id="kapittel-1-nummer-12">(2) Kontinuasjon gjennomføres i all hovedsak samtidig med neste ordinære eksamen i faget/emnet. I de tilfeller hvor studentene må levere ny emneoppgave for å komme videre i utdanningsløpet, kan det gjøres unntak.</article> <article class="defaultP" margin-top="true">§ 4-9 tredje ledd skal lyde:</article><article class="numberedLegalP" data-numerator="3" id="kapittel-1-nummer-13">(3) Sensor skal normalt gi begrunnelsen innen to uker etter at studenten har bedt om denne. I begrunnelsen skal sensor gjøre rede for de generelle prinsippene som er lagt til grunn for bedømmelsen, samt den konkrete bedømmelsen av studentens prestasjon.</article> <article class="defaultP" margin-top="true">§ 4-10 tredje ledd skal lyde:</article><article class="numberedLegalP" data-numerator="3" id="kapittel-1-nummer-14">(3) Den lokale klagenemnden behandler klager etter dette kapitlet. Klagen skal være saksbehandlet og melding om vedtak i klagesaken meddelt studenten innen tre uker etter mottatt klage. Klageren har krav på et begrunnet svar. Et vedtak i lokal klagenemnd er endelig og kan ikke påklages videre.</article> <article class="defaultP" margin-top="true">Kapittel 5 skal lyde:</article><span class="futuretitle" id="kapittel-1-foreslåttittel-1">5. Skikkethet</span><article class="futureLegalArticle" data-name="§5-1" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 5-1</span>. <span class="legalArticleTitle">Fagskoleutdanninger med skikkethetsvurdering</span></span><article class="numberedLegalP" data-numerator="1" id="kapittel-1-foreslåttparagraf-3-nummer-1">(1) I alle fagskoleutdanninger med krav om politiattest, skal det også foretas en løpende skikkethetsvurdering av studentene.</article><article class="numberedLegalP" data-numerator="2" id="kapittel-1-foreslåttparagraf-3-nummer-2">(2) Skikkethetsvurderingen skal avdekke om studenten kan utøve fare for liv, helse, rettigheter eller sikkerhet til barn, unge eller voksne i sårbare situasjoner.</article><article class="numberedLegalP" data-numerator="3" id="kapittel-1-foreslåttparagraf-3-nummer-3">(3) Skikkethetsvurdering gjøres løpende gjennom hele studiet, av alle som er i kontakt med studentene. Det gjøres i tillegg en skikkethetsvurdering ved sluttvurdering av praksis.</article></article><article class="futureLegalArticle" data-name="§5-2" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 5-2</span>. <span class="legalArticleTitle">Skikkethetsansvarlige, vurdering av skikkethet og skikkethetsnemnd</span></span><article class="numberedLegalP" data-numerator="1" id="kapittel-1-foreslåttparagraf-4-nummer-1">(1) Ved tvil om en student er skikket, sendes tvilsmelding til fagskolens administrasjon og fagskolens skikkehetsansvarlig.</article><article class="numberedLegalP" data-numerator="2" id="kapittel-1-foreslåttparagraf-4-nummer-2">(2) Behandling av tvilsmelding gjøres i henhold til § 34–§ 36 i forskrift om høyere yrkesfaglig utdanning.</article><article class="numberedLegalP" data-numerator="3" id="kapittel-1-foreslåttparagraf-4-nummer-3">(3) Skolen har skikkethetsnemnd med studentrepresentant</article><article class="numberedLegalP" data-numerator="4" id="kapittel-1-foreslåttparagraf-4-nummer-4">(4) Rektor er fagskolens skikkethetsansvarlig og den som innstiller til skikkethetsnemnda.</article><article class="numberedLegalP" data-numerator="5" id="kapittel-1-foreslåttparagraf-4-nummer-5">(5) Fagskolens klagenemnd fatter endelig vedtak i skikkethetsvurdering</article><article class="numberedLegalP" data-numerator="6" id="kapittel-1-foreslåttparagraf-4-nummer-6">(6) Informasjon om skikkethetsvurdering er tilgjengelig på skolens læringsplattform</article></article> <article class="defaultP" margin-top="true">Kapittel 6 skal lyde:</article><span class="futuretitle" id="kapittel-1-foreslåttittel-2">6. Generelle regler om enkeltvedtak og klagerett</span><article class="futureLegalArticle" data-name="§6-1" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 6-1</span>. <span class="legalArticleTitle">Enkeltvedtak</span></span><article class="numberedLegalP" data-numerator="1" id="kapittel-1-foreslåttparagraf-5-nummer-1">(1) Studenten har klagerett på alle enkeltvedtak fattet av fagskolen jf. forvaltningsloven § 2 bokstav b og § 28.</article><article class="numberedLegalP" data-numerator="2" id="kapittel-1-foreslåttparagraf-5-nummer-2">(2) Alle enkeltvedtak skal være skriftlige og inneholde en begrunnelse for vedtaket. Dersom begrunnelsen likevel ikke skulle foreligge sammen med vedtaket, kan studenten be om en begrunnelse.</article><article class="numberedLegalP" data-numerator="3" id="kapittel-1-foreslåttparagraf-5-nummer-3">(3) Enkeltvedtaket skal inneholde informasjon om klageretten, klagefrist, klageinstans og fremgangsmåte ved klage, samt retten til å se sakens dokumenter jf. forvaltningsloven § 18.</article></article><article class="futureLegalArticle" data-name="§6-2" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 6-2</span>. <span class="legalArticleTitle">Klagefrist</span></span><article class="numberedLegalP" data-numerator="1" id="kapittel-1-foreslåttparagraf-6-nummer-1">(1) Klagefrist på alle enkeltvedtak er tre uker løpende fra det tidspunkt studenten mottok vedtaket.</article><article class="numberedLegalP" data-numerator="2" id="kapittel-1-foreslåttparagraf-6-nummer-2">(2) Dersom studenten har bedt om en begrunnelse for vedtaket, gjelder klagefristen fra begrunnelsen er mottatt.</article></article><article class="futureLegalArticle" data-name="§6-3" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 6-3</span>. <span class="legalArticleTitle">Klagens form og innhold</span></span><article class="numberedLegalP" data-numerator="1" id="kapittel-1-foreslåttparagraf-7-nummer-1">(1) Klagen må være skriftlig og inneholde informasjon om det vedtaket det klages på, og de endringer som ønskes i vedtaket.</article><article class="numberedLegalP" data-numerator="2" id="kapittel-1-foreslåttparagraf-7-nummer-2">(2) Klagen må være undertegnet og datert.</article><article class="numberedLegalP" data-numerator="3" id="kapittel-1-foreslåttparagraf-7-nummer-3">(3) Klagen bør være begrunnet.</article></article><article class="futureLegalArticle" data-name="§6-4" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 6-4</span>. <span class="legalArticleTitle">Hvor klagen rettes og adgangen til omgjøring</span></span><article class="numberedLegalP" data-numerator="1" id="kapittel-1-foreslåttparagraf-8-nummer-1">(1) Klagen rettes til den instans som har fattet vedtaket.</article><article class="numberedLegalP" data-numerator="2" id="kapittel-1-foreslåttparagraf-8-nummer-2">(2) Når vedtaket påklages har fagskolen plikt til å foreta de undersøkelser klagen gir grunn til. Fagskolen kan oppheve eller endre vedtaket dersom den finner klagen begrunnet.</article><article class="numberedLegalP" data-numerator="3" id="kapittel-1-foreslåttparagraf-8-nummer-3">(3) Dersom fagskolen ikke finner grunn til å oppheve eller endre vedtaket, sendes klagen til klageinstansen sammen med fagskolens syn på klagen.</article></article><article class="futureLegalArticle" data-name="§6-5" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 6-5</span>. <span class="legalArticleTitle">Veiledning, hjelp og støtte</span></span><article class="legalP" id="kapittel-1-foreslåttparagraf-9-ledd-1">Studenten har rett til å få hjelp fra fagskolens administrasjon til å utforme og å inngi klagen.</article></article><article class="futureLegalArticle" data-name="§6-6" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 6-6</span>. <span class="legalArticleTitle">Klageorgan</span></span><article class="numberedLegalP" data-numerator="1" id="kapittel-1-foreslåttparagraf-10-nummer-1">(1) Fagskolen skal opprette en lokal klagenemnd som oppfyller vilkårene i fagskoleloven § 20.</article><article class="numberedLegalP" data-numerator="2" id="kapittel-1-foreslåttparagraf-10-nummer-2">(2) Den lokale klagenemnden behandler alle klager over enkeltvedtak fattet av fagskolen og saker etter fagskoleloven § 23 til § 27.</article><article class="numberedLegalP" data-numerator="3" id="kapittel-1-foreslåttparagraf-10-nummer-3">(3) Den lokale klagenemndens vedtak etter fagskoleloven § 24 til § 27 kan påklages til Nasjonalt klageorgan for fagskoleutdanning.</article></article> <article class="defaultP" margin-top="true">Nytt kapittel 7 skal lyde:</article><span class="futuretitle" id="kapittel-1-foreslåttittel-3">7. Øvrige bestemmelser</span><article class="futureLegalArticle" data-name="§7-1" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 7-1</span>. <span class="legalArticleTitle">Studiehåndbok</span></span><article class="legalP" id="kapittel-1-foreslåttparagraf-11-ledd-1">Fagskolen skal utarbeide en utfyllende studiehåndbok. Studiehåndboken må ikke stride mot Fagskoleloven med tilhørende forskrifter.</article></article><article class="futureLegalArticle" data-name="§7-2" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 7-2</span>. <span class="legalArticleTitle">Studentorgan</span></span><article class="legalP" id="kapittel-1-foreslåttparagraf-12-ledd-1">Fagskolen skal legge til rette for at studentorgan kan opprettes jf. fagskoleloven § 14.</article></article><article class="futureLegalArticle" data-name="§7-3" id="kapittel-1-foreslåttparagraf-13"><span class="futureLegalArticleHeader"><span class="legalArticleValue">§ 7-3</span>. <span class="legalArticleTitle">Utestengning og bortvisning</span></span><article class="numberedLegalP" data-numerator="1" id="kapittel-1-foreslåttparagraf-13-nummer-1">(1) En student som på tross av skriftlig advarsel fra fagskolen, gjentatte ganger opptrer på en måte som virker grovt forstyrrende for medstudenters arbeid, eller for virksomheten ved fagskolen ellers, kan etter vedtak av lokal klagenemnd bortvises fra fagskolen i inntil ett år.</article><article class="numberedLegalP" data-numerator="2" id="kapittel-1-foreslåttparagraf-13-nummer-2">(2) Hvis en student på tross av skriftlig advarsel fra fagskolen ikke etterkommer et vedtak om bortvisning, kan lokal klagenemnd vedta å utestenge studenten fra utdanningen i inntil et år.</article><article class="numberedLegalP" data-numerator="3" id="kapittel-1-foreslåttparagraf-13-nummer-3">(3) Lokal klagenemnd kan vedta at en student som har skapt fare for liv eller helse, eller har opptrådt grovt usømmelig overfor, noen som studenten har møtt i forbindelse med undervisning eller praksisopplæring, skal utestenges fra fagskoleutdanning med klinisk undervisning og praksisstudier og fratas retten til å gå opp til eksamen i slik utdanning ved fagskolen i inntil tre år. Det samme gjelder dersom en student har brutt lovfestet taushetsplikt.</article><article class="numberedLegalP" data-numerator="4" id="kapittel-1-foreslåttparagraf-13-nummer-4">(4) Lokal klagenemnd kan vedta at en student som har benyttet et falskt vitnemål, andre falske dokumenter eller annen form for uredelig opptreden som nevnt i fagskolelovens § 25, eller som har fusket eller forsøkt å fuske som nevnt i fagskolelovens § 20 fjerde ledd, skal utestenges fra all utdanning ved fagskolen og fratas retten til å gå opp til eksamen ved fagskolen i inntil ett år. Tilsvarende gjelder for en student som forsettlig har medvirket.</article><article class="numberedLegalP" data-numerator="5" id="kapittel-1-foreslåttparagraf-13-nummer-5">(5) Et vedtak om å bortvise eller utestenge en student treffes av lokal klagenemnd. En student har rett til å uttale seg før det treffes vedtak i en sak om bortvisning eller utestengning.</article><article class="numberedLegalP" data-numerator="6" id="kapittel-1-foreslåttparagraf-13-nummer-6">(6) Vedtak om bortvisning og utvisning kan påklages til Nasjonalt klageorgan for fagskoleutdanning.</article></article><article class="futureLegalArticle" data-name="§7-4" id="kapittel-1-foreslåttparagraf-14"><span class="futureLegalArticleHeader"><span class="legalArticleValue">§ 7-4</span>. <span class="legalArticleTitle">Politiattest</span></span><article class="numberedLegalP" data-numerator="1" id="kapittel-1-foreslåttparagraf-14-nummer-1">(1) For opptak til enkeltutdanninger jf. fagskolelovens § 27 kreves fremlagt politiattest jf. politiregisterloven § 39 (1).</article><article class="numberedLegalP" data-numerator="2" id="kapittel-1-foreslåttparagraf-14-nummer-2">(2) Søkere og studenter informeres om eventuelt krav om politiattest i informasjon om studiet og studieplan for den enkelte fagskoleutdanning.</article><article class="numberedLegalP" data-numerator="3" id="kapittel-1-foreslåttparagraf-14-nummer-3">(3) Et vedtak om at studenten skal nektes retten til å delta i klinisk undervisning eller praksisopplæring fattes av lokal klagenemnd. Vedtaket kan påklages til Nasjonal klagenemnd for fagskoleutdanning.</article><article class="numberedLegalP" data-numerator="4" id="kapittel-1-foreslåttparagraf-14-nummer-4">(4) Ved fremleggelse av politiattest med merknad, følges saksbehandling i henhold til § 23–§ 25 i forskrift om høyere yrkesfaglig utdanning.</article></article><article class="futureLegalArticle" data-name="§7-5" id="kapittel-1-foreslåttparagraf-15"><span class="futureLegalArticleHeader"><span class="legalArticleValue">§ 7-5</span>. <span class="legalArticleTitle">Permisjon og avbrudd</span></span><article class="numberedLegalP" data-numerator="1" id="kapittel-1-foreslåttparagraf-15-nummer-1">(1) Ved spesielle forhold som for eksempelvis sykdom, graviditet og fødsel hos student eller sykdom/død i nær familie, kan en student få permisjon fra studiet. Søknad med dokumentasjon, fremmes skriftlig til fagskolens administrasjon.</article><article class="numberedLegalP" data-numerator="2" id="kapittel-1-foreslåttparagraf-15-nummer-2">(2) Vedtak fattes av rektor etter innstilling fra administrasjonen og kan påklages.</article><article class="numberedLegalP" data-numerator="3" id="kapittel-1-foreslåttparagraf-15-nummer-3">(3) Ved tiltredelse i studiet etter permisjon, vil studenten tre inn i studiet etter sist fullførte emne.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2020-02-27-545/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft ved publisering på Lovdata.</article></section></main></body></html>