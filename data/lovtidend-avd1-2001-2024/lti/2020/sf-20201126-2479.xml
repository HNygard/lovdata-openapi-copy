<!DOCTYPE html><html lang="no"><head><title>Forskrift om satser mv. til bruk for skattefastsetting for 2020</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-11-26-2479</dd><dt class="dokid">DokumentID</dt><dd class="dokid">LTI/forskrift/2020-11-26-2479</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="subunit">Etat</dt><dd class="subunit"><ul><li>Skattedirektoratet</li></ul></dd><dt class="dateInForce">I kraft fra</dt><dd class="dateInForce">2020-11-26, med virkning for inntektsåret 2020</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2016-05-27-14/§9-8</li><li>forskrift/2016-09-16-1067</li></ul></dd><dt class="dateOfPublication">Kunngjort</dt><dd class="dateOfPublication">2020-11-27 15:45</dd><dt class="journalNumber">Journalnummer</dt><dd class="journalNumber">2020-1643</dd><dt class="titleShort">Korttittel</dt><dd class="titleShort">Satsforskriften 2020</dd><dt class="title">Tittel</dt><dd class="title">Forskrift om satser mv. til bruk for skattefastsetting for 2020</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Skattedirektoratet 26. november 2020 med hjemmel lov 27. mai 2016 nr. 14 om skatteforvaltning (skatteforvaltningsloven) § 9-8, jf. delegeringsvedtak 16. september 2016 nr. 1067.</dd><dt class="refid">RefID</dt><dd class="refid">forskrift/2020-11-26-2479</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om satser mv. til bruk for skattefastsetting for 2020<ul class="tocSubUl"><li>§ 1. Kostbesparelse</li><li>§ 2. Godtgjørelse til kost og losji ved yrkes-/tjenestereiser eller arbeidsopphold med overnatting – innenlands og utenlands</li><li>§ 3. Kost på yrkes-/tjenestereiser uten overnatting</li><li>§ 4. Kilometergodtgjørelse utbetalt etter kilometersatser for bruk av privat bil mv.</li><li>§ 5. Særregler ved fastsetting av fordel ved privat bruk av arbeidsgivers bil</li><li>§ 6. Fordel ved fri kost og losji når fordelen ikke er fastsatt etter tariff</li><li>§ 7. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2020-11-26-2479" id="dokument"><h1>Forskrift om satser mv. til bruk for skattefastsetting for 2020</h1><article class="legalArticle" data-lovdata-URL="LTI/forskrift/2020-11-26-2479/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Kostbesparelse</span></h2><article class="legalP" id="paragraf-1-ledd-1">Har arbeidstakeren under pendleropphold fri kost eller får kost dekket etter regning, verdsettes kostbesparelsen til kr 91 per døgn. Er arbeidstakerens kost dekket etter regning eller ved administrativ forpleining på yrkes-/tjenestereise, skal det ikke gjøres tillegg for kostbesparelsen. Der satsene under § 2 anvendes, skal det ikke gjøres tillegg for kostbesparelse, da dette er tatt hensyn til i satsene.</article></article><article class="legalArticle" data-lovdata-URL="LTI/forskrift/2020-11-26-2479/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Godtgjørelse til kost og losji ved yrkes-/tjenestereiser eller arbeidsopphold med overnatting – innenlands og utenlands</span></h2><article class="legalP" id="paragraf-2-ledd-1">Når godtgjørelse for kost på yrkes-/tjenestereiser med overnatting eller arbeidsopphold utenfor hjemmet er utbetalt med inntil:<ul class="defaultList"><li><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">kr 589 per døgn for skattepliktige som har bodd på hotell mv., og eskattepliktig i tillegg selv betaler frokosten eller</article></article></li><li><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">kr 164 per døgn for skattepliktige som har bodd på pensjonat eller hybel/brakke uten kokemuligheter,</article></article></li></ul><p class="leddfortsettelse">kan det med de reservasjoner som følger nedenfor, legges til grunn at godtgjørelsen ikke har gitt noe overskudd. Godtgjørelse etter disse satsene anses bare medgått fullt ut når skattepliktig kan legitimere å ha bodd på hotell, pensjonat eller hybel/brakke uten kokemuligheter.</p></article><article class="legalP" id="paragraf-2-ledd-2">Godtgjørelse for kost på yrkes-/tjenestereise med overnatting kan utbetales med kr 91 per døgn uten at dette gir overskudd, når skattepliktige har bodd på hybel/brakke med kokemuligheter eller har overnattet privat.</article><article class="legalP" id="paragraf-2-ledd-3">For reiser som varer ut over hele døgn (påbegynt døgn) anses kostgodtgjørelse etter tilsvarende sats som for siste overnattingssted ikke å gi overskudd.</article><article class="legalP" id="paragraf-2-ledd-4">Forutsetningen er at skattepliktige må dekke de reelle kostnader til kost selv, uten subsidiering mv. fra arbeidsgiver eller annen oppdragsgiver. Tillegg for kostbesparelse er inkludert i alle satsene ovenfor.</article><article class="legalP" id="paragraf-2-ledd-5">Får skattepliktig i tillegg dekket ett eller flere måltider, må den skattefrie godtgjørelsen reduseres med 20 prosent for frokost, 30 prosent for lunsj og 50 prosent for middag (beløpene skal rundes av til nærmeste hele krone).</article><article class="legalP" id="paragraf-2-ledd-6">Skattepliktige som har rett på skattefri godtgjørelse og som kan dokumentere høyere kostnader til kost enn fastsatt sats for sannsynliggjort bosted, kan i stedet få dekket disse kostnadene. Med dokumentasjon menes kvitteringer, bilag og lignende.</article><article class="legalP" id="paragraf-2-ledd-7">Nattillegg utbetalt i samsvar med bestemmelser i statens reiseregulativ (særavtale eller tariffavtale) for yrkes-/tjenestereiser med inntil kr 435 per døgn og i samsvar med legitimasjonskrav i skattebetalingsforskriften 21. desember 2007 nr. 1766 § 5-6-12 fjerde ledd, unntatt opplysning om navn og adresse på overnattingssted eller utleier, anses ikke å ha gitt skattepliktig overskudd. Det samme gjelder for skattepliktig som er på rutinemessig fast tjenesteoppdrag, hvor reisen medfører overnatting, og nattillegg er utbetalt i samsvar med bestemmelser i statens reiseregulativ (særavtale eller tariffavtale). Utbetales et høyere beløp enn dokumenterte losjiutgifter, vil merutbetalingen være skattepliktig.</article><article class="legalP" id="paragraf-2-ledd-8">Skattepliktige må på forespørsel kunne fremlegge kvitteringer/bilag for kostnadene i samsvar med Skattedirektoratets forskrift 22. november 1999 nr. 1160 § 6-13 om krav til legitimasjon vedrørende fradrag for merkostnader til kost og losji ved arbeidsopphold utenfor hjemmet.</article></article><article class="legalArticle" data-lovdata-URL="LTI/forskrift/2020-11-26-2479/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Kost på yrkes-/tjenestereiser uten overnatting</span></h2><article class="legalP" id="paragraf-3-ledd-1">Godtgjørelse til dekning av merkostnader til kost på yrkes-/tjenestereiser på minst 15 km fra reisens utgangspunkt uten overnatting utbetalt med inntil<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">kr 200 for reiser fra og med 6 timer og til og med 12 timer</article></article></li><li data-li-identifier="b." data-name="b."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">kr 400 for reiser over 12 timer</article></article></li></ul><p class="leddfortsettelse">anses ikke å gi skattepliktig overskudd. Overstiger godtgjørelsen satsene, vil merutbetalingen utgjøre et skattepliktig overskudd med mindre full kostnadsdokumentasjon framlegges.</p></article><article class="legalP" id="paragraf-3-ledd-2">Får skattepliktig i tillegg dekket ett eller flere måltider, må den skattefrie godtgjørelsen reduseres med 20 prosent for frokost, 30 prosent for lunsj og 50 prosent for middag (beløpene skal rundes av til nærmeste hele krone).</article></article><article class="legalArticle" data-lovdata-URL="LTI/forskrift/2020-11-26-2479/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kilometergodtgjørelse utbetalt etter kilometersatser for bruk av privat bil mv.</span></h2><article class="legalP" id="paragraf-4-ledd-1">Når bilgodtgjørelse er utbetalt med inntil kr 3,50 per km, kan det legges til grunn at godtgjørelsen ikke har gitt noe skattepliktig overskudd. Satsen gjelder ved yrkeskjøring med privat bil, også el-bil. Satsen gjelder i Norge og i utlandet og uansett kjørelengde.</article><article class="legalP" id="paragraf-4-ledd-2">Kravene til legitimasjon i skattebetalingsforskriften 21. desember 2007 nr. 1766 § 5-6-12 sjette ledd, om fritak for forskuddstrekk, gis tilsvarende anvendelse ved skattefastsettingen.</article><article class="legalP" id="paragraf-4-ledd-3">Har skattepliktige fått tillegg for passasjerer, økes den skattefrie satsen ovenfor med kr 1,00 per km per passasjer. Når skattepliktige har fått særskilt tillegg for kjøring på skogs- og anleggsvei, økes satsen med kr 1,00 per km. Mottas godtgjørelse for å ta med seg utstyr og materiell som på grunn av vekt og/eller beskaffenhet for øvrig ikke er naturlig å plassere i bagasjerom eller på takgrind, økes satsen med kr 1,00 per km (f.eks. tilhenger).</article><article class="legalP" id="paragraf-4-ledd-4">En skattepliktig som kjører minst 6&#xa0;000 km i tjenesten årlig, kan legge regnskapet til grunn ved fastsettingen. Samme fastsettingsmetode må da fastholdes for en og samme bil, bl.a. av hensyn til avskrivninger og den skattemessige behandling ved salg mv., med mindre det gjennomføres uttaksbeskatning.</article><article class="legalP" id="paragraf-4-ledd-5">Underskudd på godtgjørelse for bruk av bil kan føres til fradrag for yrkesbil hvor fastsettingen skjer etter regnskap. Ved bruk av privatbil i yrket (under 6&#xa0;000 km), vil differanse som oppstår når godtgjørelsen utgjør et mindre beløp enn et fradrag beregnet etter en sats på kr 3,50 per km i yrket, også komme til fradrag.</article><article class="legalP" id="paragraf-4-ledd-6">Ved bruk av motorbåt til yrkeskjøring, kan en sats på kr 7,50 per km benyttes. Ved bruk av snøscooter og ATV kan en sats på kr 7,50 per km benyttes. Ved bruk av tung motorsykkel (over 125 ccm), kan en sats på kr 2,95 per km benyttes. Ved bruk av moped eller lett motorsykkel (opp til 125 ccm) og andre motoriserte fremkomstmidler kan en sats på kr 2,00 per km benyttes.</article></article><article class="legalArticle" data-lovdata-URL="LTI/forskrift/2020-11-26-2479/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Særregler ved fastsetting av fordel ved privat bruk av arbeidsgivers bil</span></h2><article class="legalP" id="paragraf-5-ledd-1">Fastsetting av fordel ved privat bruk av arbeidsgivers bil baseres på listepris etter standardreglene i skatteloven § 5-13 og forskrift 19. november 1999 nr. 1158 til utfylling og gjennomføring mv. av skatteloven § 5-13.</article><article class="legalP" id="paragraf-5-ledd-2">I særlige tilfeller hvor listeprisen klart ikke står i forhold til fordelen ved den private bruk, kan fordelen fastsettes ved skjønn, jf. forskrift 19. november 1999 nr. 1158 til utfylling og gjennomføring mv. av skatteloven § 5-13-5 annet ledd.</article><article class="legalP" id="paragraf-5-ledd-3">Er vilkårene oppfylt ved at standardfordelen basert på listepris blir for høy, og firmabilordningen varer hele året, skal den skjønnsmessige fordelen settes til kr 56&#xa0;000.</article><article class="legalP" id="paragraf-5-ledd-4">Dersom standardfordelen basert på listepris blir for lav, kan man ved fastsettingen av fordelen benytte en hjelpestørrelse som multipliseres med den/de relevante prosentsatsen(e) i standardreglene nevnt i første ledd. Ved fastsettingen av fordelen kan man normalt benytte markedsverdien som hjelpestørrelse.</article><article class="legalP" id="paragraf-5-ledd-5">Ved privat bruk av arbeidsgivers bil som faller utenfor standardreglene iht. forskrift 19. november 1999 nr. 1158 til utfylling og gjennomføring mv. av skatteloven § 5-13-1 annet ledd, beregnes fordelen etter en sats på kr 3,40 per km. Denne satsen brukes både for arbeidsreiser og for annen privatkjøring med unntak av arbeidsreiser og besøksreiser som overstiger 4&#xa0;000 km. Overstiger arbeidsreisene/besøksreisene 4&#xa0;000 km til sammen i inntektsåret, brukes en sats på kr 1,50 per km for overskytende antall kilometer med slik kjøring.</article><article class="legalP" id="paragraf-5-ledd-6">Regler og satser for verdsettelse av fordel for varebil klasse 2 og lastebil med totalvekt under 7&#xa0;501 kg følger av forskrift 19. november 1999 nr. 1158 til utfylling og gjennomføring mv. av skatteloven § 5-13-1 fjerde ledd og forskrift 22. november 1999 nr. 1160 fastsatt av Skattedirektoratet til utfylling og gjennomføring mv. av skatteloven § 5-13-1. Beregning av skattemessig fordel av privat bruk utføres enten ved bruk av sjablongmetoden (med bunnfradrag) eller etter kilometersats (individuell verdsettelse). Satsen for individuell verdsettelse følger av forskrift 22. november 1999 nr. 1160 fastsatt av Skattedirektoratet til utfylling og gjennomføring mv. av skatteloven § 5-13-2.</article></article><article class="legalArticle" data-lovdata-URL="LTI/forskrift/2020-11-26-2479/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Fordel ved fri kost og losji når fordelen ikke er fastsatt etter tariff</span></h2><article class="legalP" id="paragraf-6-ledd-1">Den skattepliktige fordelen ved helt eller delvis fri kost og losji fastsettes etter følgende satser: <table><tbody><tr><td data-text-align="left" data-vertical-align="top">Fritt opphold (kost og losji)</td><td data-text-align="left" data-vertical-align="top">kr 128 per dag</td></tr><tr><td data-text-align="left" data-vertical-align="top">Fri kost (alle måltider)</td><td data-text-align="left" data-vertical-align="top">kr 91 per dag</td></tr><tr><td data-text-align="left" data-vertical-align="top">Fri kost (to måltider)</td><td data-text-align="left" data-vertical-align="top">kr 71 per dag</td></tr><tr><td data-text-align="left" data-vertical-align="top">Fri kost (ett måltid)</td><td data-text-align="left" data-vertical-align="top">kr 47 per dag</td></tr><tr><td data-text-align="left" data-vertical-align="top">Fritt losji (eget eller delt rom)</td><td data-text-align="left" data-vertical-align="top">kr 37 per dag</td></tr></tbody></table></article><article class="legalP" id="paragraf-6-ledd-2">Det skal bare regnes med det antall dager som arbeidstakeren faktisk mottar slike ytelser.</article></article><article class="legalArticle" data-lovdata-URL="LTI/forskrift/2020-11-26-2479/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse</span></h2><article class="legalP" id="paragraf-7-ledd-1">Forskriften trer i kraft straks med virkning for inntektsåret 2020.</article></article></main></body></html>