<!DOCTYPE html><html lang="no"><head><title>Vedtak om dispensasjon for nøkkelpersonell med kritiske samfunnsfunksjoner i ekombransjen</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-03-13-361</dd><dt class="dokid">DokumentID</dt><dd class="dokid">LTI/forskrift/2020-03-13-361</dd><dt class="ministry">Departement</dt><dd class="ministry"><ul><li>Kommunal- og moderniseringsdepartementet</li></ul></dd><dt class="subunit">Etat</dt><dd class="subunit"><ul><li>Avd. for IT- og forvaltningspolitikk</li></ul></dd><dt class="dateInForce">I kraft fra</dt><dd class="dateInForce">2020-03-13</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1994-08-05-55/§4-1</li><li>lov/2003-07-04-83/§2-10</li></ul></dd><dt class="dateOfPublication">Kunngjort</dt><dd class="dateOfPublication">2020-03-20 15:00</dd><dt class="journalNumber">Journalnummer</dt><dd class="journalNumber">2020-0329</dd><dt class="titleShort">Korttittel</dt><dd class="titleShort">Vedtak om disp. for nøkkelpersonell med kritiske samfunnsfunksjoner i ekombransjen (koronavirus)</dd><dt class="title">Tittel</dt><dd class="title">Vedtak om dispensasjon for nøkkelpersonell med kritiske samfunnsfunksjoner i ekombransjen</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kommunal- og moderniseringsdepartementet 13. mars 2020 med hjemmel i lov 5. august 1994 nr. 55 om vern mot smittsomme sykdommer § 4-1 andre ledd og lov 4. juli 2003 nr. 83 om elektronisk kommunikasjon (ekomloven) § 2-10 første ledd.</dd><dt class="refid">RefID</dt><dd class="refid">forskrift/2020-03-13-361</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Vedtak om dispensasjon for nøkkelpersonell med kritiske samfunnsfunksjoner i ekombransjen</li></ul></dd></dl></header><main class="documentBody" data-lovdata-URL="LTI/forskrift/2020-03-13-361" id="dokument"><h1>Vedtak om dispensasjon for nøkkelpersonell med kritiske samfunnsfunksjoner i ekombransjen</h1><article class="legalP" id="ledd-1">Kommunal- og moderniseringsdepartementet viser til vedtak fra Helsedirektoratet etter lov om vern mot smittsomme sykdommer § 4-1 annet ledd om karantene (isolering) etter reiser utenfor Norden. Det følger av vedtaket for å stoppe spredning av covid-19 at<ul class="defaultList"><li data-li-identifier="1)" data-name="1)"><article class="listArticle" id="ledd-1-punkt-1"><article class="legalP" id="ledd-1-punkt-1-ledd-1">alle som ankommer Norge etter reiser utenfor Norden ilegges karantene (isolering) i 14 dager etter ankomst og</article></article></li><li data-li-identifier="2)" data-name="2)"><article class="listArticle" id="ledd-1-punkt-2"><article class="legalP" id="ledd-1-punkt-2-ledd-1">alle som ankommer Norge etter reiser utenfor Norden ilegges karantene (isolering) ved symptomer som forkjølelse, feber og/eller tungpustethet. Isoleringen varer i minst 7 dager etter symptomfrihet.</article></article></li></ul></article><article class="legalP" id="ledd-2">Restriksjonene omfatter også reisende til Norge via nordiske land, etter opphold utenfor Norden. Reisende som ikke har symptomer kan reise til planlagt oppholdssted, men bør under reisen så langt det lar seg gjøre holde avstand til andre. Reisende med symptomer skal umiddelbart i isolering, og kan ikke bruke offentlig transport.</article><article class="legalP" id="ledd-3">Vi understreker at det er viktig å opprettholde virksomheten i helse- og omsorgstjenester og andre kritiske samfunnsfunksjoner. Instruks for departementenes arbeid med samfunnssikkerhet (samfunnssikkerhetsinstruksen) kap. V utpeker hovedansvarlige departementer som har et særlig ansvar for nødvendig koordinering og samordning innenfor enkelte kritiske samfunnsfunksjoner.</article><article class="legalP" id="ledd-4">Kommunal- og moderniseringsdepartementet er hovedansvarlig departement for elektroniske kommunikasjonsnett og -tjenester og satellittbasert kommunikasjon. Med henvisning til samfunnssikkerhetsinstruksen er det derfor Kommunal- og moderniseringsdepartementet som beslutter hvem som faller innenfor gruppen «personell i kritiske samfunnsfunksjoner», jf. Helsedirektoratets vedtak. På nåværende tidspunkt anser departementet at nøkkelpersonell i selskapene Telenor Norge, Telia Norge, Global Connect, Ice, Altibox, NextGenTel og Space Norway som er strengt nødvendig for å opprettholde forsvarlig drift av elektroniske kommunikasjonsnett og -tjenester, faller innenfor denne gruppen. Departementet vil derfor gi virksomhetsledelsen i disse selskapene fullmakt til å unnta eget nøkkelpersonell som oppfyller disse strenge kriteriene, fra karantene.</article><article class="legalP" id="ledd-5">Det kan også være nødvendig å unnta tilsvarende nøkkelpersonell hos selskapenes underleverandører fra karantene. Departementet gir derfor virksomhetsledelsen i Telenor Norge, Telia Norge, Global Connect, Ice, Altibox, NextGenTel og Space Norway fullmakt til å unnta nøkkelpersonell som er strengt nødvendig for å opprettholde forsvarlig drift av elektroniske kommunikasjonsnett og -tjenester hos egne underleverandører, fra karantene. Denne fullmakten kan ikke videredelegeres til virksomhetsledelsen hos underleverandører, men benyttes i samarbeid med virksomhetsledelsen hos underleverandører. Nøkkelpersonell som unntas fra karantene skal likevel gjøre sitt ytterste for at eventuell smitte begrenses.</article><article class="legalP" id="ledd-6">Departementet viser for øvrig til at skoler og barnehager i Norge som midlertidig holdes stengt, likevel holder åpent for barn under 12 år som har foreldre med kritiske samfunnsfunksjoner, dersom ikke andre omsorgspersoner kan ivareta barnepass. Dette inkluderer med andre ord barn under 12 år av nøkkelpersonell som nevnt ovenfor.</article><article class="legalP" id="ledd-7">Kommunal- og moderniseringsdepartementet fatter på bakgrunn av ovenstående og med hjemmel i ekomloven § 2-10 første ledd følgende vedtak:</article><article class="defaultP">Virksomhetsledelsen i Telenor Norge, Telia Norge, Global Connect, Ice Communications, Altibox, NextGenTel og Space Norway, gis adgang til å gjøre unntak fra reglene om karantene for eget nøkkelpersonell og nøkkelpersonell hos underleverandører når dette er strengt nødvendig for å opprettholde forsvarlig drift av selskapenes elektroniske kommunikasjonsnett og -tjenester. Virksomhetene skal føre oversikt over unntak som gis, inkludert begrunnelse. Oversikten skal fremvises til Nasjonal kommunikasjonsmyndighet på forespørsel. Nasjonal kommunikasjonsmyndighet kan kreve at unntak trekkes tilbake.</article><article class="defaultP">Vedtaket trer i kraft straks, og varer inntil nytt vedtak er fattet.</article><article class="legalP" id="ledd-8">Vedtaket forhåndsvarsles ikke fordi øyeblikkelig inngrep er påkrevet. Varsel er med andre ord ikke praktisk mulig, jf. forvaltningsloven § 16 tredje ledd bokstav a. Vedtaket kan påklages, jf. forvaltningsloven § 28 første ledd. Fristen for å klage er 3 uker fra det tidspunkt underretning om vedtaket er kommet frem.</article></main></body></html>