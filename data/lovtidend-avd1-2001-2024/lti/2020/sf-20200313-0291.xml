<!DOCTYPE html><html lang="no"><head><title>Vedtak etter lov om helsemessig og sosial beredskap § 4-1 første ledd om forbud mot utenlandsreiser for helsepersonell som jobber med pasientbehandling</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-03-13-291</dd><dt class="dokid">DokumentID</dt><dd class="dokid">LTI/forskrift/2020-03-13-291</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="dateInForce">I kraft fra</dt><dd class="dateInForce">2020-03-13 – 2020-04-30</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2000-06-23-56/§4-1</li><li>forskrift/2020-03-09-302</li></ul></dd><dt class="dateOfPublication">Kunngjort</dt><dd class="dateOfPublication">2020-03-15 13:05</dd><dt class="lastupdated">Rettet</dt><dd class="lastupdated">2020-03-16 (se nederst)</dd><dt class="journalNumber">Journalnummer</dt><dd class="journalNumber">2020-0272</dd><dt class="titleShort">Korttittel</dt><dd class="titleShort">Vedtak etter helseberedskapsloven § 4-1 første ledd om forbud mot utenlandsreiser for helsepersonell som jobber med pasientbehandling</dd><dt class="title">Tittel</dt><dd class="title">Vedtak etter lov om helsemessig og sosial beredskap § 4-1 første ledd om forbud mot utenlandsreiser for helsepersonell som jobber med pasientbehandling</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Helsedirektoratet 13. mars 2020 med hjemmel i lov 23. juni 2000 nr. 56 om helsemessig og sosial beredskap (helseberedskapsloven) § 4-1 første ledd, jf. delegeringsvedtak 6. mars 2020.</dd><dt class="refid">RefID</dt><dd class="refid">forskrift/2020-03-13-291</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Vedtak etter lov om helsemessig og sosial beredskap § 4-1 første ledd om forbud mot utenlandsreiser for helsepersonell som jobber med pasientbehandling<ul class="tocSubUl"><li>Rettelser</li></ul></li></ul></dd></dl></header><main class="documentBody" data-lovdata-URL="LTI/forskrift/2020-03-13-291" id="dokument"><h1>Vedtak etter lov om helsemessig og sosial beredskap § 4-1 første ledd om forbud mot utenlandsreiser for helsepersonell som jobber med pasientbehandling</h1><article class="legalP" id="ledd-1">For å opprettholde nødvendig helse- og omsorgstjenester, har Helsedirektoratet med hjemmel i lov 23. juni 2000 nr. 56 om helsemessig og sosial beredskap (helseberedskapsloven) § 4-1 gjort følgende vedtak:</article><article class="defaultP"><i>Helsepersonell som jobber med pasientbehandling forbys å reise til utlandet. Forbudet gjelder både tjenestereiser og privatreiser</i>.</article><article class="legalP" id="ledd-2">Det kan dispenseres fra forbudet i nærmere angitte tilfeller.</article><article class="legalP" id="ledd-3">Vedtaket gjelder fra i dag og foreløpig ut april 2020.</article> <article class="defaultP" margin-top="true"><i>Rettslig grunnlag</i></article><article class="legalP" id="ledd-4">Etter helseberedskapsloven § 4-1 første ledd kan personell som er beordringspliktig etter lovens § 1-4 pålegges av arbeidsgiver å forbli i tjeneste ut over ordinær arbeidstid. På samme vilkår kan Helse- og omsorgsdepartementet pålegge personell som nevnt å møte frem på nærmere angitt sted og utføre nærmere tilvist arbeid innen virksomheter loven omfatter.</article><article class="legalP" id="ledd-5">Helsedirektoratet har i brev datert 6. mars 2020 fra Helse- og omsorgsdepartementet fått delegert myndighet etter helseberedskapsloven § 3-1, § 4-1, § 5-1 og § 5-2.</article><article class="legalP" id="ledd-6">I brev av 12. mars 2020 anmodet Helse- og omsorgsdepartementet om at Helsedirektoratet fatter vedtak med hjemmel i helseberedskapsloven § 4-1 om å forby helsepersonell som driver med pasientbehandling å reise til utlandet. Departementet mener at bestemmelsen ut fra en mer til det mindre betraktning gir hjemmel til å fattet et slikt forbud.</article> <article class="defaultP" margin-top="true"><i>Begrunnelse for vedtaket</i></article><article class="legalP" id="ledd-7">Helsepersonell har et stort samfunnsansvar og en sentral rolle i å bidra til at koronautbruddet ikke eskalerer. Forbudet skal bidra til å forhindre smittespredning blant helsepersonell og sikre tilstrekkelig kapasitet i helsevesenet.</article><article class="legalP" id="ledd-8">Helsedirektoratet finner det svært viktig å sikre så god personellkapasitet som mulig i norsk helsevesen. Vi bør derfor søke å unngå den krevende situasjonen vi står overfor med potensielt mange syke samtidig. Reiser utenlands med fly og andre offentlige transportmidler vil kunne øke risikoen for at kritisk helsepersonell blir utilgjengelig for arbeid ved hjemkomst.</article><article class="legalP" id="ledd-9">Helsepersonell som har vært i land med høy smitterisiko kan risikere å bli pålagt karantene slik at de ikke lenger er tilgjengelig for å gi helsehjelp. Folkehelseinstituttets informasjon om karantene ved hjemkomst fra utenlandsreise vil kunne omfatte flere land og områder etter hvert. Et forbud mot å foreta utenlandsreiser vil bidra forebyggende.</article> <article class="defaultP" margin-top="true"><i>Helsepersonell som omfattes av forbudet</i></article><article class="legalP" id="ledd-10">Forbudet omfatter helsepersonell i hele landet som jobber med pasientbehandling i virksomheter som er omfattet av helseberedskapsloven § 1-4, jf. § 1-3 første ledd bokstav a–c og h:<ul class="defaultList"><li data-li-identifier="-" data-name="-"><article class="listArticle" id="ledd-10-punkt-1"><article class="legalP" id="ledd-10-punkt-1-ledd-1">den offentlige helse- og omsorgstjeneste og sosialtjeneste og kommunens folkehelsearbeid etter folkehelseloven kapittel 2 og 3</article></article></li><li data-li-identifier="-" data-name="-"><article class="listArticle" id="ledd-10-punkt-2"><article class="legalP" id="ledd-10-punkt-2-ledd-1">private som i henhold til lov eller avtale tilbyr helse- og omsorgstjenester eller sosialtjenester til befolkningen,</article></article></li><li data-li-identifier="-" data-name="-"><article class="listArticle" id="ledd-10-punkt-3"><article class="legalP" id="ledd-10-punkt-3-ledd-1">private som uten formell tilknytning til kommune fylkeskommune, regionalt helseforetak eller staten tilbyr helse- og omsorgstjenester eller sosialtjenester</article></article></li><li data-li-identifier="-" data-name="-"><article class="listArticle" id="ledd-10-punkt-4"><article class="legalP" id="ledd-10-punkt-4-ledd-1">apotek.</article></article></li></ul></article> <article class="defaultP" margin-top="true"><i>Unntak fra forbudet</i></article><article class="legalP" id="ledd-11">Helsedirektoratet har vedtatt dispensasjon for helsepersonell som er tilsatt i den kommunale helse- og omsorgstjenesten i grensekommunene mellom Norge og Sverige, og har fast bopel i Sverige som nødvendiggjør reise mellom landene. Helsepersonell i denne gruppen kan på tross av forbudet reise til og fra Sverige, forutsatt at offentlige transportmidler <i>ikke</i> benyttes.</article> <article class="defaultP" margin-top="true"><i>Forbudets varighet</i></article><article class="legalP" id="ledd-12">Forbudet mot å foreta utenlandsreiser for helsepersonell som jobber med pasientbehandling gjelder foreløpig ut april 2020 med mulighet for forlengelse.</article> <article class="defaultP" margin-top="true"><i>Innenlandsreiser</i></article><article class="legalP" id="ledd-13">Helsedirektoratet fraråder videre helsepersonell å foreta unødige innlandsreiser med kollektivtransport, som tog, buss og fly. Slike reiser bør begrenses til det som er helt nødvendig.</article><article class="legalP" id="ledd-14">Også reiser innenlands med kollektive transportmidler kan medføre økt smittespredning. Begrensning i reisevirksomhet vil bidra til å sikrer at helsepersonellet er tilgjengelig, og at smitte blant helsepersonell unngås i størst mulig grad.</article> <article class="defaultP" margin-top="true"><i>Utgiftsdekning ved kansellerte private utenlandsreiser som allerede er bestilt</i></article><article class="legalP" id="ledd-15">Kostnadene knyttet til avbestilling av private reiser som allerede er bestilt må helsepersonellet først søke om å få refundert fra eget forsikringsselskap.</article><article class="legalP" id="ledd-16">Påløpte utgifter som ikke dekkes av reiseforsikringen kompenseres av det offentlige. Helse- og omsorgsdepartementet vil gi nærmere informasjon om kompensasjon for påløpte utgifter som ikke dekkes av reiseforsikring for helsepersonellet som blir berørt av dette tiltaket. Dette gjelder både helsepersonellet og reisefølget (nær familie).</article><section class="section" id="kapittel-1" data-lovdata-URL="LTI/forskrift/2020-03-13-291/KAPITTEL_1"><h2>Rettelser</h2><article class="defaultP" data-text-size="small">Det som er rettet er satt i kursiv.</article> <article class="gazettenote" data-gazette-note-date="2020-03-16" data-gazette-note-type="rettelse"><article class="defaultP">Hjemmelsfeltet skal lyde:</article><article class="defaultP"><strong>Hjemmel:</strong> Fastsatt av Helsedirektoratet 13. mars 2020 med hjemmel i lov 23. juni 2000 nr. 56 om helsemessig og sosial beredskap (helseberedskapsloven) § 4-1 første ledd, jf. delegeringsvedtak <i>9.</i> mars 2020 <i>nr. 302</i>.</article> <article class="defaultP" margin-top="true">Under overskriften «Rettslig grunnlag» skal annet ledd lyde:</article><article class="legalP" id="kapittel-1-ledd-1">Helsedirektoratet har i brev datert <i>9</i>. mars 2020 fra Helse- og omsorgsdepartementet fått delegert myndighet etter helseberedskapsloven § 3-1, § 4-1, § 5-1 og § 5-2.</article></article></section></main></body></html>