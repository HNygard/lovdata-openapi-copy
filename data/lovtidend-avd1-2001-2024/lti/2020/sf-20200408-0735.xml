<!DOCTYPE html><html lang="no"><head><title>Midlertidig forskrift om kompensasjonsytelse for selvstendig næringsdrivende og frilansere som har mistet inntekt som følge av utbrudd av covid-19</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-04-08-735</dd><dt class="dokid">DokumentID</dt><dd class="dokid">LTI/forskrift/2020-04-08-735</dd><dt class="ministry">Departement</dt><dd class="ministry"><ul><li>Arbeids- og sosialdepartementet</li></ul></dd><dt class="subunit">Etat</dt><dd class="subunit"><ul><li>Arbeidsmarkedsavdelingen</li></ul></dd><dt class="dateInForce">I kraft fra</dt><dd class="dateInForce">Én dag etter at Stortinget har fått skriftlig meddelelse om forskriften, med mindre Stortinget innen den tid har meddelt at forskriften skal oppheves</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2020-03-27-17/§2</li><li>lov/2020-03-27-17/§5</li></ul></dd><dt class="dateOfPublication">Kunngjort</dt><dd class="dateOfPublication">2020-04-08 16:00</dd><dt class="journalNumber">Journalnummer</dt><dd class="journalNumber">2020-0534</dd><dt class="titleShort">Korttittel</dt><dd class="titleShort">Midl. forskrift om kompensasjonsytelse for selvstendig næringsdrivende og frilansere som har mistet inntekt som følge av utbrudd av covid-19</dd><dt class="title">Tittel</dt><dd class="title">Midlertidig forskrift om kompensasjonsytelse for selvstendig næringsdrivende og frilansere som har mistet inntekt som følge av utbrudd av covid-19</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 8. april 2020 med hjemmel i lov 27. mars 2020 nr. 17 om forskriftshjemmel for å avhjelpe konsekvenser av utbrudd av Covid-19 mv. (koronaloven) § 2, jf. § 5 andre ledd. Fremmet av Arbeids- og sosialdepartementet.</dd><dt class="refid">RefID</dt><dd class="refid">forskrift/2020-04-08-735</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig forskrift om kompensasjonsytelse for selvstendig næringsdrivende og frilansere som har mistet inntekt som følge av utbrudd av covid-19<ul class="tocSubUl"><li>§ 1. Formål</li><li>§ 2. Vilkår for ytelse</li><li>§ 3. Utmåling av ytelsen</li><li>§ 4. Kompensasjonsperiode</li><li>§ 5. Behandling av personopplysninger</li><li>§ 6. Opplysninger til bruk ved utredning og produksjon av statistikk</li><li>§ 7. Saksbehandling</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2020-04-08-735" id="dokument"><h1>Midlertidig forskrift om kompensasjonsytelse for selvstendig næringsdrivende og frilansere som har mistet inntekt som følge av utbrudd av covid-19</h1><article class="legalArticle" data-lovdata-URL="LTI/forskrift/2020-04-08-735/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriften gir bestemmelser om rett til kompensasjonsytelse fra folketrygden for selvstendig næringsdrivende og frilansere som har mistet personinntekt som følge av utbrudd av covid-19.</article><article class="legalP" id="paragraf-1-ledd-2">Dersom det aktuelle inntektstapet utløser rett til andre ytelser til livsopphold, har man ikke rett til kompensasjonsytelse etter denne forskriften, basert på dette inntektstapet.</article></article><article class="legalArticle" data-lovdata-URL="LTI/forskrift/2020-04-08-735/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Vilkår for ytelse</span></h2><article class="legalP" id="paragraf-2-ledd-1">Selvstendig næringsdrivende og frilansere med personinntekt fra næring eller oppdrag over 0,75&#xa0;G, i aldersgruppen 18–67 år, som har mistet hele eller deler av denne inntekten som følge av utbrudd av covid-19 kan søke om kompensasjonsytelse etter denne forskriften.</article><article class="legalP" id="paragraf-2-ledd-2">Kompensasjonsytelse ytes ikke til selvstendig næringsdrivende og frilansere som har arbeidsinntekt, inkludert rett til dagpenger, sykepenger eller omsorgspenger etter folketrygdlovens kapittel 4, 8 eller 9 på til sammen 6&#xa0;G eller høyere.</article><article class="legalP" id="paragraf-2-ledd-3">Det er et vilkår for å motta ytelsen at virksomheten var startet opp og aktiv før 1. mars 2020.</article><article class="legalP" id="paragraf-2-ledd-4">Forskriften får anvendelse også for personer som er medlemmer av folketrygden i henhold til folketrygdloven § 2-3.</article></article><article class="legalArticle" data-lovdata-URL="LTI/forskrift/2020-04-08-735/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Utmåling av ytelsen</span></h2><article class="legalP" id="paragraf-3-ledd-1">Til personer som fyller vilkårene i § 2 ytes det kompensasjon med 80 prosent av kompensasjonsgrunnlaget begrenset oppad til 6&#xa0;G.</article><article class="legalP" id="paragraf-3-ledd-2">Kompensasjonsgrunnlaget for selvstendig næringsdrivende beregnes som hovedregel med utgangspunkt i pensjonsgivende årsinntekt fra næring fra og med 2017. I tilfeller hvor lignet inntekt ikke er representativ kan søkeren oppgi inntekt fra senere år.</article><article class="legalP" id="paragraf-3-ledd-3">Kompensasjonsgrunnlaget for frilansere beregnes som hovedregel med utgangspunkt i den gjennomsnittlige inntekten som frilanseren har hatt i oppdrag og som er rapportert til a-ordningen de siste 12 månedene før mars 2020. For frilansere som startet virksomheten mellom 1. mars 2019 og 1. mars 2020, legges hele driftsperioden til grunn.</article><article class="legalP" id="paragraf-3-ledd-4">For selvstendig næringsdrivende og frilansere som har arbeidsinntekt eller rett til dagpenger, sykepenger eller omsorgspenger etter folketrygdlovens kapittel 4, 8 eller 9 trekkes dette fra grensen på 6&#xa0;G, slik at det ikke gis kompensasjon på et grunnlag større enn differansen mellom 6&#xa0;G og summen av de nevnte inntektene.</article><article class="legalP" id="paragraf-3-ledd-5">Inntekter som selvstendig næringsdrivende og frilanser i stønadsperioden kommer til fradrag i ytelsen med 80 prosent.</article></article><article class="legalArticle" data-lovdata-URL="LTI/forskrift/2020-04-08-735/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kompensasjonsperiode</span></h2><article class="legalP" id="paragraf-4-ledd-1">Ytelse etter § 3 gis fra og med dag 17 etter dokumentert inntektsbortfall, men ikke tidligere enn fra 30. mars 2020.</article></article><article class="legalArticle" data-lovdata-URL="LTI/forskrift/2020-04-08-735/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Behandling av personopplysninger</span></h2><article class="legalP" id="paragraf-5-ledd-1">Arbeids- og velferdsetaten kan behandle personopplysninger, herunder personopplysninger som nevnt i personvernforordningen artikkel 9, når dette er nødvendig for å behandle saker etter denne forskriften. Personopplysninger kan også brukes med det formålet å gi informasjon om denne kompensasjonsordningen til aktuelle søkere.</article></article><article class="legalArticle" data-lovdata-URL="LTI/forskrift/2020-04-08-735/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Opplysninger til bruk ved utredning og produksjon av statistikk</span></h2><article class="legalP" id="paragraf-6-ledd-1">Arbeids- og velferdsetaten skal ha tilgang til opplysningene om kompensasjonsordningen i forbindelse med utredning og produksjon av statistikk på de områdene etaten administrerer, se arbeids- og velferdsforvaltningsloven § 4 andre ledd. Folketrygdloven § 21-4 gjelder tilsvarende.</article></article><article class="legalArticle" data-lovdata-URL="LTI/forskrift/2020-04-08-735/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Saksbehandling</span></h2><article class="legalP" id="paragraf-7-ledd-1">Saksbehandlingsreglene i folketrygdloven § 21-1 til § 21-4d, § 21-6, § 21-7, § 21-10 første ledd, § 21-11, § 21-12 og § 22-15 kommer til anvendelse på saker etter denne forskriften.</article></article><article class="legalArticle" data-lovdata-URL="LTI/forskrift/2020-04-08-735/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Forskriften trer i kraft én dag etter at Stortinget har fått skriftlig meddelelse om forskriften, med mindre Stortinget innen den tid har meddelt at forskriften skal oppheves.</article></article></main></body></html>