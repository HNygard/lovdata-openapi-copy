<!DOCTYPE html><html lang="no"><head><title>Midlertidig forskrift om tillegg til forskrift 7. juni 2018 nr. 824 om studier og eksamen ved Universitetet i Stavanger</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-04-20-830</dd><dt class="dokid">DokumentID</dt><dd class="dokid">LTI/forskrift/2020-04-20-830</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Universitetet i Stavanger</li></ul></dd><dt class="dateInForce">I kraft fra</dt><dd class="dateInForce">2020-04-20 – 2020-12-31</dd><dt class="changesToDocuments">Endrer</dt><dd class="changesToDocuments"><ul><li>forskrift/2018-06-07-824</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-9</li></ul></dd><dt class="dateOfPublication">Kunngjort</dt><dd class="dateOfPublication">2020-04-22 15:20</dd><dt class="journalNumber">Journalnummer</dt><dd class="journalNumber">2020-0596</dd><dt class="titleShort">Korttittel</dt><dd class="titleShort">Midl. forskrift om tillegg til forskrift om studier og eksamen ved Universitetet i Stavanger</dd><dt class="title">Tittel</dt><dd class="title">Midlertidig forskrift om tillegg til forskrift 7. juni 2018 nr. 824 om studier og eksamen ved Universitetet i Stavanger</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Universitetet i Stavanger 20. april 2020 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-9 sjuende ledd.</dd><dt class="refid">RefID</dt><dd class="refid">forskrift/2020-04-20-830</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig forskrift om tillegg til forskrift 7. juni 2018 nr. 824 om studier og eksamen ved Universitetet i Stavanger<ul class="tocSubUl"><li>§ 1. Formål</li><li>§ 2. Vurderingsuttrykk</li><li>§ 3. Sensur</li><li>§ 4. Ny/utsatt og ekstraordinær eksamen</li><li>§ 5. Dispensasjon fra forkunnskapskrav og progresjonskrav for oppstart høsten 2020</li><li>§ 6. Varighet og ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2020-04-20-830" id="dokument"><h1>Midlertidig forskrift om tillegg til forskrift 7. juni 2018 nr. 824 om studier og eksamen ved Universitetet i Stavanger</h1><article class="legalArticle" data-lovdata-URL="LTI/forskrift/2020-04-20-830/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriften her skal sikre at studenter ved Universitetet i Stavanger får gjennomført sin utdanning uten forsinkelse på grunn av forhold knyttet til koronavirus.</article></article><article class="legalArticle" data-lovdata-URL="LTI/forskrift/2020-04-20-830/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Vurderingsuttrykk</span></h2><article class="numberedLegalP" data-numerator="1" id="paragraf-2-nummer-1">(1) Dekan selv kan vedta endring i vurderingsuttrykk fra gradert karakter til bestått/ikke bestått med virkning for vårsemesteret 2020 og eventuell ny, utsatt eller ekstraordinær eksamen høsten 2020. Endring kan bare gjøres i emner der det på vedtakstidspunktet ikke allerede er gjennomført deleksamen med gradert karakter. Hvis det allerede er gjennomført en deleksamen med karakterskala må vurderingsuttrykket være lik på fremtidige deleksamener.</article><article class="numberedLegalP" data-numerator="2" id="paragraf-2-nummer-2">(2) For studenter som gjentar en eksamen som er bestått med bokstavkarakter gjelder der ny eksamen har bestått/ikke bestått følgende: Ved ikke bestått eksamen vil tidligere bokstavkarakter bli stående som tellende karakter. Ved bestått eksamen vil «Bestått» bli tellende karakter.</article><article class="numberedLegalP" data-numerator="3" id="paragraf-2-nummer-3">(3) For studenter som får «Bestått» som tellende karakter i et emne der vurderingsuttrykket er endret med hjemmel i denne forskriften, og senere gjentar eksamen med gradert karakter, gjelder følgende: Ved ikke bestått på ny eksamen blir «Bestått» tellende, ved bestått karakter på ny eksamen blir bokstavkarakteren tellende.</article><article class="numberedLegalP" data-numerator="4" id="paragraf-2-nummer-4">(4) I emner der vurderingsuttrykk endres med hjemmel i denne paragrafen, er fristen for trekk fra eksamen 7 dager før eksamensdato. Dekan selv kan i særlige tilfeller dispensere fra trekkfristen.</article></article><article class="legalArticle" data-lovdata-URL="LTI/forskrift/2020-04-20-830/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Sensur</span></h2><article class="numberedLegalP" data-numerator="1" id="paragraf-3-nummer-1">(1) Med mindre det strider mot nasjonalt regelverk, kan dekan selv vedta at sensur i emner som normalt skulle ha hatt to sensorer, kan gjennomføres med én sensor. Sensor kan være intern eller ekstern.</article><article class="numberedLegalP" data-numerator="2" id="paragraf-3-nummer-2">(2) Dekan selv kan vedta å forlenge sensurfristen ved sykdom hos sensorer. En eventuell utvidelse av sensurfristen skal normalt ikke overstige to uker.</article><article class="numberedLegalP" data-numerator="3" id="paragraf-3-nummer-3">(3) Denne bestemmelsen gjelder både for eksamener med tre ukers sensurfrist, bacheloroppgave med seks ukers frist og masteroppgaver og tilsvarende større skriftlige arbeider med tolv ukers sensurfrist.</article></article><article class="legalArticle" data-lovdata-URL="LTI/forskrift/2020-04-20-830/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Ny/utsatt og ekstraordinær eksamen</span></h2><article class="legalP" id="paragraf-4-ledd-1">Dekan selv kan bestemme at ny/utsatt eller ekstraordinær eksamen høsten 2020 skal gjennomføres med annen vurderingsform enn ordinær eksamen våren 2020.</article></article><article class="legalArticle" data-lovdata-URL="LTI/forskrift/2020-04-20-830/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Dispensasjon fra forkunnskapskrav og progresjonskrav for oppstart høsten 2020</span></h2><article class="numberedLegalP" data-numerator="1" id="paragraf-5-nummer-1">(1) Dersom studenter mangler forkunnskapskrav til emner i høstsemesteret 2020 på grunn av forhold relatert til koronavirus, kan dekan selv gi dispensasjon fra forkunnskapskravene. Studentene kan bli pålagt å gjennomføre forkunnskapskravene innen en viss tid for å kunne fortsette i studiet.</article><article class="numberedLegalP" data-numerator="2" id="paragraf-5-nummer-2">(2) Dersom studenter mangler progresjonskrav for å gå videre i studieprogrammer høstsemesteret 2020 på grunn av forhold relatert til koronavirus, kan dekan selv gi dispensasjon fra progresjonskravene. Studentene kan bli pålagt å gjennomføre progresjonskravene innen en viss tid for å kunne fortsette i studieprogrammet.</article></article><article class="legalArticle" data-lovdata-URL="LTI/forskrift/2020-04-20-830/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Varighet og ikrafttredelse</span></h2><article class="legalP" id="paragraf-6-ledd-1">Den midlertidige forskriften trer i kraft 20. april 2020 og gjelder til 31. desember 2020, som tillegg til forskrift 7. juni 2018 nr. 824 om studier og eksamen ved Universitetet i Stavanger.</article></article></main></body></html>