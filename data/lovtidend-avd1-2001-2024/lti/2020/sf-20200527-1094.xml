<!DOCTYPE html><html lang="no"><head><title>Midlertidig forskrift om tillegg til forskrift 25. februar 2014 nr. 212 om opptak, studier og eksamen ved Fjellhaug Internasjonale Høgskole</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-05-27-1094</dd><dt class="dokid">DokumentID</dt><dd class="dokid">LTI/forskrift/2020-05-27-1094</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Fjellhaug Internasjonale Høgskole</li></ul></dd><dt class="dateInForce">I kraft fra</dt><dd class="dateInForce">2020-05-27 – 2021-01-31</dd><dt class="changesToDocuments">Endrer</dt><dd class="changesToDocuments"><ul><li>forskrift/2014-02-25-212</li><li>forskrift/2020-03-26-512</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-9</li></ul></dd><dt class="dateOfPublication">Kunngjort</dt><dd class="dateOfPublication">2020-05-29 16:05</dd><dt class="journalNumber">Journalnummer</dt><dd class="journalNumber">2020-0787</dd><dt class="titleShort">Korttittel</dt><dd class="titleShort">Midl. forskrift om tillegg til forskrift om opptak, studier og eksamen ved FIH</dd><dt class="title">Tittel</dt><dd class="title">Midlertidig forskrift om tillegg til forskrift 25. februar 2014 nr. 212 om opptak, studier og eksamen ved Fjellhaug Internasjonale Høgskole</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Styret ved Fjellhaug Internasjonale Høgskole 27. mai 2020 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-9 sjuende ledd.</dd><dt class="refid">RefID</dt><dd class="refid">forskrift/2020-05-27-1094</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig forskrift om tillegg til forskrift 25. februar 2014 nr. 212 om opptak, studier og eksamen ved Fjellhaug Internasjonale Høgskole<ul class="tocSubUl"><li>§ 1. Formål</li><li>§ 2. Sensurfrist</li><li>§ 3. Godkjenning av obligatoriske aktiviteter</li><li>§ 4. Endring av eksamensform og -tid</li><li>§ 5. Dispensasjon fra krav til forkunnskaper for emner</li><li>§ 6. Melding om fravær fra eksamen</li><li>§ 7. Studieplaner</li><li>§ 8. Varighet</li></ul></li></ul></dd></dl></header><main class="documentBody" data-lovdata-URL="LTI/forskrift/2020-05-27-1094" id="dokument"><h1>Midlertidig forskrift om tillegg til forskrift 25. februar 2014 nr. 212 om opptak, studier og eksamen ved Fjellhaug Internasjonale Høgskole</h1><article class="legalArticle" data-lovdata-URL="LTI/forskrift/2020-05-27-1094/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Den midlertidige forskriften skal sikre at studentene ved Fjellhaug Internasjonale Høgskole får anledning til å gjennomføre sine studier og får tildelt grader og vitnemål høstsemesteret 2020 med minst mulig forsinkelse på grunn av forhold knyttet til spredningen av koronaviruset (SARS-CoV-2).</article></article><article class="legalArticle" data-lovdata-URL="LTI/forskrift/2020-05-27-1094/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Sensurfrist</span></h2><article class="legalP" id="paragraf-2-ledd-1">Styret gir rektor fullmakt til å utvide sensurfrist for vurdering i emner dersom behovet for utvidet frist er på grunn av forhold knyttet til koronavirus (SARS-CoV-2). Utvidelse kan gjøres for alle former for vurdering. Eventuell utvidelse skal ordinært ikke overstige to uker ut over opprinnelig frist.</article></article><article class="legalArticle" data-lovdata-URL="LTI/forskrift/2020-05-27-1094/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Godkjenning av obligatoriske aktiviteter</span></h2><article class="legalP" id="paragraf-3-ledd-1">Undervisning høsten 2020 kan dersom det oppstår behov som et resultat av myndighetenes retningslinjer knyttet til koronaviruset (SARS-CoV-2) omgjøres til digitale undervisningsformer. Styret gir rektor fullmakt til å fastsette obligatoriske aktiviteter for å erstatte obligatorisk oppmøte i emner der dette er aktuelt. Slike aktiviteter må være fastsatt og annonsert for hvert enkelt emne innen 1. april 2020 (vår) og 1. oktober 2020 (høst).</article><article class="legalP" id="paragraf-3-ledd-2">Styret gir rektor fullmakt til å gi studenter anledning til å gå opp til eksamen til tross for at obligatoriske aktiviteter ikke er godkjent dersom årsaken til at de obligatoriske aktivitetene ikke har blitt godkjent er knyttet til egen sykdom eller sykdom blant ansatte på Fjellhaug Internasjonale Høgskole. Studenter kan bli pålagt av undervisningsleder å få godkjent obligatoriske aktiviteter innen en viss tid for at resultatet av vurderingen skal være gyldig. Dette gjelder også dersom andre forhold relatert til koronaviruset (SARS-CoV-2) utenfor studentens eller Fjellhaug Internasjonale Høgskoles kontroll er årsaken til at det ikke er mulig å gjennomføre og få godkjent obligatoriske aktiviteter.</article><article class="legalP" id="paragraf-3-ledd-3">Studenter som er omfattet av andre ledd ovenfor må søke dispensasjon.</article></article><article class="legalArticle" data-lovdata-URL="LTI/forskrift/2020-05-27-1094/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Endring av eksamensform og -tid</span></h2><article class="legalP" id="paragraf-4-ledd-1">Styret gir rektor fullmakt til å endre vurderingsform for alle vurderingsformer som krever fysisk fremmøte. Endringer i vurderingsform må gjøres senest 1. oktober 2020 (høst). Omgjøring av vurderingsform kan også inkludere endring av vurderingsuttrykk (bestått/ikke bestått eller karakterskala A–F). Alle endringer i eksamensform som er forankret i denne forskriften gjelder eksamen våren 2020 og i perioden for ny og utsatt eksamen høsten 2020.</article><article class="legalP" id="paragraf-4-ledd-2">Styret gir rektor fullmakt til å endre eksamenskalender for våren 2020 og i perioden for ny og utsatt eksamen høsten 2020. Endringer i eksamensdato må gjøres senest innen 1. april 2020 (vår) og 1. oktober 2020 (høst). Dersom studenter eller fagpersonalet vurderer at det ikke er mulig å gjennomføre en innlevering innen de fastsatte frister kan innleveringsfrister forskyves. Samtidig skal det tilstrebes at studenter får gjennomført studiene i inneværende semester. Studenter som mener å ha behov for utsatt innleveringsfrist på grunn av koronarelaterte forhold må søke om dette til høgskoledirektør.</article></article><article class="legalArticle" data-lovdata-URL="LTI/forskrift/2020-05-27-1094/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Dispensasjon fra krav til forkunnskaper for emner</span></h2><article class="legalP" id="paragraf-5-ledd-1">Styret gir rektor fullmakt til å gi dispensasjon fra krav til forkunnskapskrav for emner med oppstart høsten 2020 og våren 2021 dersom årsaken til at forkunnskapskravene ikke er gjennomført er knyttet til koronaviruset (SARS-CoV-2). Dispensasjon gis ved semesterregistrering. Studenter som får en slik dispensasjon kan bli pålagt å gjennomføre forkunnskapskravene innen en frist for å få fortsette på emnet.</article></article><article class="legalArticle" data-lovdata-URL="LTI/forskrift/2020-05-27-1094/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Melding om fravær fra eksamen</span></h2><article class="legalP" id="paragraf-6-ledd-1">Høgskoledirektøren kan tillate egenmelding som grunnlag for gyldig fravær fra vurdering. Dersom egenmelding som grunnlag for gyldig fravær tas i bruk skal dette gi de samme rettighetene som ved legeerklæring. De samme frister gjelder for egenmelding som ved legeerklæring. Høgskoledirektøren fastsetter hvordan egenmeldinger skal leveres.</article></article><article class="legalArticle" data-lovdata-URL="LTI/forskrift/2020-05-27-1094/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Studieplaner</span></h2><article class="legalP" id="paragraf-7-ledd-1">Studieplaner skal oppdateres for å reflektere de endringer som gjøres etter fullmaktene ovenfor.</article></article><article class="legalArticle" data-lovdata-URL="LTI/forskrift/2020-05-27-1094/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Varighet</span></h2><article class="legalP" id="paragraf-8-ledd-1">Forskriften trer i kraft umiddelbart og gjelder frem til 31. januar 2021.</article><article class="legalP" id="paragraf-8-ledd-2">Midlertidig forskrift 26. mars 2020 nr. 512 om tillegg til forskrift 25. februar 2014 nr. 212 om opptak, studier og eksamen ved Fjellhaug Internasjonale Høgskole oppheves.</article></article></main></body></html>