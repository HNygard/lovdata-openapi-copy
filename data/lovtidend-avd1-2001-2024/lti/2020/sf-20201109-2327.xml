<!DOCTYPE html><html lang="no"><head><title>Forskrift til arveloven</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-11-09-2327</dd><dt class="dokid">DokumentID</dt><dd class="dokid">LTI/forskrift/2020-11-09-2327</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Lovavdelingen</li></ul></dd><dt class="dateInForce">I kraft fra</dt><dd class="dateInForce">2021-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2019-06-14-21/§41</li><li>lov/2019-06-14-21/§55</li><li>lov/2019-06-14-21/§63</li><li>lov/2019-06-14-21/§72</li><li>lov/2019-06-14-21/§89</li><li>lov/2019-06-14-21/§118</li><li>lov/2019-06-14-21/§149</li><li>forskrift/2020-02-28-201/§149</li></ul></dd><dt class="dateOfPublication">Kunngjort</dt><dd class="dateOfPublication">2020-11-11 15:10</dd><dt class="journalNumber">Journalnummer</dt><dd class="journalNumber">2020-1571</dd><dt class="titleShort">Korttittel</dt><dd class="titleShort">Forskrift til arveloven</dd><dt class="title">Tittel</dt><dd class="title">Forskrift til arveloven</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og beredskapsdepartementet 9. november 2020 med hjemmel i lov 14. juni 2019 nr. 21 om arv og dødsboskifte (arveloven) § 63 femte ledd, § 89 tredje ledd, § 118 syvende ledd, § 149 annet ledd første punktum og § 41 første ledd annet punktum, § 55 første ledd annet punktum og § 72 sjette ledd annet punktum, jf. delegeringsvedtak 28. februar 2020 nr. 201.</dd><dt class="refid">RefID</dt><dd class="refid">forskrift/2020-11-09-2327</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift til arveloven<ul class="tocSubUl"><li>Kapittel 1. Innlevering, oppbevaring og utlevering av testament etter arveloven § 63<ul class="tocSubUl"><li>§ 1. Innlevering av testament</li><li>§ 2. Oppbevaring av testamentet</li><li>§ 3. Utlevering av deponert testament</li><li>§ 4. Plikt til fremleggelse ved testators død</li><li>§ 5. Innsyn i testament, testamentsopplysninger og tjenstlig bruk</li></ul></li><li>Kapittel 2. Melding av dødsfall<ul class="tocSubUl"><li>§ 6. Meldeplikt om dødsfall til tingretten der den avdøde var bosatt</li><li>§ 7. Meldeplikt om dødsfall for personer med tilknytning til utlandet mv.</li><li>§ 8. Plikt til å melde opplysninger om den avdødes arvinger og formuesforhold mv.</li></ul></li><li>Kapittel 3. Andre bestemmelser<ul class="tocSubUl"><li>§ 9. Godkjenning av forsikringsordning for bostyrere</li><li>§ 10. Innsyn i arvelaterens formues- og gjeldsforhold ved skifteattest. Opplysninger i skifteattesten</li><li>§ 11. Delegering av kompetanse til å stadfeste testament</li><li>§ 12. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2020-11-09-2327" id="dokument"><h1>Forskrift til arveloven</h1><section class="section" data-name="kap1" id="kapittel-1" data-lovdata-URL="LTI/forskrift/2020-11-09-2327/KAPITTEL_1"><h2>Kapittel 1. Innlevering, oppbevaring og utlevering av testament etter arveloven § 63</h2><article class="legalArticle" data-lovdata-URL="LTI/forskrift/2020-11-09-2327/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Innlevering av testament</span></h3><article class="legalP" id="kapittel-1-paragraf-1-ledd-1">Testament som skal oppbevares av tingretten etter arveloven § 63, kan innleveres av testator selv eller av en fullmektig med skriftlig fullmakt. Den som innleverer testamentet, må identifisere seg. En fullmektig må også fremlegge identifikasjon for testator som inneholder bilde og navnetrekk. Identifikasjon kan skje ved godkjent legitimasjon, herunder pass, førerkort eller bankkort med bilde. Dersom testamentet innleveres per post, skal kopi av identifikasjonsdokumentet vedlegges. Det kan gjøres unntak fra kravet om fremleggelse av skriftlig fullmakt og kravene om identifikasjon når fullmektigen er testators advokat. Ved innlevering av gjensidig eller felles testament skal det fremlegges skriftlig fullmakt fra samtlige testatorer, med mindre dette anses åpenbart unødvendig.</article><article class="legalP" id="kapittel-1-paragraf-1-ledd-2">Tingretten skal gi testator kvittering for deponeringen av testamentet hvor det opplyses om hvem som har innlevert testamentet til oppbevaring. Dersom tingretten allerede har ett eller flere av testators testamenter til oppbevaring, skal kvitteringen opplyse om dette. Dersom testamentet som innleveres, er et gjensidig eller felles testament, skal kvitteringen i stedet angi at tingretten ved henvendelse kan gi opplysninger om andre testamenter som testatoren som henvender seg, eventuelt har til oppbevaring i tingretten, jf. arveloven § 63 annet ledd første punktum.</article></article><article class="legalArticle" data-lovdata-URL="LTI/forskrift/2020-11-09-2327/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Oppbevaring av testamentet</span></h3><article class="legalP" id="kapittel-1-paragraf-2-ledd-1">Testamentet oppbevares ved den tingretten der det er innlevert.</article><article class="legalP" id="kapittel-1-paragraf-2-ledd-2">Dersom testator eller en fullmektig ber om kopi av et testament som er til oppbevaring, gjelder reglene om identifikasjon i § 1 første ledd tilsvarende så langt de passer. Dersom testatoren ber om det, kan kopien gis elektronisk.</article></article><article class="legalArticle" data-lovdata-URL="LTI/forskrift/2020-11-09-2327/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Utlevering av deponert testament</span></h3><article class="legalP" id="kapittel-1-paragraf-3-ledd-1">Testator kan kreve testamentet utlevert ved enhver tingrett ved personlig fremmøte. Testator skal kvittere for utleveringen av testamentet. Dersom testamentet oppbevares ved en annen tingrett enn der testator har møtt frem, kan testator be om at testamentet sendes per post til sin folkeregistrerte adresse.</article><article class="legalP" id="kapittel-1-paragraf-3-ledd-2">Testamentet kan utleveres til en fullmektig med skriftlig fullmakt fra testator. Fullmektigen skal kvittere for utleveringen av testamentet. Kopi av kvitteringen skal sendes til testator.</article><article class="legalP" id="kapittel-1-paragraf-3-ledd-3">Tingretten kan utlevere testamentet ved postforsendelse eller med bud etter henvendelse fra testator eller fullmektig. Kostnadene ved utlevering med bud dekkes av den som krever slik utlevering.</article><article class="legalP" id="kapittel-1-paragraf-3-ledd-4">Den som krever testamentet utlevert etter første til tredje ledd, må identifisere seg. Reglene om legitimasjon i § 1 første ledd tredje til femte punktum gjelder tilsvarende. Godkjent legitimasjon skal arkiveres på saken.</article><article class="legalP" id="kapittel-1-paragraf-3-ledd-5">Ved utlevering av gjensidig testament eller felles testament må den som krever testamentet utlevert, ha fullmakt fra samtlige testatorer så fremt de er i live.</article><article class="legalP" id="kapittel-1-paragraf-3-ledd-6">Dersom tingretten har andre av testators testamenter til oppbevaring, skal det opplyses om dette i forbindelse med utleveringen. § 1 annet ledd tredje punktum gjelder tilsvarende.</article></article><article class="legalArticle" data-lovdata-URL="LTI/forskrift/2020-11-09-2327/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Plikt til fremleggelse ved testators død</span></h3><article class="legalP" id="kapittel-1-paragraf-4-ledd-1">Når tingretten får kunnskap om at testator er død, skal tingretten sørge for at et testament som er levert til oppbevaring, legges frem.</article><article class="legalP" id="kapittel-1-paragraf-4-ledd-2">Dersom et gjensidig eller felles testament inneholder sekundærdisposisjoner, skal retten ved den førstes død, utlevere en kopi av testamentet og fremlegge originalen når den lengstlevende dør.</article></article><article class="legalArticle" data-lovdata-URL="LTI/forskrift/2020-11-09-2327/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Innsyn i testament, testamentsopplysninger og tjenstlig bruk</span></h3><article class="legalP" id="kapittel-1-paragraf-5-ledd-1">Tingretten skal bare gi opplysninger til andre om at et testament er til oppbevaring eller om testamentets innhold der det følger av lov eller forskrift. Tilsatte i domstolene kan bare gis tilgang til slike opplysninger dersom de har tjenstlige behov.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2020-11-09-2327/KAPITTEL_2"><h2>Kapittel 2. Melding av dødsfall</h2><article class="legalArticle" data-lovdata-URL="LTI/forskrift/2020-11-09-2327/§6" data-name="§6" id="kapittel-2-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Meldeplikt om dødsfall til tingretten der den avdøde var bosatt</span></h3><article class="legalP" id="kapittel-2-paragraf-1-ledd-1">Med mindre dødsfallet meldes digitalt av legen, skal dødsfall i Norge meldes på et fastsatt skjema til tingretten der den avdøde var bosatt. Dersom det er uklart hvor den avdøde var bosatt, meldes dødsfallet til tingretten der den avdøde hadde nærmest tilknytning.</article><article class="legalP" id="kapittel-2-paragraf-1-ledd-2">Plikten til å melde dødsfallet påhviler legen som utstedte dødsattesten, ektefelle, samboer, de nærmeste slektningene, testamentsarvinger etter den avdøde eller person som var til stede ved dødsfallet. Så langt det er mulig, skal det gis opplysninger om:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-1-ledd-2-punkt-1"><article class="legalP" id="kapittel-2-paragraf-1-ledd-2-punkt-1-ledd-1">den avdødes fulle navn, kjønn, fødselsnummer og fødested</article></article></li><li data-li-identifier="b." data-name="b."><article class="listArticle" id="kapittel-2-paragraf-1-ledd-2-punkt-2"><article class="legalP" id="kapittel-2-paragraf-1-ledd-2-punkt-2-ledd-1">den avdødes bostedskommune og adresse</article></article></li><li data-li-identifier="c." data-name="c."><article class="listArticle" id="kapittel-2-paragraf-1-ledd-2-punkt-3"><article class="legalP" id="kapittel-2-paragraf-1-ledd-2-punkt-3-ledd-1">den avdødes sivilstand, herunder om den avdøde var gift, skilt, enke eller enkemann, separert eller samboer</article></article></li><li data-li-identifier="d." data-name="d."><article class="listArticle" id="kapittel-2-paragraf-1-ledd-2-punkt-4"><article class="legalP" id="kapittel-2-paragraf-1-ledd-2-punkt-4-ledd-1">den avdødes statsborgerskap</article></article></li><li data-li-identifier="e." data-name="e."><article class="listArticle" id="kapittel-2-paragraf-1-ledd-2-punkt-5"><article class="legalP" id="kapittel-2-paragraf-1-ledd-2-punkt-5-ledd-1">navn, personnummer og kontaktopplysninger for den som melder.</article></article></li></ul></article><article class="legalP" id="kapittel-2-paragraf-1-ledd-3">Dersom opplysningene i annet ledd annet punktum allerede er meldt av legen eller kan innhentes gjennom registre eller på annen måte, faller meldeplikten bort.</article></article><article class="legalArticle" data-lovdata-URL="LTI/forskrift/2020-11-09-2327/§7" data-name="§7" id="kapittel-2-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Meldeplikt om dødsfall for personer med tilknytning til utlandet mv.</span></h3><article class="legalP" id="kapittel-2-paragraf-2-ledd-1">Domstoladministrasjonen kan fastsette særskilt skjema for melding om dødsfall der den avdøde hadde tilknytning til utlandet.</article><article class="legalP" id="kapittel-2-paragraf-2-ledd-2">Domstoladministrasjonen kan fastsette særlige regler om domstolenes plikt til å melde videre opplysninger om utlendingers dødsfall i Norge, statsløse personers dødsfall, mottatte opplysninger om norske borgere bosatt i utlandet som dør der, og for mulige andre dødsfall i Norge som ikke ellers meldes rett instans.</article></article><article class="legalArticle" data-lovdata-URL="LTI/forskrift/2020-11-09-2327/§8" data-name="§8" id="kapittel-2-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Plikt til å melde opplysninger om den avdødes arvinger og formuesforhold mv.</span></h3><article class="legalP" id="kapittel-2-paragraf-3-ledd-1">Ektefelle, samboer, de nærmeste slektningene og testamentsarvinger etter den avdøde plikter etter beste evne å gi opplysninger til tingretten om det de vet om den avdødes sivile status, slektskapsforhold og formuesforhold, jf. arveloven § 89 annet og tredje ledd. Herunder skal de etter beste evne gi følgende opplysninger:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">om den avdøde var gift, ugift, separert, skilt, enke, enkemann, samboer eller lengstlevende i et samboerskap</article></article></li><li data-li-identifier="b." data-name="b."><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">navn og fødselsnummer for person som nevnt i bokstav a</article></article></li><li data-li-identifier="c." data-name="c."><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">om den avdøde satt i uskiftet bo etter ektefelle eller samboer</article></article></li><li data-li-identifier="d." data-name="d."><article class="listArticle" id="kapittel-2-paragraf-3-ledd-1-punkt-4"><article class="legalP" id="kapittel-2-paragraf-3-ledd-1-punkt-4-ledd-1">dersom den avdøde var skilt, separert eller tidligere samboer, om felleseiet var delt eller om skiftet for øvrig var gjennomført</article></article></li><li data-li-identifier="e." data-name="e."><article class="listArticle" id="kapittel-2-paragraf-3-ledd-1-punkt-5"><article class="legalP" id="kapittel-2-paragraf-3-ledd-1-punkt-5-ledd-1">hvem som er arvinger etter den avdøde</article></article></li><li data-li-identifier="f." data-name="f."><article class="listArticle" id="kapittel-2-paragraf-3-ledd-1-punkt-6"><article class="legalP" id="kapittel-2-paragraf-3-ledd-1-punkt-6-ledd-1">om den avdøde etterlater seg testament</article></article></li><li data-li-identifier="g." data-name="g."><article class="listArticle" id="kapittel-2-paragraf-3-ledd-1-punkt-7"><article class="legalP" id="kapittel-2-paragraf-3-ledd-1-punkt-7-ledd-1">om den avdøde etterlater seg arvinger som er mindreårige eller fratatt rettslig handleevne, og i så fall vergens navn og kontaktopplysninger</article></article></li><li data-li-identifier="h." data-name="h."><article class="listArticle" id="kapittel-2-paragraf-3-ledd-1-punkt-8"><article class="legalP" id="kapittel-2-paragraf-3-ledd-1-punkt-8-ledd-1">navn, personnummer og kontaktopplysninger for den som melder opplysningene.</article></article></li></ul></article><article class="legalP" id="kapittel-2-paragraf-3-ledd-2">Meldingen skal skje på fastsatt skjema om ikke noe annet er avtalt med tingretten. Dersom retten kan innhente opplysninger som fremkommer i første ledd annet punktum gjennom registre mv., skal skjemaet begrenses til å omfatte melding av opplysninger som retten ikke mottar på annen måte.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2020-11-09-2327/KAPITTEL_3"><h2>Kapittel 3. Andre bestemmelser</h2><article class="legalArticle" data-lovdata-URL="LTI/forskrift/2020-11-09-2327/§9" data-name="§9" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Godkjenning av forsikringsordning for bostyrere</span></h3><article class="legalP" id="kapittel-3-paragraf-1-ledd-1">Bostyreren skal for sitt ansvar som bostyrer være sikret gjennom en godkjent forsikringsordning, jf. arveloven § 149 annet ledd første punktum. Domstoladministrasjonen godkjenner leverandør av forsikringstjenesten for tre år om gangen. Forsikringsordning som er godkjent før 1. januar 2021, anses som godkjent etter arveloven § 149 annet ledd og forskriften her frem til tidspunktet som følger av godkjenningen.</article></article><article class="legalArticle" data-lovdata-URL="LTI/forskrift/2020-11-09-2327/§10" data-name="§10" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Innsyn i arvelaterens formues- og gjeldsforhold ved skifteattest. Opplysninger i skifteattesten</span></h3><article class="legalP" id="kapittel-3-paragraf-2-ledd-1">En skifteattest etter arveloven § 118 gir rett til innsyn i arvelaterens formues- og gjeldsforhold, herunder opplysninger om fastsetting av skatt, jf. skatteforvaltningsloven § 3-10. Skifteattesten gir rett til innsyn i saldoen på arvelaterens bankkonti på dødsfallstidspunktet, samt transaksjonsdata de tre siste månedene før dødsfallet. Finansinstitusjonen skal, når særlige grunner tilsier det, gi innsyn også i transaksjonsdataene for de siste tolv månedene før dødsfallet. For innsyn i eldre transaksjonsdata må det foreligge ekstraordinære omstendigheter.</article><article class="legalP" id="kapittel-3-paragraf-2-ledd-2">Ved angivelse i skifteattesten av hvem som er arvinger i boet, jf. arveloven § 118 tredje ledd, er det ikke nødvendig å opplyse om arvinger som etter testament bare skal motta et bestemt, avgrenset gode av liten verdi, og som heller ikke har påtatt seg ansvar for arvelaterens forpliktelser etter arveloven § 116.</article></article><article class="legalArticle" data-lovdata-URL="LTI/forskrift/2020-11-09-2327/§11" data-name="§11" id="kapittel-3-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Delegering av kompetanse til å stadfeste testament</span></h3><article class="legalP" id="kapittel-3-paragraf-3-ledd-1">Justis- og beredskapsdepartementets kompetanse til å stadfeste testament etter arveloven § 41 første ledd annet punktum, § 55 første ledd annet punktum og § 72 sjette ledd annet punktum, jf. kgl. res. 28. februar 2020 nr. 201, delegeres til Statens sivilrettsforvaltning.</article><article class="legalP" id="kapittel-3-paragraf-3-ledd-2">Justis- og beredskapsdepartementet er klageorgan for Statens sivilrettsforvaltnings vedtak om stadfestelse av testament etter de nevnte bestemmelsene.</article></article><article class="legalArticle" data-lovdata-URL="LTI/forskrift/2020-11-09-2327/§12" data-name="§12" id="kapittel-3-paragraf-4"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h3><article class="legalP" id="kapittel-3-paragraf-4-ledd-1">Forskriften trer i kraft 1. januar 2021.</article></article></section></main></body></html>