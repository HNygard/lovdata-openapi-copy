<!DOCTYPE html><html lang="no"><head><title>Forskrift om midlertidige unntak fra avfallsforskriften kapittel 11 om farlig avfall med vedlegg og krav i tillatelser</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-04-01-555</dd><dt class="dokid">DokumentID</dt><dd class="dokid">LTI/forskrift/2020-04-01-555</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="subunit">Etat</dt><dd class="subunit"><ul><li>Miljødirektoratet</li></ul></dd><dt class="dateInForce">I kraft fra</dt><dd class="dateInForce">2020-04-01 – 2020-12-31</dd><dt class="changesToDocuments">Endrer</dt><dd class="changesToDocuments"><ul><li>forskrift/2004-06-01-930</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-03-13-6/§9</li><li>forskrift/2020-03-30-553</li><li>forskrift/2004-06-01-930/§19-4</li></ul></dd><dt class="dateOfPublication">Kunngjort</dt><dd class="dateOfPublication">2020-04-02 15:20</dd><dt class="lastupdated">Rettet</dt><dd class="lastupdated">2020-04-14 (se nederst).</dd><dt class="journalNumber">Journalnummer</dt><dd class="journalNumber">2020-0466</dd><dt class="titleShort">Korttittel</dt><dd class="titleShort">Forskrift om midlertidige unntak fra avfallsforskriften kap. 11</dd><dt class="title">Tittel</dt><dd class="title">Forskrift om midlertidige unntak fra avfallsforskriften kapittel 11 om farlig avfall med vedlegg og krav i tillatelser</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Miljødirektoratet 1. april 2020 med hjemmel i lov 13. mars 1981 nr. 6 om vern mot forurensninger og om avfall (forurensningsloven) § 9 første ledd nr. 3 og andre ledd jf. delegeringsvedtak 30. mars 2020 nr. 553 og forskrift 1. juni 2004 nr. 930 om gjenvinning og behandling av avfall (avfallsforskriften) § 19-4.</dd><dt class="refid">RefID</dt><dd class="refid">forskrift/2020-04-01-555</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om midlertidige unntak fra avfallsforskriften kapittel 11 om farlig avfall med vedlegg og krav i tillatelser<ul class="tocSubUl"><li>§ 1. Formål og virkeområde</li><li>§ 2. Definisjoner</li><li>§ 3. Tillatt mengde avfall som kan mottas</li><li>§ 4. Tillatt mengde avfall som kan lagres</li><li>§ 5. Finansiell sikkerhet</li><li>§ 6. Krav til risikovurderinger og dokumentasjon</li><li>§ 7. Transport av farlig avfall</li><li>§ 8. Fylkesmannens myndighet</li><li>§ 9. Tilsyn</li><li>§ 10. Ikrafttredelse og varighet</li><li>Rettelser</li></ul></li></ul></dd></dl></header><main class="documentBody" data-lovdata-URL="LTI/forskrift/2020-04-01-555" id="dokument"><h1>Forskrift om midlertidige unntak fra avfallsforskriften kapittel 11 om farlig avfall med vedlegg og krav i tillatelser</h1><article class="legalArticle" data-lovdata-URL="LTI/forskrift/2020-04-01-555/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og virkeområde</span></h2><article class="legalP" id="paragraf-1-ledd-1">Denne forskriften skal sikre at økte mengder farlig avfall som oppstår eller hoper seg opp på grunn av forhold knyttet til utbruddet av koronavirus (SARS-CoV-2) kan håndteres på forsvarlig måte på mottaks- og mellomlagringsanlegg som allerede har lov til å håndtere slikt avfall, ved særskilt tillatelse eller gjennom forskriftsregulering.</article><article class="legalP" id="paragraf-1-ledd-2">Bestemmelsene i forskriften gjelder bare i den grad det oppstår et behov for unntak fra gjeldende krav på grunn av forhold knyttet til utbruddet av koronavirus (SARS-CoV-2). Det presiseres at alle krav i forskrift og tillatelser som det ikke uttrykkelig er gjort unntak fra i forskriften her gjelder fullt ut, også for de økte avfallsmengdene.</article></article><article class="legalArticle" data-lovdata-URL="LTI/forskrift/2020-04-01-555/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I denne forskriften menes med<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>Mottaksanlegg for farlig avfall:</i> Anlegg for mottak- og mellomlagring av farlig avfall som drives i henhold til tillatelse fra Fylkesmannen etter forurensningsloven § 11, jf. avfallsforskriften § 11-6, og som reguleres av vedlegg 4 til avfallsforskriften kapittel 11.</article></article></li><li data-li-identifier="b." data-name="b."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1"><i>Kommunale mottak:</i> Kommunale ordninger for mottak av farlig avfall som omfattes av avfallsforskriften § 11-7 e) og som reguleres av vedlegg 3 til avfallsforskriften kapittel 11.</article></article></li><li data-li-identifier="c." data-name="c."><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1"><i>Kapasitet:</i> Mottaksanleggets ramme for forsvarlig håndtering av avfall som følge av ulike begrensende faktorer, herunder areal, fasiliteter, kompetanse, bemanning mv.</article></article></li></ul></article></article><article class="legalArticle" data-lovdata-URL="LTI/forskrift/2020-04-01-555/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tillatt mengde avfall som kan mottas</span></h2><article class="legalP" id="paragraf-3-ledd-1">Mottaksanlegg for farlig avfall kan motta inntil 30&#xa0;% mer farlig avfall i år 2020 enn årlig tillatt mottaksramme for anlegget tilsier, jf. virksomhetens tillatelse, dersom avfallet kan håndteres forsvarlig og anlegget har kapasitet til å motta det .</article><article class="legalP" id="paragraf-3-ledd-2">Mottaksanlegg for farlig avfall og kommunale mottak kan ikke uten særskilt tillatelse fra forurensningsmyndigheten motta avfallsfraksjoner de ikke allerede har tillatelse til å motta.</article></article><article class="legalArticle" data-lovdata-URL="LTI/forskrift/2020-04-01-555/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tillatt mengde avfall som kan lagres</span></h2><article class="legalP" id="paragraf-4-ledd-1">Mottaksanlegg for farlig avfall kan lagre inntil 30&#xa0;% mer farlig avfall enn maksimal tillatt samtidig lagringsmengde for anlegget, jf. virksomhetens tillatelse, dersom avfallet kan håndteres forsvarlig og anlegget har kapasitet til å lagre det.</article><article class="legalP" id="paragraf-4-ledd-2">Innenfor den økte avfallsmengden som kan lagres med hjemmel i første ledd gis mottaksanleggene fleksibilitet til å tilpasse mengdene av ulike typer avfall som lagres, så lenge dette kan begrunnes i nye behov som oppstår som følge av forhold knyttet til utbruddet av koronavirus.</article><article class="legalP" id="paragraf-4-ledd-3">Det gjøres unntak fra vedlegg 3 til avfallsforskriften kapittel 11 punkt 7.4, og avfallsforskriften § 11-7 e), slik at kommunale mottak uten særskilt tillatelse samtidig kan lagre inntil 65 tonn farlig avfall, dersom avfallet kan håndteres forsvarlig og anlegget har kapasitet til å lagre det.Videre gjøres det unntak fra punkt 7.4 slik at farlig avfall kan oppbevares ved mottaket i inntil 12 måneder før viderelevering.</article><article class="legalP" id="paragraf-4-ledd-4">Økning i mengde avfall som kan lagres samtidig i medhold av denne forskriften tillates likevel bare i perioden fra forskriftens ikrafttredelse og frem til 1. september 2020, slik at lagringsmengden fra dette tidspunktet skal være innenfor rammene som normalt gjelder for virksomheten, jf. tillatelsen eller avfallsforskriften kapittel 11 vedlegg 3 punkt 7.4. Dette gjelder både for mottaksanlegg for farlig avfall og for kommunale mottak.</article></article><article class="legalArticle" data-lovdata-URL="LTI/forskrift/2020-04-01-555/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Finansiell sikkerhet</span></h2><article class="legalP" id="paragraf-5-ledd-1">Det gjøres unntak fra krav til finansiell sikkerhetsstillelse i vedlegg 4 til avfallsforskriften kapittel 11 punkt 4, slik at det ikke kreves finansiell sikkerhetsstillelse fra mottaksanlegg for farlig avfall for økte mengder farlig avfall som mottas og lagres ved anlegget i medhold av denne forskriften. Unntaket gjelder også kommunale mottak som har krav om finansiell sikkerhet etter vedlegg 4 punkt 4, jf. avfallsforskriften § 11-6.</article><article class="legalP" id="paragraf-5-ledd-2">Unntaket fra krav om finansiell sikkerhetsstillelse gjelder bare dersom virksomheten har stilt tilfredsstillende finansiell sikkerhet for avfallsmengden som kan lagres i henhold til gjeldende tillatelse/rammer. Dersom slik sikkerhet ikke allerede er stilt, kan virksomheten ikke ta unntakshjemmelen i § 4 for økt lagring i bruk før sikkerhet for eksisterende mengder er stilt og godkjent av Fylkesmannen.</article></article><article class="legalArticle" data-lovdata-URL="LTI/forskrift/2020-04-01-555/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Krav til risikovurderinger og dokumentasjon</span></h2><article class="legalP" id="paragraf-6-ledd-1">Mottaksanlegg for farlig avfall og kommunale mottak som ønsker å benytte seg av unntaksbestemmelsene i denne forskriften skal sørge for at det gjøres tilstrekkelige risikovurderinger i forkant, for å sikre at alle krav til forsvarlig håndtering av avfallet som følger av avfallsforskriften med vedlegg eller særskilt tillatelse etter forurensningsloven § 11 kan oppfylles. Riskovurderinger som er foretatt skal dokumenteres.</article><article class="legalP" id="paragraf-6-ledd-2">Mottaksanlegg for farlig avfall og kommunale mottak som ønsker å benytte seg av unntaksbestemmelsene skal dokumentere at det er behov for overskridelse av gjeldende rammer i tråd med forskriften på grunn av forhold knyttet til utbruddet av koronavirus (SARS-CoV-2), hvor stor overskridelsen har vært og at økt mottak og/eller lagring har foregått på en helse- og miljømessig forsvarlig måte.</article><article class="legalP" id="paragraf-6-ledd-3">Når unntakshjemlene i denne forskriften tas i bruk for første gang, skal virksomheten sende melding til Fylkesmannen og opplyse om det. Dokumentasjon som nevnt i første og andre ledd skal oppbevares av virksomheten og være tilgjengelig ved kontroll eller på forespørsel fra forurensingsmyndigheten.</article></article><article class="legalArticle" data-lovdata-URL="LTI/forskrift/2020-04-01-555/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Transport av farlig avfall</span></h2><article class="legalP" id="paragraf-7-ledd-1">Det gjøres unntak fra avfallsforskriften § 11-14 tredje ledd, slik at maksimal tid for opphold i transport kan forlenges fra 24 timer til 72 timer ved behov og forutsatt at det er forsvarlig, dersom transporten forsinkes på grunn av forhold knyttet til koronavirus. Dersom unntakshjemmelen benyttes, skal dette dokumenteres og begrunnes av transportøren. Dokumentasjon skal oppbevares av transportøren og være tilgjengelig ved kontroll eller på forespørsel fra forurensningsmyndigheten.</article></article><article class="legalArticle" data-lovdata-URL="LTI/forskrift/2020-04-01-555/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Fylkesmannens myndighet</span></h2><article class="legalP" id="paragraf-8-ledd-1">Denne forskriften griper ikke inn i Fylkesmannens mulighet til å gjøre endringer i tillatelsene til mottaksanlegg for farlig avfall med hjemmel i forurensningsloven § 18. Ved eventuell utvidelse av lagringsmengder som kommer i tillegg til mengdene angitt i forskriften her, presiseres at det er en forutsetning for eventuell tillatelse at det stilles finansiell sikkerhet på vanlig måte.</article><article class="legalP" id="paragraf-8-ledd-2">Fylkesmannen gis myndighet til å innskrenke unntakene i denne forskriften ved enkeltvedtak overfor den enkelte virksomhet, dersom Fylkesmannen mener det er særlig behov for det i det enkelte tilfellet. Dette gjelder også i forhold til å kreve finansiell sikkerhet, dersom Fylkesmannen etter en konkret vurdering av situasjonen ved det enkelte anlegget mener risikoen ved å unnlate å stille slikt krav blir for stor.</article></article><article class="legalArticle" data-lovdata-URL="LTI/forskrift/2020-04-01-555/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilsyn</span></h2><article class="legalP" id="paragraf-9-ledd-1">Fylkesmannen fører tilsyn med at bestemmelsene i denne forskriften overholdes.</article></article><article class="legalArticle" data-lovdata-URL="LTI/forskrift/2020-04-01-555/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse og varighet</span></h2><article class="legalP" id="paragraf-10-ledd-1">Forskriften trer i kraft straks og gjelder frem til 31. desember 2020.</article></article><section class="section" id="kapittel-1" data-lovdata-URL="LTI/forskrift/2020-04-01-555/KAPITTEL_1"><h2>Rettelser</h2><article class="defaultP" data-text-size="small">Det som er rettet er satt i kursiv.</article> <article class="gazettenote" data-gazette-note-date="2020-04-14" data-gazette-note-type="rettelse"><article class="defaultP">Hjemmelsfeltet skal lyde:</article><article class="defaultP" data-text-size="small"><strong>Hjemmel:</strong> Fastsatt av Miljødirektoratet 1. april 2020 med hjemmel <i>i forskrift 1. juni 2004 nr. 930</i> om gjenvinning og behandling av avfall (avfallsforskriften) § 19-4.</article></article></section></main></body></html>