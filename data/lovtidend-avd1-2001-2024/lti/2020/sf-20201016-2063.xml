<!DOCTYPE html><html lang="no"><head><title>Forskrift om endringer i forskrift 5. april 2013 nr. 959 om IT-standarder i offentlig forvaltning</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-10-16-2063</dd><dt class="dokid">DokumentID</dt><dd class="dokid">LTI/forskrift/2020-10-16-2063</dd><dt class="ministry">Departement</dt><dd class="ministry"><ul><li>Kommunal- og moderniseringsdepartementet</li></ul></dd><dt class="subunit">Etat</dt><dd class="subunit"><ul><li>Avdeling for IT- og forvaltningspolitikk</li></ul></dd><dt class="dateInForce">I kraft fra</dt><dd class="dateInForce">2020-10-16</dd><dt class="changesToDocuments">Endrer</dt><dd class="changesToDocuments"><ul><li>forskrift/2013-04-05-959</li><li>forskrift/2004-06-25-988</li><li>forskrift/2013-06-21-732</li><li>forskrift/2019-04-01-444</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1967-02-10/§15a</li></ul></dd><dt class="dateOfPublication">Kunngjort</dt><dd class="dateOfPublication">2020-10-16 16:15</dd><dt class="journalNumber">Journalnummer</dt><dd class="journalNumber">2020-1438</dd><dt class="titleShort">Korttittel</dt><dd class="titleShort">Endr. i forskrift om IT-standarder i offentlig forvaltning</dd><dt class="title">Tittel</dt><dd class="title">Forskrift om endringer i forskrift 5. april 2013 nr. 959 om IT-standarder i offentlig forvaltning</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 16. oktober 2020 med hjemmel i lov 10. februar 1967 om behandlingsmåten i forvaltningssaker (forvaltningsloven) § 15a. Fremmet av Kommunal- og moderniseringsdepartementet.</dd><dt class="refid">RefID</dt><dd class="refid">forskrift/2020-10-16-2063</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endringer i forskrift 5. april 2013 nr. 959 om IT-standarder i offentlig forvaltning<ul class="tocSubUl"><li>I<ul class="tocSubUl"><li>§ 1. Formål og virkeområde</li><li>§ 3. Arkitektur- og standardiseringsrådet</li><li>§ 5. Obligatoriske standarder for tekstdokumenter som vedlegg til e-post</li><li>§ 7. Obligatoriske standarder for utforming av næringslivsskjema på offentlige nettsider</li><li>§ 10. Krav til digital anskaffelsesprosess</li><li>§ 11. Obligatoriske grunnleggende nettverksstandarder</li><li>§ 12. Obligatorisk standard for nettleserbaserte tjenester</li><li>§ 13. Generelt krav om å vurdere bruk av åpne standarder</li><li>§ 15. Overgangsregler</li></ul></li><li>II</li><li>III</li></ul></li></ul></dd></dl></header><main class="documentBody" data-lovdata-URL="LTI/forskrift/2020-10-16-2063" id="dokument"><h1>Forskrift om endringer i forskrift 5. april 2013 nr. 959 om IT-standarder i offentlig forvaltning</h1><section class="section" data-name="kapI" id="kapittel-1" data-lovdata-URL="LTI/forskrift/2020-10-16-2063/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 5. april 2013 nr. 959 om IT-standarder i offentlig forvaltning gjøres følgende endringer:</article> <article class="defaultP" margin-top="true">§ 1 skal lyde:</article><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Formål og virkeområde</span></span><article class="legalP" id="kapittel-1-foreslåttparagraf-1-ledd-1">Forskriften skal bidra til at et hvert organ for stat eller kommune, jf. forvaltningsloven § 1 første punktum, tar i bruk IT-arkitektur og IT-standarder som legger til rette for og fremmer digital samhandling med og i forvaltningen.</article></article> <article class="defaultP" margin-top="true">§ 2 nye bokstavene f og g skal lyde:<ul class="defaultList"><li data-li-identifier="f)" data-name="f)"><article class="listArticle" id="kapittel-1-foreslåttparagraf-1-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-1-ledd-1"><i>åpen standard:</i> <ul class="defaultList"><li data-li-identifier="•" data-name="•"><article class="listArticle" id="kapittel-1-foreslåttparagraf-1-ledd-1-punkt-1-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-1-ledd-1-punkt-1-ledd-1">Standarden er utviklet og vedlikeholdt av en ikke kommersiell virksomhet, gjennom en transparent prosess der alle har lik og ikke diskriminerende tilgang til å delta i utviklingen, påvirke utviklingen og være med å vedta standarden (fortrinnsvis konsensus eller flertallsbasert). Ingen person eller interessegruppe skal ha dominert prosessen.</article></article></li><li data-li-identifier="•" data-name="•"><article class="listArticle" id="kapittel-1-foreslåttparagraf-1-ledd-1-punkt-1-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-1-ledd-1-punkt-2-ledd-1">Standarden må være publisert og tilgjengelig for alle, gratis eller gjennom en rimelig betaling. Standarden må være tillatt å kopiere, distribuere og bruke, gratis eller mot en rimelig betaling.</article></article></li><li data-li-identifier="•" data-name="•"><article class="listArticle" id="kapittel-1-foreslåttparagraf-1-ledd-1-punkt-1-ledd-1-punkt-3"><article class="legalP" id="kapittel-1-foreslåttparagraf-1-ledd-1-punkt-1-ledd-1-punkt-3-ledd-1">Standarden skal i utgangspunktet ikke inneholde intellektuelle rettigheter. Dersom slike rettigheter foreligger skal opplysninger om dette komme klart frem i standarden. Rettighetshaver bør irreversibelt ha trukket tilbake retten til å ta betalt, eller gjort bruksretten tilgjengelig mot et rimelig vederlag.</article></article></li><li data-li-identifier="•" data-name="•"><article class="listArticle" id="kapittel-1-foreslåttparagraf-1-ledd-1-punkt-1-ledd-1-punkt-4"><article class="legalP" id="kapittel-1-foreslåttparagraf-1-ledd-1-punkt-1-ledd-1-punkt-4-ledd-1">Det skal ikke foreligge forbehold mot gjenbruk av standarden.</article></article></li></ul></article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-1-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-2-ledd-1"><i>nettleserbasert tjeneste:</i> En interaktiv tjeneste beregnet for bruk i nettlesere der brukeren gjennom input påvirker resultatet av transaksjonen, i motsetning til rene statiske informasjonssider. Typiske eksempel er et elektronisk skjema eller en beregningskalkulator.</article></article></li></ul></article> <article class="defaultP" margin-top="true">§ 3 skal lyde:</article><article class="futureLegalArticle" data-name="§3" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Arkitektur- og standardiseringsrådet</span></span><article class="legalP" id="kapittel-1-foreslåttparagraf-2-ledd-1">Arkitektur- og standardiseringsrådet er et rådgivende organ for Digitaliseringsdirektoratet og består av representanter fra statlige, fylkeskommunale, kommunale og private organer.</article><article class="legalP" id="kapittel-1-foreslåttparagraf-2-ledd-2">Arkitektur- og standardiseringsrådet har en rolle som tilrettelegger og pådriver for systematisk bruk av IT-arkitektur og IT-standarder mellom og i forvaltningen. Arkitektur- og standardiseringsrådet skal gi anbefaling til Digitaliseringsdirektoratet om hvilken IT-arkitektur og hvilke IT-standarder som bør legges til grunn i forvaltningen. Arkitektur- og standardiseringsrådet skal primært beskjeftige seg med IT-arkitektur og IT-standarder som har relevans for en stor bredde av offentlige aktører.</article><article class="legalP" id="kapittel-1-foreslåttparagraf-2-ledd-3">Anbefalte og obligatoriske IT-standarder i offentlig sektor bør ses i sammenheng og skal være publisert samlet på internettsiden til Digitaliseringsdirektoratet.</article></article> <article class="defaultP" margin-top="true">§ 4 første og annet ledd skal lyde:</article><article class="legalP" id="kapittel-1-ledd-2">Ferdigstilte tekstdokumenter som skal gjøres tilgjengelige på offentlige internettsider, skal utformes i HyperText Markup Language, HTML 4.01 eller HTML5, eller i Extensible HyperText Markup Language, XHTML 1.0 eller XHTML 1.1. Ved bruk av HTML5 skal det testes at dokumentet er leselig og har tilsvarende funksjonalitet også i eldre nettlesere med stor utbredelse.</article><article class="legalP" id="kapittel-1-ledd-3">Er det behov for å ivareta formatering, utover det som er mulig ved bruk av HTML og CSS, slik at overforstående krav skal fravikes er det obligatorisk å utforme slike dokumenter i Portable Document Format, PDF. Fortrinnsvis skal PDF/A-1a (ISO 19005-1:2005) benyttes. Er det behov for ytterligere funksjonalitet kan en av følgende versjoner benyttes, PDF 1.4, PDF 1.5, PDF 1.6 eller PDF 1.7 (ISO 32000-1:2008), PDF/A-2(ISO 19005-2:2011) eller PDF/A-3 (ISO 19005-3:2012).</article> <article class="defaultP" margin-top="true">§ 5 skal lyde:</article><article class="futureLegalArticle" data-name="§5" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Obligatoriske standarder for tekstdokumenter som vedlegg til e-post</span></span><article class="legalP" id="kapittel-1-foreslåttparagraf-3-ledd-1">Tekstdokumenter beregnet for lesing som skal sendes i e-postvedlegg fra forvaltningsorganer til innbyggere og næringsliv, skal utformes i PDF/A-1a (ISO 19005-1).</article><article class="legalP" id="kapittel-1-foreslåttparagraf-3-ledd-2">Er det behov for ytterligere funksjonalitet kan en av følgende versjoner benyttes; PDF 1.4-1.6, PDF 1.7 (ISO 32000-1:2008), PDF/A-2(ISO 19005-2:2011) eller PDF/A-3 (ISO 19005-3:2012).</article><article class="legalP" id="kapittel-1-foreslåttparagraf-3-ledd-3">Forvaltningsorganer skal kunne ta imot vanlige dokumentformater som for eksempel Open Document Format (ODF) og Office Open XML (OOXML).</article></article> <article class="defaultP" margin-top="true">§ 6 tredje og fjerde ledd fjernes.</article> <article class="defaultP" margin-top="true">§ 7 skal lyde:</article><article class="futureLegalArticle" data-name="§7" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 7</span>. <span class="legalArticleTitle">Obligatoriske standarder for utforming av næringslivsskjema på offentlige nettsider</span></span><article class="legalP" id="kapittel-1-foreslåttparagraf-4-ledd-1">Elmer 2.1-retningslinjene (Brønnøysundregistrene 2011) eller Elmer 3-retningslinjene (Brønnøysundregistrene 1. april 2014) er obligatoriske for utforming av næringslivsskjema på offentlige nettsider, tilpasset skjermer på en PC eller tilsvarende.</article><article class="legalP" id="kapittel-1-foreslåttparagraf-4-ledd-2">Forvaltningsorganer skal oppfylle Elmer 2.1 eller Elmer 3 på best passende tidspunkt, senest ved første nødvendige utskifting og videreutvikling som krever gjennomgripende endringer av eksisterende løsninger.</article></article> <article class="defaultP" margin-top="true">I § 8 annet ledd endres «Direktoratet for forvaltning» til «Digitaliseringsdirektoratet».</article> <article class="defaultP" margin-top="true">§ 10 skal lyde:</article><article class="futureLegalArticle" data-name="§10" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 10</span>. <span class="legalArticleTitle">Krav til digital anskaffelsesprosess</span></span><article class="legalP" id="kapittel-1-foreslåttparagraf-5-ledd-1">Offentlige virksomheter skal benytte elektronisk handelsformat (EHF) for mottak av elektronisk faktura og kreditnota.</article><article class="legalP" id="kapittel-1-foreslåttparagraf-5-ledd-2">Leverandører av varer og tjenester som sender elektronisk faktura eller kreditnota til offentlige virksomheter skal gjøre det på Elektronisk handelsformat (EHF).</article><article class="legalP" id="kapittel-1-foreslåttparagraf-5-ledd-3">Offentlige virksomheter som mottar elektronisk faktura eller kreditnota fra utenlandske leverandører skal gjøre det på Peppol BIS.</article><article class="legalP" id="kapittel-1-foreslåttparagraf-5-ledd-4">Utenlandske leverandører av varer og tjenester som sender elektronisk faktura eller kreditnota til offentlige virksomheter skal gjøre det på Peppol BIS.</article></article> <article class="defaultP" margin-top="true">Ny § 11 skal lyde:</article><article class="futureLegalArticle" data-name="§11" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 11</span>. <span class="legalArticleTitle">Obligatoriske grunnleggende nettverksstandarder</span></span><article class="legalP" id="kapittel-1-foreslåttparagraf-6-ledd-1">Offentlige virksomheter skal sette krav til støtte av både IPv4 og IPv6 i alt nytt nettverksutstyr og all IP-avhengig programvare som anskaffes.</article><article class="legalP" id="kapittel-1-foreslåttparagraf-6-ledd-2">Offentlige virksomheter skal gjøre alle nye og eksisterende, eksternt publiserte tjenester tilgjengelig både på IPv4 og IPv6, med unntak av peer to peer kommunikasjon mellom offentlige virksomheter, der man kan legge om på best egnet tidspunkt.</article><article class="legalP" id="kapittel-1-foreslåttparagraf-6-ledd-3">Alle interne klienter i offentlige virksomheter skal ha tilsvarende tilgang til eksterne tjenester publisert på IPv4 og IPv6.</article><article class="legalP" id="kapittel-1-foreslåttparagraf-6-ledd-4">Nye interne nett og løsninger i offentlige virksomheter skal ha støtte for IPv6. Det er tillatt å støtte IPv4 i tillegg.</article></article> <article class="defaultP" margin-top="true">Ny § 12 skal lyde:</article><article class="futureLegalArticle" data-name="§12" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 12</span>. <span class="legalArticleTitle">Obligatorisk standard for nettleserbaserte tjenester</span></span><article class="legalP" id="kapittel-1-foreslåttparagraf-7-ledd-1">Det er obligatorisk å publisere alle nye nettleserbaserte tjenester på offentlige nettsider i HyperText Markup Language, HTML5 (W3C 2014).</article><article class="legalP" id="kapittel-1-foreslåttparagraf-7-ledd-2">Det er obligatorisk å publisere alle eksisterende nettleserbaserte tjenester på offentlige nettsider i HyperText Markup Language, HTML5 (W3C 2014).</article><article class="legalP" id="kapittel-1-foreslåttparagraf-7-ledd-3">Det er tillatt å tilby brukere en utskriftsversjon av den nettleserbaserte tjenesten på PDF, for manuell innfylling og innsending på papir. Dette gjelder også kvittering på transaksjonen. I innsynstjenester er det også tillatt å gjøre dokumentene tilgjengelig på arkivformatet, med mindre et mer egnet format er tilgjengelig.</article><article class="legalP" id="kapittel-1-foreslåttparagraf-7-ledd-4">Er det en særlig uforholdsmessig byrde å oppfylle den obligatoriske standarden, kan forvaltningsorganet unnlate helt eller delvis å oppfylle kravet. Forvaltningsorganet skal straks melde fra til Digitaliseringsdirektoratet om dette og begrunne hvorfor det unnlater å oppfylle kravet.</article></article> <article class="defaultP" margin-top="true">Ny § 13 skal lyde:</article><article class="futureLegalArticle" data-name="§13" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 13</span>. <span class="legalArticleTitle">Generelt krav om å vurdere bruk av åpne standarder</span></span><article class="legalP" id="kapittel-1-foreslåttparagraf-8-ledd-1">På bruksområder der denne eller andre forskrifter ikke setter spesifikke krav til bruk av standarder, skal det ved anskaffelse, utvikling, oppsett, drift og bruk av IT-løsninger, vurderes om det finnes relevante åpne standarder som kan brukes.</article></article> <article class="defaultP" margin-top="true">§ 11 blir § 14.</article> <article class="defaultP" margin-top="true">§ 12 blir § 15 og skal lyde:</article><article class="futureLegalArticle" data-name="§15" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 15</span>. <span class="legalArticleTitle">Overgangsregler</span></span><article class="legalP" id="kapittel-1-foreslåttparagraf-9-ledd-1">§ 11 andre ledd, eksisterende løsninger, og tredje ledd gjelder fra 1. januar 2023. Virksomheter med spesielle behov, kan søke Digitaliseringsdirektoratet om inntil 2 års utvidet overgangsordning.</article><article class="legalP" id="kapittel-1-foreslåttparagraf-9-ledd-2">§ 12 andre ledd gjelder fra 1. januar 2021. Eksisterende løsninger som er basert på HTML 4.01, XHTML 1.0 eller XHTML 1.1, trenger ikke å byttes ut før større omlegginger skal gjennomføres.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2020-10-16-2063/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I forskrift 25. juni 2004 nr. 988 om elektronisk kommunikasjon med og i forvaltningen (eForvaltningsforskriften) gjøres følgende endring:</article> <article class="defaultP" margin-top="true">I § 30 endres «Direktoratet for forvaltning og IKT» til «Digitaliseringsdirektoratet».</article> <article class="defaultP" margin-top="true">I forskrift 21. juni 2013 nr. 732 om universell utforming av informasjons- og kommunikasjonsteknologiske (IKT)-løsninger § 5, § 6, § 7, § 8 og § 10 endres «Direktoratet for forvaltning og IKT» til «Digitaliseringsdirektoratet».</article> <article class="defaultP" margin-top="true">I forskrift 1. april 2019 nr. 444 om elektronisk faktura i offentlige anskaffelser § 5 femte ledd endres «Difi» til «Direktoratet for forvaltning og økonomistyring». § 4 tredje ledd skal lyde:</article><article class="legalP" id="kapittel-2-ledd-2">Digitaliseringsdirektoratet skal sørge for at lenker til godkjente standardformater finnes på sine nettsider som del av Referansekatalogen for IT-standarder som er obligatoriske eller anbefalte for offentlig sektor.</article></section><section class="section" data-name="kapIII" id="kapittel-3" data-lovdata-URL="LTI/forskrift/2020-10-16-2063/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">Forskriften trer i kraft straks.</article></section></main></body></html>