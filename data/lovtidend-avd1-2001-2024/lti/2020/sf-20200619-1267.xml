<!DOCTYPE html><html lang="no"><head><title>Midlertidig forskrift om tilskudd til forhåndsgodkjente tiltaksarrangører som følge av covid-19</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-06-19-1267</dd><dt class="dokid">DokumentID</dt><dd class="dokid">LTI/forskrift/2020-06-19-1267</dd><dt class="ministry">Departement</dt><dd class="ministry"><ul><li>Arbeids- og sosialdepartementet</li></ul></dd><dt class="subunit">Etat</dt><dd class="subunit"><ul><li>Arbeidsmarkedsavdelingen</li></ul></dd><dt class="dateInForce">I kraft fra</dt><dd class="dateInForce">2020-06-19 – 2020-10-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2004-12-10-76/§13</li></ul></dd><dt class="dateOfPublication">Kunngjort</dt><dd class="dateOfPublication">2020-06-23 12:15</dd><dt class="journalNumber">Journalnummer</dt><dd class="journalNumber">2020-0964</dd><dt class="titleShort">Korttittel</dt><dd class="titleShort">Midl. forskrift om tilskudd til forhåndsgodkjente tiltaksarrangører som følge av covid-19</dd><dt class="title">Tittel</dt><dd class="title">Midlertidig forskrift om tilskudd til forhåndsgodkjente tiltaksarrangører som følge av covid-19</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeids- og sosialdepartementet 19. juni 2020 med hjemmel i lov 10. desember 2004 nr. 76 om arbeidsmarkedstjenester (arbeidsmarkedsloven) § 13 tredje ledd.</dd><dt class="refid">RefID</dt><dd class="refid">forskrift/2020-06-19-1267</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig forskrift om tilskudd til forhåndsgodkjente tiltaksarrangører som følge av covid-19<ul class="tocSubUl"><li>§ 1. Formål</li><li>§ 2. Hvem som kan få tilskudd</li><li>§ 3. Hva det kan gis tilskudd til</li><li>§ 4. Varighet</li><li>§ 5. Beregning</li><li>§ 6. Krav til søknaden</li><li>§ 7. Klage</li><li>§ 8. Tilbakebetaling</li><li>§ 9. Ikrafttredelse, overgangsregel og opphevelse</li></ul></li></ul></dd></dl></header><main class="documentBody" data-lovdata-URL="LTI/forskrift/2020-06-19-1267" id="dokument"><h1>Midlertidig forskrift om tilskudd til forhåndsgodkjente tiltaksarrangører som følge av covid-19</h1><article class="legalArticle" data-lovdata-URL="LTI/forskrift/2020-06-19-1267/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med tilskuddet er å unngå at forhåndsgodkjente tiltaksarrangører går konkurs, og at deltakere i arbeidsmarkedstiltakene arbeidsforberedende trening og varig tilrettelagt arbeid mister sitt tilbud, fordi salgsinntekter uteblir på grunn av tiltak innført for å bekjempe koronapandemien.</article></article><article class="legalArticle" data-lovdata-URL="LTI/forskrift/2020-06-19-1267/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hvem som kan få tilskudd</span></h2><article class="legalP" id="paragraf-2-ledd-1">Arbeids- og velferdsetaten kan gi tilskudd til forhåndsgodkjente tiltaksarrangører som har avtale med etaten om å gjennomføre arbeidsmarkedstiltakene arbeidsforberedende trening eller varig tilrettelagt arbeid etter forskrift 11. desember 2015 nr. 1598 om arbeidsmarkedstiltak kapittel 13 og 14.</article></article><article class="legalArticle" data-lovdata-URL="LTI/forskrift/2020-06-19-1267/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hva det kan gis tilskudd til</span></h2><article class="legalP" id="paragraf-3-ledd-1">Tiltaksarrangørene kan få tilskudd til dekning av tapte salgsinntekter som er direkte knyttet til gjennomføringen av arbeidsforberedende trening eller varig tilrettelagt arbeid, og som er en følge av koronapandemien.</article><article class="legalP" id="paragraf-3-ledd-2">Salgsinntektene fra produksjon av varer og tjenester som ledd i arbeidsforberedende trening eller varig tilrettelagt arbeid, skal ha utgjort minimum 20 prosent av tiltaksarrangørens samlede inntekter for 2019. Er tiltaksarrangøren omorganisert eller nyetablert og regnskapet for 2019 ikke gir et dekkende bilde av driftssituasjonen, kan regnskapet for januar og februar 2020 benyttes.</article></article><article class="legalArticle" data-lovdata-URL="LTI/forskrift/2020-06-19-1267/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Varighet</span></h2><article class="legalP" id="paragraf-4-ledd-1">Tilskudd gis for månedene mars, april og mai 2020.</article></article><article class="legalArticle" data-lovdata-URL="LTI/forskrift/2020-06-19-1267/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Beregning</span></h2><article class="legalP" id="paragraf-5-ledd-1">Tilskuddet dekker 80 prosent av tapte salgsinntekter sammenlignet med tilsvarende måneder året før. Gis tilskuddet etter § 3 andre ledd, andre punktum skal salgsinntektene sammenlignes med gjennomsnittet av januar og februar 2020. Tilskuddet skal ikke overstige det ordinære tilskuddet tiltaksarrangøren mottar fra Arbeids- og velferdsetaten for sitt tilbud om arbeidsforberedende trening og varige tilrettelagte arbeidsplasser.</article><article class="legalP" id="paragraf-5-ledd-2">Det utbetales ikke tilskudd når det beregnede beløpet er under 5&#xa0;000 kroner per måned.</article><article class="legalP" id="paragraf-5-ledd-3">Dersom bevilgningen på kapittel 634 Arbeidsmarkedstiltak, post 70 Midlertidig kompensasjonsordning for forhåndsgodkjente tiltaksarrangører ikke er tilstrekkelig til å dekke alle de innvilgede tilskuddene i samsvar med kriteriene i første ledd, avkortes hvert tilskudd forholdsmessig.</article></article><article class="legalArticle" data-lovdata-URL="LTI/forskrift/2020-06-19-1267/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Krav til søknaden</span></h2><article class="legalP" id="paragraf-6-ledd-1">Det skal søkes om tilskudd samlet for alle tre månedene på den måten som Arbeids- og velferdsdirektoratet fastsetter. En søknad om tilskudd som mottas etter 15. august 2020, vil bli avvist.</article><article class="legalP" id="paragraf-6-ledd-2">Innholdet i søknaden skal bekreftes av revisor eller autorisert regnskapsfører.</article></article><article class="legalArticle" data-lovdata-URL="LTI/forskrift/2020-06-19-1267/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Klage</span></h2><article class="legalP" id="paragraf-7-ledd-1">Vedtak om tilskudd kan påklages til Arbeids- og sosialdepartementet.</article><article class="legalP" id="paragraf-7-ledd-2">Fristen for å klage er seks uker fra det tidspunkt underretning om vedtaket er kommet fram til vedkommende part. Klagen sendes Arbeids- og velferdsdirektoratet.</article></article><article class="legalArticle" data-lovdata-URL="LTI/forskrift/2020-06-19-1267/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilbakebetaling</span></h2><article class="legalP" id="paragraf-8-ledd-1">Tilskudd som er utbetalt i strid med forskriften, kan kreves tilbakebetalt i samsvar med arbeidsmarkedsloven § 22, jf. folketrygdloven § 22–§ 15 og § 22–§ 17.</article></article><article class="legalArticle" data-lovdata-URL="LTI/forskrift/2020-06-19-1267/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse, overgangsregel og opphevelse</span></h2><article class="legalP" id="paragraf-9-ledd-1">Forskriften trer i kraft straks.</article><article class="legalP" id="paragraf-9-ledd-2">Forskriften gis virkning fra 1. mars 2020.</article><article class="legalP" id="paragraf-9-ledd-3">Forskriften oppheves fra 1. oktober 2020.</article></article></main></body></html>