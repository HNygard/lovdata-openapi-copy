<!DOCTYPE html><html lang="no"><head><title>Forskrift om fartøy under 24 m som fører 12 eller færre passasjerer</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-01-14-63</dd><dt class="dokid">DokumentID</dt><dd class="dokid">LTI/forskrift/2020-01-14-63</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="dateInForce">I kraft fra</dt><dd class="dateInForce">2020-02-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2009-11-24-1400</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2007-02-16-9/§2</li><li>lov/2007-02-16-9/§5</li><li>lov/2007-02-16-9/§7</li><li>lov/2007-02-16-9/§8</li><li>lov/2007-02-16-9/§9</li><li>lov/2007-02-16-9/§11</li><li>lov/2007-02-16-9/§13</li><li>lov/2007-02-16-9/§15</li><li>lov/2007-02-16-9/§27</li><li>lov/2007-02-16-9/§42</li><li>forskrift/2007-02-16-171</li><li>forskrift/2007-05-31-590</li></ul></dd><dt class="dateOfPublication">Kunngjort</dt><dd class="dateOfPublication">2020-01-24 13:30</dd><dt class="journalNumber">Journalnummer</dt><dd class="journalNumber">2020-0056</dd><dt class="titleShort">Korttittel</dt><dd class="titleShort">Forskrift om fartøy under 24 m som fører 12 eller færre passasjerer</dd><dt class="title">Tittel</dt><dd class="title">Forskrift om fartøy under 24 m som fører 12 eller færre passasjerer</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Sjøfartsdirektoratet 14. januar 2020 med hjemmel i lov 16. februar 2007 nr. 9 om skipssikkerhet (skipssikkerhetsloven) § 2, § 5, § 7, § 8, § 9, § 11, § 13, § 15, § 27 og § 42, jf. delegeringsvedtak 16. februar 2007 nr. 171 og delegeringsvedtak 31. mai 2007 nr. 590.</dd><dt class="refid">RefID</dt><dd class="refid">forskrift/2020-01-14-63</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om fartøy under 24 m som fører 12 eller færre passasjerer<ul class="tocSubUl"><li>Kapittel 1 – Generelle bestemmelser<ul class="tocSubUl"><li>§ 1. Virkeområde</li><li>§ 2. Særlige regler for fartøy som brukes til sjøvettaktiviteter, fartøy som brukes av lag eller foreninger, og fartøy med største lengde 10 m eller mindre</li><li>§ 3. Rederiets plikt til å sende inn opplysninger</li><li>§ 4. Sikkerhetsstyringssystem</li><li>§ 5. Sikkerhetsorientering</li></ul></li><li>Kapittel 2 – Bemanning og operasjonsbegrensninger<ul class="tocSubUl"><li>§ 6. Kvalifikasjonskrav og bemanning</li><li>§ 7. Operasjonsbegrensninger i territorialfarvannet ved Fastlands-Norge</li><li>§ 8. Operasjonsbegrensninger i territorialfarvannet ved Svalbard</li></ul></li><li>Kapittel 3 – Konstruksjon og utstyr<ul class="tocSubUl"><li>§ 9. Konstruksjonskrav</li><li>§ 10. Navigasjonsutstyr</li><li>§ 11. Førstehjelpsutstyr</li></ul></li><li>Kapittel 4 – Radiokommunikasjon<ul class="tocSubUl"><li>§ 12. Radioutstyr</li><li>§ 13. Fri-flyt satellitt nødpeilesender (EPIRB)</li><li>§ 14. Radartransponder (Radar-SART) eller AIS-transponder (AIS-SART)</li><li>§ 15. Navigasjons- og værvarsler</li></ul></li><li>Kapittel 5 – Redningsmidler<ul class="tocSubUl"><li>§ 16. Redningsmidler</li><li>§ 17. Stuing og vedlikehold av redningsmidler</li></ul></li><li>Kapittel 6. Avsluttende bestemmelser<ul class="tocSubUl"><li>§ 18. Dispensasjon</li><li>§ 19. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2020-01-14-63" id="dokument"><h1>Forskrift om fartøy under 24 m som fører 12 eller færre passasjerer</h1><section class="section" data-name="kap1" id="kapittel-1" data-lovdata-URL="LTI/forskrift/2020-01-14-63/KAPITTEL_1"><h2>Kapittel 1 – Generelle bestemmelser</h2><article class="legalArticle" data-lovdata-URL="LTI/forskrift/2020-01-14-63/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="numberedLegalP" data-numerator="1" id="kapittel-1-paragraf-1-nummer-1">(1) Denne forskriften gjelder for norske og utenlandske fartøy med største lengde under 24 meter som fører 12 eller færre passasjerer i Norges territorialfarvann og på elver og innsjøer. Forskriften gjelder også i territorialfarvannet ved Svalbard.</article><article class="numberedLegalP" data-numerator="2" id="kapittel-1-paragraf-1-nummer-2">(2) Forskriften gjelder ikke for:<ul class="defaultList"><li data-li-identifier="a." data-name="a."><article class="listArticle" id="kapittel-1-paragraf-1-nummer-2-punkt-1"><article class="legalP" id="kapittel-1-paragraf-1-nummer-2-punkt-1-ledd-1">fartøy som brukes til lege- og ambulansetjeneste eller organisert skoleskyss og som skal ha passasjersertifikat</article></article></li><li data-li-identifier="b." data-name="b."><article class="listArticle" id="kapittel-1-paragraf-1-nummer-2-punkt-2"><article class="legalP" id="kapittel-1-paragraf-1-nummer-2-punkt-2-ledd-1">fartøy som er en del av et skips utrustning og som transporterer passasjerer mellom skipet og land.</article></article></li></ul></article></article><article class="legalArticle" data-lovdata-URL="LTI/forskrift/2020-01-14-63/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Særlige regler for fartøy som brukes til sjøvettaktiviteter, fartøy som brukes av lag eller foreninger, og fartøy med største lengde 10 m eller mindre</span></h3><article class="numberedLegalP" data-numerator="1" id="kapittel-1-paragraf-2-nummer-1">(1) Bestemmelsene i § 3–§ 18 gjelder ikke for:<ul class="defaultList"><li data-li-identifier="a." data-name="a."><article class="listArticle" id="kapittel-1-paragraf-2-nummer-1-punkt-1"><article class="legalP" id="kapittel-1-paragraf-2-nummer-1-punkt-1-ledd-1">Fartøy som brukes av skoler, leirskoler eller barnehager til sjøvettaktiviteter</article></article></li><li data-li-identifier="b." data-name="b."><article class="listArticle" id="kapittel-1-paragraf-2-nummer-1-punkt-2"><article class="legalP" id="kapittel-1-paragraf-2-nummer-1-punkt-2-ledd-1">Fartøy som brukes av medlemmer i lag eller foreninger til fritidsaktiviteter</article></article></li><li data-li-identifier="c." data-name="c."><article class="listArticle" id="kapittel-1-paragraf-2-nummer-1-punkt-3"><article class="legalP" id="kapittel-1-paragraf-2-nummer-1-punkt-3-ledd-1">Fartøy i territorialfarvannet ved Fastlands-Norge med største lengde 10 meter eller mindre, der fremdriftsmaskineriets maksimale størrelse i forhold til fartøyets største lengde fremgår av tabellen: <table><tbody><tr><td data-text-align="left" data-vertical-align="top">Største lengde ≤</td><td data-text-align="left" data-vertical-align="top">4 m</td><td data-text-align="left" data-vertical-align="top">6 m</td><td data-text-align="left" data-vertical-align="top">8 m</td><td data-text-align="left" data-vertical-align="top">10 m</td></tr><tr><td data-text-align="left" data-vertical-align="top">Maks hk/kW</td><td data-text-align="left" data-vertical-align="top">15/12</td><td data-text-align="left" data-vertical-align="top">25/19</td><td data-text-align="left" data-vertical-align="top">40/30</td><td data-text-align="left" data-vertical-align="top">60/45</td></tr></tbody></table></article></article></li></ul></article><article class="numberedLegalP" data-numerator="2" id="kapittel-1-paragraf-2-nummer-2">(2) Fartøy nevnt i første ledd, og førere av slike fartøy, skal følge konstruksjons-, utstyrs- og kvalifikasjonskrav som gjelder for fritidsfartøy.</article></article><article class="legalArticle" data-lovdata-URL="LTI/forskrift/2020-01-14-63/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Rederiets plikt til å sende inn opplysninger</span></h3><article class="legalP" id="kapittel-1-paragraf-3-ledd-1">Rederiet skal registrere opplysninger om virksomheten hos Sjøfartsdirektoratet før passasjertransporten starter. Rederiet skal bekrefte at kravene i denne forskriften er gjennomgått og oppfylt. Registreringen gjelder i ett år og må fornyes så lenge fartøyet er i drift etter denne forskriften.</article></article><article class="legalArticle" data-lovdata-URL="LTI/forskrift/2020-01-14-63/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Sikkerhetsstyringssystem</span></h3><article class="numberedLegalP" data-numerator="1" id="kapittel-1-paragraf-4-nummer-1">(1) Rederiet skal etablere, gjennomføre og videreutvikle et dokumenterbart sikkerhetsstyringssystem som minimum inneholder:<ul class="defaultList"><li data-li-identifier="a." data-name="a."><article class="listArticle" id="kapittel-1-paragraf-4-nummer-1-punkt-1"><article class="legalP" id="kapittel-1-paragraf-4-nummer-1-punkt-1-ledd-1">beskrivelse av virksomheten og operasjonsområdet med eventuelle beskyttede områder der fartøy kan søke ly (nødhavner).</article></article></li><li data-li-identifier="b." data-name="b."><article class="listArticle" id="kapittel-1-paragraf-4-nummer-1-punkt-2"><article class="legalP" id="kapittel-1-paragraf-4-nummer-1-punkt-2-ledd-1">beskrivelse av det enkelte fartøy, herunder tekniske spesifikasjoner, operasjonelle begrensninger som følge av fartøyets konstruksjon og utrustning, og antall personer fartøyet er konstruert for.</article></article></li><li data-li-identifier="c." data-name="c."><article class="listArticle" id="kapittel-1-paragraf-4-nummer-1-punkt-3"><article class="legalP" id="kapittel-1-paragraf-4-nummer-1-punkt-3-ledd-1">rutiner for seilasplanlegging.</article></article></li><li data-li-identifier="d." data-name="d."><article class="listArticle" id="kapittel-1-paragraf-4-nummer-1-punkt-4"><article class="legalP" id="kapittel-1-paragraf-4-nummer-1-punkt-4-ledd-1">rutiner ved bruk av følgefartøy, herunder kommunikasjon mellom fartøyene.</article></article></li><li data-li-identifier="e." data-name="e."><article class="listArticle" id="kapittel-1-paragraf-4-nummer-1-punkt-5"><article class="legalP" id="kapittel-1-paragraf-4-nummer-1-punkt-5-ledd-1">beskrivelse av risikofaktorer for besetning og passasjerer når fartøyet er underveis eller ved bruk av redskaper eller utstyr om bord, og tiltak for å unngå uønskede hendelser.</article></article></li><li data-li-identifier="f." data-name="f."><article class="listArticle" id="kapittel-1-paragraf-4-nummer-1-punkt-6"><article class="legalP" id="kapittel-1-paragraf-4-nummer-1-punkt-6-ledd-1">rutiner for vedlikehold av fartøy og utstyr.</article></article></li><li data-li-identifier="g." data-name="g."><article class="listArticle" id="kapittel-1-paragraf-4-nummer-1-punkt-7"><article class="legalP" id="kapittel-1-paragraf-4-nummer-1-punkt-7-ledd-1">beredskapsplan til bruk i ulike nødssituasjoner og rutiner for øvelser.</article></article></li></ul></article><article class="numberedLegalP" data-numerator="2" id="kapittel-1-paragraf-4-nummer-2">(2) Rederiet skal ha en årlig, verifiserbar gjennomgang av sikkerhetsstyringssystemet for å vurdere om sikkerhetsstyringssystemet fungerer i tråd med formålet og om det er behov for forbedringer.</article><article class="numberedLegalP" data-numerator="3" id="kapittel-1-paragraf-4-nummer-3">(3) Sikkerhetsstyringssystemet skal være tilgjengelig om bord.</article></article><article class="legalArticle" data-lovdata-URL="LTI/forskrift/2020-01-14-63/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Sikkerhetsorientering</span></h3><article class="legalP" id="kapittel-1-paragraf-5-ledd-1">Passasjerene skal umiddelbart før avgang motta en sikkerhetsorientering tilpasset seilasens formål på et språk de forstår. Orienteringen skal som minimum gi informasjon om bruk av redningsmidler, hvordan passasjerene skal opptre i en nødssituasjon og risiko forbundet med eventuell høy hastighet.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2020-01-14-63/KAPITTEL_2"><h2>Kapittel 2 – Bemanning og operasjonsbegrensninger</h2><article class="legalArticle" data-lovdata-URL="LTI/forskrift/2020-01-14-63/§6" data-name="§6" id="kapittel-2-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Kvalifikasjonskrav og bemanning</span></h3><article class="numberedLegalP" data-numerator="1" id="kapittel-2-paragraf-1-nummer-1">(1) Føreren av fartøyet skal være kvalifisert etter de krav som følger av forskrift om kvalifikasjoner og sertifikater for sjøfolk.</article><article class="numberedLegalP" data-numerator="2" id="kapittel-2-paragraf-1-nummer-2">(2) Fører av utenlandsk fartøy skal kunne dokumentere å ha gjennomgått opplæring som gir tilsvarende kompetanse som i første ledd og ha sertifikat utstedt av flaggstaten som gir anledning til å føre passasjerer i det aktuelle fartsområdet.</article><article class="numberedLegalP" data-numerator="3" id="kapittel-2-paragraf-1-nummer-3">(3) Rederiet skal vurdere om det i tillegg til føreren av fartøyet er nødvendig med ekstra bemanning. Bemanningen skal ha definerte oppgaver om bord.</article></article><article class="legalArticle" data-lovdata-URL="LTI/forskrift/2020-01-14-63/§7" data-name="§7" id="kapittel-2-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Operasjonsbegrensninger i territorialfarvannet ved Fastlands-Norge</span></h3><article class="legalP" id="kapittel-2-paragraf-2-ledd-1">For fartøy uten overbygning som gir beskyttelse mot været for alle passasjerer gjelder:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">Høyeste tillatte hastighet i fartsområde 4 og større i perioden 1. oktober–31. mars er 20 knop.</article></article></li><li data-li-identifier="b." data-name="b."><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">Når fartøyet opererer i over 20 knop i fartsområde 3, eller i fartsområde 4 og større i perioden 1. april–30. september, skal avstanden til nødhavn, eller følgefartøy med plass til alle personer som befinner seg om bord i begge fartøy, ikke overstige 5 nautiske mil.</article></article></li></ul></article></article><article class="legalArticle" data-lovdata-URL="LTI/forskrift/2020-01-14-63/§8" data-name="§8" id="kapittel-2-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Operasjonsbegrensninger i territorialfarvannet ved Svalbard</span></h3><article class="numberedLegalP" data-numerator="1" id="kapittel-2-paragraf-3-nummer-1">(1) Seilas i territorialfarvannet ved Svalbard er bare tillatt i perioden 1. mai–31. oktober.</article><article class="numberedLegalP" data-numerator="2" id="kapittel-2-paragraf-3-nummer-2">(2) Fartøy uten overbygning som gir beskyttelse mot været for alle passasjerer kan bare seile i følgende områder:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-3-nummer-2-punkt-1"><article class="legalP" id="kapittel-2-paragraf-3-nummer-2-punkt-1-ledd-1"><i>Isfjorden</i>, avgrenset vestover av en rett linje mellom Daudmannsodden (78° 12′ 10″ N 12° 59′ 00″ Ø) og Revleodden (78° 03′ 00″ N 13° 34′ 40″ Ø).</article></article></li><li data-li-identifier="b." data-name="b."><article class="listArticle" id="kapittel-2-paragraf-3-nummer-2-punkt-2"><article class="legalP" id="kapittel-2-paragraf-3-nummer-2-punkt-2-ledd-1"><i>Kongsfjorden, Krossfjorden, Lilliehöökfjorden, Möllerfjorden og den nordlige del av Forlandsundet</i>. Området avgrenses vestover av en rett linje mellom Kapp Mitra (79° 06′ 52″ N 11° 10′ 17″ Ø) og Fuglehuken (78° 53′ 46″ N 10° 28′ 10″ Ø), og sørover av en rett linje mellom Murraypynten (78° 43′ 40″ N 11° 11′ 15″ Ø) og Sarstangen (78° 43′ 39″ N 11° 28′ 16″ Ø).</article></article></li><li data-li-identifier="c." data-name="c."><article class="listArticle" id="kapittel-2-paragraf-3-nummer-2-punkt-3"><article class="legalP" id="kapittel-2-paragraf-3-nummer-2-punkt-3-ledd-1"><i>Bellsund, Van Keulenfjorden og Van Mijenfjorden</i>. Området avgrenses vestover av en rett linje mellom Kapp Martin (77° 43′ 11″ N 13° 56′ 36″ Ø) og Kapp Lyell (77° 34′ 35″ N 14° 14′ 01″ Ø).</article></article></li></ul></article><article class="numberedLegalP" data-numerator="3" id="kapittel-2-paragraf-3-nummer-3">(3) I områdene nevnt i annet ledd bokstav b og c skal avstanden til nødhavn, eller følgefartøy med plass til alle personer som befinner seg om bord i begge fartøy, ikke overstige 5 nautiske mil.</article><article class="numberedLegalP" data-numerator="4" id="kapittel-2-paragraf-3-nummer-4">(4) Alle fartøy skal holde sikker avstand til brefronter. Avstanden skal være minimum fem ganger brefrontens høyde, men ikke mindre enn 200 meter. Fartøyet skal ha utstyr for å måle avstanden til brefronten.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2020-01-14-63/KAPITTEL_3"><h2>Kapittel 3 – Konstruksjon og utstyr</h2><article class="legalArticle" data-lovdata-URL="LTI/forskrift/2020-01-14-63/§9" data-name="§9" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Konstruksjonskrav</span></h3><article class="numberedLegalP" data-numerator="1" id="kapittel-3-paragraf-1-nummer-1">(1) Rederiet skal kunne dokumentere at fartøyet er:<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-1-nummer-1-punkt-1"><article class="legalP" id="kapittel-3-paragraf-1-nummer-1-punkt-1-ledd-1">CE-merket som fritidsfartøy, jf. forskrift 15. januar 2016 nr. 35 om produksjon og omsetning av fritidsfartøy og vannscootere mv.</article></article></li><li data-li-identifier="b." data-name="b."><article class="listArticle" id="kapittel-3-paragraf-1-nummer-1-punkt-2"><article class="legalP" id="kapittel-3-paragraf-1-nummer-1-punkt-2-ledd-1">konstruert etter en standard som tilsvarer regelverket for CE-merking av fritidsfartøy, eller</article></article></li><li data-li-identifier="c." data-name="c."><article class="listArticle" id="kapittel-3-paragraf-1-nummer-1-punkt-3"><article class="legalP" id="kapittel-3-paragraf-1-nummer-1-punkt-3-ledd-1">vernet eller fredet av Riksantikvaren og minst oppfyller de byggekrav som gjaldt da fartøyet ble bygget.</article></article></li></ul></article><article class="numberedLegalP" data-numerator="2" id="kapittel-3-paragraf-1-nummer-2">(2) Det skal være faste sitte- eller ståplasser med mulighet for å holde seg fast til alle om bord. Sitteplasser, håndtak og eventuelle ryggstøtter skal være forsvarlig innfestet i fartøyet.</article><article class="numberedLegalP" data-numerator="3" id="kapittel-3-paragraf-1-nummer-3">(3) Fartøy som bare har utendørs styreposisjon skal ha dødmannsknapp som stopper fremdriftsmaskineriet dersom føreren av fartøyet faller over bord. Kravet gjelder ikke for seilfartøy eller fartøy som er vernet eller fredet av Riksantikvaren.</article></article><article class="legalArticle" data-lovdata-URL="LTI/forskrift/2020-01-14-63/§10" data-name="§10" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Navigasjonsutstyr</span></h3><article class="numberedLegalP" data-numerator="1" id="kapittel-3-paragraf-2-nummer-1">(1) Fartøyet skal være utstyrt med et fastmontert kompass som oppfyller EN ISO 25862:2009.</article><article class="numberedLegalP" data-numerator="2" id="kapittel-3-paragraf-2-nummer-2">(2) Seilaser skal planlegges ved hjelp av oppdaterte offisielle sjøkart og nødvendige nautiske publikasjoner. Oppdaterte offisielle sjøkart skal finnes om bord. Sjøkart som benyttes på kartplotter skal være basert på kartdata fra Statens Kartverk.</article><article class="numberedLegalP" data-numerator="3" id="kapittel-3-paragraf-2-nummer-3">(3) Fartøy i territorialfarvannet ved Svalbard skal være utrustet med AIS klasse B, som skal være i drift til enhver tid når fartøyet er underveis.</article></article><article class="legalArticle" data-lovdata-URL="LTI/forskrift/2020-01-14-63/§11" data-name="§11" id="kapittel-3-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Førstehjelpsutstyr</span></h3><article class="legalP" id="kapittel-3-paragraf-3-ledd-1">Fartøyet skal ha nødvendig førstehjelpsutstyr om bord.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2020-01-14-63/KAPITTEL_4"><h2>Kapittel 4 – Radiokommunikasjon</h2><article class="legalArticle" data-lovdata-URL="LTI/forskrift/2020-01-14-63/§12" data-name="§12" id="kapittel-4-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Radioutstyr</span></h3><article class="numberedLegalP" data-numerator="1" id="kapittel-4-paragraf-1-nummer-1">(1) Fartøyet skal være utstyrt med VHF-radioutstyr med DSC og vaktmottaker for kanal 70 (VHF/DSC). Håndholdt VHF/DSC kan brukes i fartsområde 3 og mindre. I andre fartsområder og i territorialfarvannet på Svalbard skal VHF/DSC være fastmontert.</article><article class="numberedLegalP" data-numerator="2" id="kapittel-4-paragraf-1-nummer-2">(2) Fartøy som seiler utenfor radiodekningsområde A1 i territorialfarvannet ved Svalbard skal i tillegg til VHF/DSC være utstyrt med MF-radioutstyr med DSC som kan sende og motta på frekvensene 2187,5 kHz for DSC og 2182 kHz for radiotelefoni, eller satellittelefon fra en operatør med dekning i seilingsområdet.</article><article class="numberedLegalP" data-numerator="3" id="kapittel-4-paragraf-1-nummer-3">(3) Fastmontert VHF/DSC, og MF-radioutstyr med DSC, skal være koplet til posisjonsmottaker. Håndholdt VHF/DSC skal ha innebygget posisjonsmottaker.</article><article class="numberedLegalP" data-numerator="4" id="kapittel-4-paragraf-1-nummer-4">(4) Fartøy som fører redningsflåte eller redningsflåter skal være utstyrt med en håndholdt VHF/DSC for hver redningsflåte fartøyet fører.</article><article class="numberedLegalP" data-numerator="5" id="kapittel-4-paragraf-1-nummer-5">(5) Radioutstyret skal ha tilstrekkelig strømforsyning for hele den planlagte reisen. I tillegg til hovedenergikilden skal det finnes en reservekraftkilde med kapasitet til minst 6 timer.</article><article class="numberedLegalP" data-numerator="6" id="kapittel-4-paragraf-1-nummer-6">(6) Radioutstyret skal være CE-merket.</article><article class="numberedLegalP" data-numerator="7" id="kapittel-4-paragraf-1-nummer-7">(7) Første til sjette ledd gjelder ikke for fartøy på elver eller innsjøer.</article></article><article class="legalArticle" data-lovdata-URL="LTI/forskrift/2020-01-14-63/§13" data-name="§13" id="kapittel-4-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Fri-flyt satellitt nødpeilesender (EPIRB)</span></h3><article class="numberedLegalP" data-numerator="1" id="kapittel-4-paragraf-2-nummer-1">(1) Fartøy i fartsområde 4 eller større og i territorialfarvannet ved Svalbard skal være utstyrt med fri-flyt satellitt nødpeilesender (EPIRB).</article><article class="numberedLegalP" data-numerator="2" id="kapittel-4-paragraf-2-nummer-2">(2) EPIRB skal være montert slik at den vil flyte opp til overflaten og sende nødalarm dersom fartøyet skulle synke.</article><article class="numberedLegalP" data-numerator="3" id="kapittel-4-paragraf-2-nummer-3">(3) På fartøy uten overbygning, eller på fartøy som er konstruert slik at det ved en ulykke sannsynligvis ikke vil synke dypt nok til at en EPIRB blir utløst, kan en manuell satellitt nødpeilesender erstatte en fri-flyt satellitt nødpeilesender.</article></article><article class="legalArticle" data-lovdata-URL="LTI/forskrift/2020-01-14-63/§14" data-name="§14" id="kapittel-4-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Radartransponder (Radar-SART) eller AIS-transponder (AIS-SART)</span></h3><article class="legalP" id="kapittel-4-paragraf-3-ledd-1">Fartøy i fartsområde 4 eller større og i territorialfarvannet på Svalbard skal være utstyrt med radartransponder (Radar-SART) eller AIS-transponder (AIS-SART), som skal plasseres nær styreposisjonen slik at den lett kan aktiveres og bringes til en redningsfarkost.</article></article><article class="legalArticle" data-lovdata-URL="LTI/forskrift/2020-01-14-63/§15" data-name="§15" id="kapittel-4-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Navigasjons- og værvarsler</span></h3><article class="numberedLegalP" data-numerator="1" id="kapittel-4-paragraf-4-nummer-1">(1) Fartøyet skal være utstyrt for å kunne motta oppdaterte navigasjons- og værvarsler for hele den planlagte seilasen.</article><article class="numberedLegalP" data-numerator="2" id="kapittel-4-paragraf-4-nummer-2">(2) Dersom navigasjons- og værvarsler ikke kan mottas på annen måte, skal fartøy i større fartsområde enn 4 og i territorialfarvannet på Svalbard være utstyrt med NAVTEX-mottaker som kan motta på 490 kHz og 518 kHz.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2020-01-14-63/KAPITTEL_5"><h2>Kapittel 5 – Redningsmidler</h2><article class="legalArticle" data-lovdata-URL="LTI/forskrift/2020-01-14-63/§16" data-name="§16" id="kapittel-5-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Redningsmidler</span></h3><article class="numberedLegalP" data-numerator="1" id="kapittel-5-paragraf-1-nummer-1">(1) Fartøyet skal ha om bord:<ul class="defaultList"><li data-li-identifier="a." data-name="a."><article class="listArticle" id="kapittel-5-paragraf-1-nummer-1-punkt-1"><article class="legalP" id="kapittel-5-paragraf-1-nummer-1-punkt-1-ledd-1">Redningsflåte eller redningsflåter som oppfyller ISO 9650-1 med kapasitet til alle om bord.</article></article></li><li data-li-identifier="b." data-name="b."><article class="listArticle" id="kapittel-5-paragraf-1-nummer-1-punkt-2"><article class="legalP" id="kapittel-5-paragraf-1-nummer-1-punkt-2-ledd-1">Flyteutstyr med minst 100 N oppdrift til alle om bord.</article></article></li><li data-li-identifier="c." data-name="c."><article class="listArticle" id="kapittel-5-paragraf-1-nummer-1-punkt-3"><article class="legalP" id="kapittel-5-paragraf-1-nummer-1-punkt-3-ledd-1">En livbøye med lys.</article></article></li><li data-li-identifier="d." data-name="d."><article class="listArticle" id="kapittel-5-paragraf-1-nummer-1-punkt-4"><article class="legalP" id="kapittel-5-paragraf-1-nummer-1-punkt-4-ledd-1">En flytende kastering festet til minst 30 meter flytende redningsline.</article></article></li><li data-li-identifier="e." data-name="e."><article class="listArticle" id="kapittel-5-paragraf-1-nummer-1-punkt-5"><article class="legalP" id="kapittel-5-paragraf-1-nummer-1-punkt-5-ledd-1">Tre fallskjermlys og tre håndbluss.</article></article></li><li data-li-identifier="f." data-name="f."><article class="listArticle" id="kapittel-5-paragraf-1-nummer-1-punkt-6"><article class="legalP" id="kapittel-5-paragraf-1-nummer-1-punkt-6-ledd-1">En innretning som gjør det mulig å plukke opp en person fra vannet.</article></article></li></ul></article><article class="numberedLegalP" data-numerator="2" id="kapittel-5-paragraf-1-nummer-2">(2) Det er ikke nødvendig å føre redningsflåte eller redningsflåter, flyteutstyr eller livbøye nevnt i første ledd bokstav a til c når alle om bord er iført<ul class="defaultList"><li data-li-identifier="a." data-name="a."><article class="listArticle" id="kapittel-5-paragraf-1-nummer-2-punkt-1"><article class="legalP" id="kapittel-5-paragraf-1-nummer-2-punkt-1-ledd-1">heldekkende flytedrakt eller dykkerdrakt som alene, eller i kombinasjon med annet flyteutstyr, gir en oppdrift på 150 N, eller</article></article></li><li data-li-identifier="b." data-name="b."><article class="listArticle" id="kapittel-5-paragraf-1-nummer-2-punkt-2"><article class="legalP" id="kapittel-5-paragraf-1-nummer-2-punkt-2-ledd-1">flyteutstyr med 100 N oppdrift og seilasen foregår i fartsområde 2 eller mindre i perioden 1. april–30. september.</article></article></li></ul></article><article class="numberedLegalP" data-numerator="3" id="kapittel-5-paragraf-1-nummer-3">(3) Barn skal ha tilgang på egnet flyteutstyr tilpasset barnets størrelse.</article><article class="numberedLegalP" data-numerator="4" id="kapittel-5-paragraf-1-nummer-4">(4) Personer som oppholder seg utendørs på fartøy under 8 meter største lengde skal ha flyteutstyret nevnt i første ledd bokstav b på når fartøyet er underveis.</article><article class="numberedLegalP" data-numerator="5" id="kapittel-5-paragraf-1-nummer-5">(5) Personer om bord på fartøy uten overbygning i territorialfarvannet ved Svalbard skal være iført heldekkende flytedrakt som alene, eller i kombinasjon med annet flyteutstyr, gir en oppdrift på 150 N. Slike fartøy behøver ikke føre redningsflåte eller redningsflåter, flyteutstyr eller livbøye som nevnt i første ledd bokstav a til c.</article><article class="numberedLegalP" data-numerator="6" id="kapittel-5-paragraf-1-nummer-6">(6) Flyteutstyr og heldekkende flytedrakter skal være CE-merket. Heldekkende flytedrakter skal i tillegg gi termisk beskyttelse klasse D i henhold til ISO 15027.</article></article><article class="legalArticle" data-lovdata-URL="LTI/forskrift/2020-01-14-63/§17" data-name="§17" id="kapittel-5-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Stuing og vedlikehold av redningsmidler</span></h3><article class="numberedLegalP" data-numerator="1" id="kapittel-5-paragraf-2-nummer-1">(1) Redningsflåte eller redningsflåter skal være stuet i samsvar med produsentens anvisning og være sikret til fartøyet under utsetting og ombordstigning.</article><article class="numberedLegalP" data-numerator="2" id="kapittel-5-paragraf-2-nummer-2">(2) Flyteutstyret skal oppbevares på et lett tilgjengelig sted som er tydelig merket og godt ventilert.</article><article class="numberedLegalP" data-numerator="3" id="kapittel-5-paragraf-2-nummer-3">(3) Når fartøyet er underveis skal redningsmidlene være klare til øyeblikkelig bruk.</article><article class="numberedLegalP" data-numerator="4" id="kapittel-5-paragraf-2-nummer-4">(4) Redningsmidler skal vedlikeholdes i samsvar med produsentens anvisning. Redningsflåter skal vedlikeholdes av godkjent servicestasjon. Utstyret skal så langt mulig funksjonsprøves etter vedlikehold.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2020-01-14-63/KAPITTEL_6"><h2>Kapittel 6. Avsluttende bestemmelser</h2><article class="legalArticle" data-lovdata-URL="LTI/forskrift/2020-01-14-63/§18" data-name="§18" id="kapittel-6-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Dispensasjon</span></h3><article class="legalP" id="kapittel-6-paragraf-1-ledd-1">Sjøfartsdirektoratet kan etter skriftlig søknad gi dispensasjon fra krav i forskriften. Spesielle grunner må gjøre dispensasjonen nødvendig og dispensasjonen må være sikkerhetsmessig forsvarlig.</article></article><article class="legalArticle" data-lovdata-URL="LTI/forskrift/2020-01-14-63/§19" data-name="§19" id="kapittel-6-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-2-ledd-1">Forskriften trer i kraft 1. februar 2020. Fra samme dato oppheves forskrift 24. november 2009 nr. 1400 om drift av fartøy som fører 12 eller færre passasjerer mv.</article></article></section></main></body></html>