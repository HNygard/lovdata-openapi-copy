<!DOCTYPE html><html lang="no"><head><title>Lov om vern av forretningshemmeligheter (forretningshemmelighetsloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2020-03-27-15</dd><dt class="dokid">DokumentID</dt><dd class="dokid">LTI/lov/2020-03-27-15</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/1967-12-15-9</li><li>lov/1981-05-22-25</li><li>lov/2005-05-20-28</li><li>lov/2005-06-17-90</li><li>lov/2009-01-09-2</li></ul></dd><dt class="legalArea">Rettsområde</dt><dd class="legalArea"><ul><li>EU/EØS-rett &gt; Immaterialrett</li> <li>Immaterialrett</li> <li>Strafferett &gt; Vern av informasjon og informasjonsutveksling</li></ul></dd><dt class="dateOfPublication">Kunngjort</dt><dd class="dateOfPublication">2020-03-27 12:00</dd><dt class="journalNumber">Journalnummer</dt><dd class="journalNumber">2020-0227</dd><dt class="titleShort">Korttittel</dt><dd class="titleShort">Forretningshemmelighetsloven</dd><dt class="title">Tittel</dt><dd class="title">Lov om vern av forretningshemmeligheter (forretningshemmelighetsloven)</dd><dt class="miscInformation">Annet om dokumentet</dt><dd class="miscInformation">Prop.5 LS (2019–2020), Innst.161 L (2019–2020), Lovvedtak 44 (2019–2020). Stortingets første og andre gangs behandling hhv. 25. februar og 3. mars 2020. Fremmet av Justis- og beredskapsdepartementet.</dd><dt class="refid">RefID</dt><dd class="refid">lov/2020-03-27-15</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om vern av forretningshemmeligheter (forretningshemmelighetsloven)<ul class="tocSubUl"><li>§ 1. Formål og virkeområde</li><li>§ 2. Definisjoner</li><li>§ 3. Inngrep i en forretningshemmelighet</li><li>§ 4. Varer som utgjør inngrep</li><li>§ 5. Forbud mot inngrep</li><li>§ 6. Korrigerende og forebyggende tiltak</li><li>§ 7. Fortsatt bruk mot rimelig vederlag</li><li>§ 8. Vederlag og erstatning</li><li>§ 9. Straff</li><li>§ 10. Straff for grovt inngrep</li><li>§ 11. Publisering av informasjon om dommer</li><li>§ 12. Ikrafttredelse og overgangsregler</li><li>§ 13. Endringer i andre lover<ul class="tocSubUl"><li>§ 22-10. Bevisfritak for forretningshemmeligheter</li><li>§ 34-8. Særregler om midlertidige forføyninger til sikring av forretningshemmeligheter</li></ul></li></ul></li></ul></dd></dl></header><main class="documentBody" data-lovdata-URL="LTI/lov/2020-03-27-15" id="dokument"><h1>Lov om vern av forretningshemmeligheter (forretningshemmelighetsloven)</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 15. desember 1967 nr. 9 om patenter (patentloven).</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 22. mai 1981 nr. 25 om rettergangsmåten i straffesaker (straffeprosessloven).</article></article></li><li data-li-identifier="3" data-name="3"><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov 20. mai 2005 nr. 28 om straff (straffeloven).</article></article></li><li data-li-identifier="4" data-name="4"><article class="listArticle" data-text-size="small" id="punkt-4"><article class="legalP" id="punkt-4-ledd-1">Lov 17. juni 2005 nr. 90 om mekling og rettergang i sivile tvister (tvisteloven).</article></article></li><li data-li-identifier="5" data-name="5"><article class="listArticle" data-text-size="small" id="punkt-5"><article class="legalP" id="punkt-5-ledd-1">Lov 9. januar 2009 nr. 2 om kontroll med markedsføring og avtalevilkår mv. (markedsføringsloven).</article></article></li></ul></article><article class="legalArticle" data-lovdata-URL="LTI/lov/2020-03-27-15/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og virkeområde</span></h2><article class="legalP" id="paragraf-1-ledd-1">Lovens formål er å sikre innehavere av forretningshemmeligheter vern mot urettmessig tilegnelse, bruk og formidling av hemmeligheten.</article><article class="legalP" id="paragraf-1-ledd-2">Loven gjelder også for Svalbard og Jan Mayen.</article></article><article class="legalArticle" data-lovdata-URL="LTI/lov/2020-03-27-15/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">Med forretningshemmeligheter menes opplysninger som<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">er hemmelige i den forstand at opplysningene ikke som helhet, eller slik de er satt sammen eller ordnet, er allment kjent eller lett tilgjengelig</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">har kommersiell verdi fordi de er hemmelige</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">innehaveren har truffet rimelige tiltak for å holde hemmelige</article></article></li></ul></article><article class="legalP" id="paragraf-2-ledd-2">Alminnelige erfaringer og ferdigheter som en arbeidstaker har tilegnet seg under et ansettelsesforhold, utgjør ikke en forretningshemmelighet.</article><article class="legalP" id="paragraf-2-ledd-3">Med innehaver av en forretningshemmelighet menes en fysisk eller juridisk person som rettmessig råder over en forretningshemmelighet.</article></article><article class="legalArticle" data-lovdata-URL="LTI/lov/2020-03-27-15/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Inngrep i en forretningshemmelighet</span></h2><article class="legalP" id="paragraf-3-ledd-1">Ingen må gjøre inngrep i en forretningshemmelighet ved å oppnå kunnskap om eller rådighet over en forretningshemmelighet ved<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">urettmessig å skaffe seg adgang til, ta med seg, eller kopiere dokumenter eller gjenstander</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">annen adferd i strid med god forretningsskikk</article></article></li></ul></article><article class="legalP" id="paragraf-3-ledd-2">Ingen må gjøre inngrep i en forretningshemmelighet ved urettmessig å bruke eller formidle en forretningshemmelighet som vedkommende har fått kunnskap om eller rådighet over<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">i strid med første ledd</article></article></li><li data-li-identifier="b)" data-name="b)"><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">i anledning av et tjeneste-, tillitsverv- eller forretningsforhold</article></article></li><li data-li-identifier="c)" data-name="c)"><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">i medhold av bestemmelser i lov eller forskrift</article></article></li></ul></article><article class="legalP" id="paragraf-3-ledd-3">Ingen må gjøre inngrep i en forretningshemmelighet ved urettmessig å oppnå kunnskap om eller rådighet over, bruke eller formidle en forretningshemmelighet som vedkommende på tidspunktet for tilegnelsen, bruken eller formidlingen visste eller burde ha visst var tilegnet fra noen som handlet i strid med annet ledd.</article></article><article class="legalArticle" data-lovdata-URL="LTI/lov/2020-03-27-15/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Varer som utgjør inngrep</span></h2><article class="legalP" id="paragraf-4-ledd-1">Ingen må tilvirke, markedsføre eller bringe i omsetning varer som vedkommende visste eller burde ha visst utgjør inngrep i en forretningshemmelighet. Det samme gjelder innførsel, utførsel eller lagring av varer som utgjør inngrep i en forretningshemmelighet, med sikte på å bringe varene i omsetning.</article><article class="legalP" id="paragraf-4-ledd-2">Varer utgjør inngrep i en forretningshemmelighet når de har en utforming, egenskap eller funksjon eller produseres eller markedsføres på en måte som i vesentlig grad drar fordel av en forretningshemmelighet som er urettmessig tilegnet, brukt eller formidlet.</article></article><article class="legalArticle" data-lovdata-URL="LTI/lov/2020-03-27-15/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forbud mot inngrep</span></h2><article class="legalP" id="paragraf-5-ledd-1">Den som har gjort inngrep i en forretningshemmelighet, jf. §§ 3 eller 4, eller medvirket til det, kan ved dom forbys å gjenta handlingen.</article><article class="legalP" id="paragraf-5-ledd-2">Den som har gjort vesentlige forberedelsestiltak med sikte på å utføre en handling som vil utgjøre inngrep, eller på annen måte har opptrådt slik at det er særlig grunn til å frykte at vedkommende vil gjøre inngrep, kan ved dom forbys å gjennomføre handlingen.</article><article class="legalP" id="paragraf-5-ledd-3">Forbud etter første og annet ledd kan gjøres tidsbegrenset.</article><article class="legalP" id="paragraf-5-ledd-4">Forbud kan idømmes hvis innehaveren har tatt rettslige skritt mot inngriperen senest tre år etter at vedkommende fikk eller burde ha skaffet seg nødvendig kunnskap om inngrepet og inngriperen. Reglene om fristavbrudd i foreldelsesloven §§ 15, 15 a, 18 og 19 og om virkning av fristavbrudd i §§ 21 til 23 gjelder tilsvarende.</article></article><article class="legalArticle" data-lovdata-URL="LTI/lov/2020-03-27-15/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Korrigerende og forebyggende tiltak</span></h2><article class="legalP" id="paragraf-6-ledd-1">For å avbøte virkningene av et inngrep eller for å hindre nye inngrep i en forretningshemmelighet kan retten så langt det finnes rimelig gi pålegg om korrigerende og forebyggende tiltak. Slikt pålegg kan gå ut på at dokumenter eller gjenstander som inneholder forretningshemmeligheten, skal ødelegges eller utleveres til innehaveren av forretningshemmeligheten.</article><article class="legalP" id="paragraf-6-ledd-2">For varer som utgjør inngrep i en forretningshemmelighet, kan slikt pålegg gå ut på at varene skal:<ul class="defaultList"><li data-li-identifier="a)" data-name="a)"><article class="listArticle" id="paragraf-6-ledd-2-punkt-1"><article class="legalP" id="paragraf-6-ledd-2-punkt-1-ledd-1">tilbakekalles fra handelen</article></article></li><li data-li-identifier="b)" data-name="b)"><article class="listArticle" id="paragraf-6-ledd-2-punkt-2"><article class="legalP" id="paragraf-6-ledd-2-punkt-2-ledd-1">endres slik at deres inngripende egenskaper fjernes</article></article></li><li data-li-identifier="c)" data-name="c)"><article class="listArticle" id="paragraf-6-ledd-2-punkt-3"><article class="legalP" id="paragraf-6-ledd-2-punkt-3-ledd-1">definitivt fjernes fra handelen</article></article></li><li data-li-identifier="d)" data-name="d)"><article class="listArticle" id="paragraf-6-ledd-2-punkt-4"><article class="legalP" id="paragraf-6-ledd-2-punkt-4-ledd-1">ødelegges</article></article></li><li data-li-identifier="e)" data-name="e)"><article class="listArticle" id="paragraf-6-ledd-2-punkt-5"><article class="legalP" id="paragraf-6-ledd-2-punkt-5-ledd-1">utleveres til innehaveren av forretningshemmeligheten</article></article></li></ul></article><article class="legalP" id="paragraf-6-ledd-3">Avgjørelsen av om tiltak skal pålegges og valget mellom mulige tiltak skal være forholdsmessig. Det skal blant annet tas hensyn til inngrepets alvorlighet, virkningene av tiltakene og tredjepersoners interesser.</article><article class="legalP" id="paragraf-6-ledd-4">Pålegg om tiltak skal ikke være betinget av at innehaveren av forretningshemmeligheten yter kompensasjon til den tiltaket retter seg mot, og påvirker ikke innehaverens rett til vederlag eller erstatning etter § 8. Tiltak skal gjennomføres for inngriperens regning hvis ikke særlige grunner taler mot det.</article><article class="legalP" id="paragraf-6-ledd-5">Pålegg om tiltak kan idømmes hvis innehaveren har tatt rettslige skritt mot inngriperen senest tre år etter at vedkommende fikk eller burde ha skaffet seg nødvendig kunnskap om inngrepet og inngriperen. Reglene om fristavbrudd i foreldelsesloven §§ 15, 15 a, 18 og 19 og om virkning av fristavbrudd i §§ 21 til 23 gjelder tilsvarende.</article></article><article class="legalArticle" data-lovdata-URL="LTI/lov/2020-03-27-15/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Fortsatt bruk mot rimelig vederlag</span></h2><article class="legalP" id="paragraf-7-ledd-1">I stedet for forbud etter § 5 og pålegg etter § 6 kan retten gi inngriperen tillatelse til fortsatt bruk av forretningshemmeligheten mot rimelig vederlag til innehaveren av forretningshemmeligheten og på passende vilkår for øvrig. Tillatelse kan bare gis hvis<ul class="defaultList"><li data-li-identifier="a)" data-name="a)"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">inngriperen har vært i aktsom god tro ved tilegnelsen av forretningshemmeligheten</article></article></li><li data-li-identifier="b)" data-name="b)"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">forbud etter § 5 eller pålegg etter § 6 vil påføre inngriperen uforholdsmessig skade</article></article></li><li data-li-identifier="c)" data-name="c)"><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">vederlag til innehaveren fremstår som en rimelig løsning</article></article></li></ul></article><article class="legalP" id="paragraf-7-ledd-2">Vederlaget etter første ledd skal ikke overstige lisensavgiften innehaveren med rimelighet kunne krevd i perioden hvor bruken kan forbys. Vederlag etter § 8 fastsettes på samme måte for perioden frem til domsavsigelsen.</article></article><article class="legalArticle" data-lovdata-URL="LTI/lov/2020-03-27-15/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Vederlag og erstatning</span></h2><article class="legalP" id="paragraf-8-ledd-1">For forsettlig eller uaktsomt inngrep, jf. §§ 3 eller 4, skal inngriperen betale innehaveren av forretningshemmeligheten vederlag eller erstatning som fastsettes etter det av følgende grunnlag som er mest gunstig for innehaveren:<ul class="defaultList"><li data-li-identifier="a)" data-name="a)"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">vederlag som tilsvarer en rimelig lisensavgift for bruken, samt erstatning for skade som følge av inngrepet som ikke ville oppstått ved lisensiering</article></article></li><li data-li-identifier="b)" data-name="b)"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">erstatning for skade som følge av inngrepet</article></article></li><li data-li-identifier="c)" data-name="c)"><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">vederlag svarende til vinningen som er oppnådd ved inngrepet</article></article></li></ul></article><article class="legalP" id="paragraf-8-ledd-2">Første ledd gjelder tilsvarende ved medvirkning til inngrep.</article></article><article class="legalArticle" data-lovdata-URL="LTI/lov/2020-03-27-15/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Straff</span></h2><article class="legalP" id="paragraf-9-ledd-1">Den som gjør inngrep i en forretningshemmelighet, jf. §§ 3 og 4, straffes med bøter eller fengsel inntil ett år.</article><article class="legalP" id="paragraf-9-ledd-2">Var inngriperen i aktsom god tro ved tilegnelsen av forretningshemmeligheten, jf. § 7 første ledd bokstav a, kommer straff bare til anvendelse for grove inngrep, jf. § 10.</article><article class="legalP" id="paragraf-9-ledd-3">Straff kommer ikke til anvendelse ved inngrep som nevnt i § 3 annet ledd når kunnskap om eller rådighet over forretningshemmeligheten er oppnådd i et tjeneste- eller tillitsvervforhold eller gjennom urettmessig handling i et slikt forhold, og mer enn to år er gått siden forholdet opphørte.</article></article><article class="legalArticle" data-lovdata-URL="LTI/lov/2020-03-27-15/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Straff for grovt inngrep</span></h2><article class="legalP" id="paragraf-10-ledd-1">Den som gjør grovt inngrep i en forretningshemmelighet, jf. §§ 3 eller 4, straffes med bøter eller fengsel inntil tre år.</article><article class="legalP" id="paragraf-10-ledd-2">Ved vurderingen av om grovt inngrep foreligger, skal det særlig legges vekt på skaden som er påført innehaveren av forretningshemmeligheten og andre, herunder skade på innehaverens kommersielle omdømme, vinningen som inngriperen har oppnådd, og arten og omfanget for øvrig av inngrepet.</article></article><article class="legalArticle" data-lovdata-URL="LTI/lov/2020-03-27-15/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Publisering av informasjon om dommer</span></h2><article class="legalP" id="paragraf-11-ledd-1">Retten kan i dom i sak om inngrep i forretningshemmeligheter bestemme at informasjon om dommen skal formidles på passende måte for inngriperens regning for å avbøte følgene av inngrepet og for å forebygge nye inngrep. Dette gjelder tilsvarende ved medvirkning til inngrep og i tilfeller som nevnt i § 5 annet ledd.</article></article><article class="legalArticle" data-lovdata-URL="LTI/lov/2020-03-27-15/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse og overgangsregler</span></h2><article class="legalP" id="paragraf-12-ledd-1">Loven gjelder fra den tid Kongen bestemmer.</article><article class="legalP" id="paragraf-12-ledd-2">Loven §§ 5 til 11 gjelder for inngrep som finner sted etter at loven har trådt i kraft.</article><article class="legalP" id="paragraf-12-ledd-3">Kongen kan gi nærmere overgangsregler.</article></article><article class="legalArticle" data-lovdata-URL="LTI/lov/2020-03-27-15/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Endringer i andre lover</span></h2><article class="legalP" id="paragraf-13-ledd-1">Fra den tid loven trer i kraft, gjøres følgende endringer i andre lover:</article> <article class="defaultP" margin-top="true"><strong>1.</strong> I lov 15. desember 1967 nr. 9 om patenter (patentloven) oppheves § 65.</article> <article class="defaultP" margin-top="true"><strong>2.</strong> I lov 22. mai 1981 nr. 25 om rettergangsmåten i straffesaker (straffeprosessloven) skal § 124 lyde:</article><article class="legalP" id="paragraf-13-ledd-2">Et vitne kan nekte å svare på spørsmål når det ikke kan svare uten å åpenbare en forretningshemmelighet.</article><article class="legalP" id="paragraf-13-ledd-3">Retten kan likevel pålegge vitnet å forklare seg når den etter en avveining av de stridende interesser finner det påkrevd. I så fall skal retten pålegge de tilstedeværende taushetsplikt og forbud mot bruk av forretningshemmeligheten som kan utledes av forklaringen. Retten kan bestemme at forklaringen bare skal meddeles den selv og partene i møte for lukkede dører. Forbud og påbud etter annet punktum skal gjelde inntil det i rettskraftig dom eller kjennelse fastslås at opplysningene ikke utgjør forretningshemmeligheter, eller vernet bortfaller som følge av at opplysningene blir allment kjent eller lett tilgjengelig.</article> <article class="defaultP" margin-top="true"><strong>3.</strong> I lov 20. mai 2005 nr. 28 om straff (straffeloven) oppheves §§ 207 og 208.</article> <article class="defaultP" margin-top="true"><strong>4.</strong> I lov 17. juni 2005 nr. 90 om mekling og rettergang i sivile tvister (tvisteloven) gjøres følgende endringer:</article> <article class="defaultP" margin-top="true">§ 14-4 tredje ledd bokstav a skal lyde:<ul class="defaultList"><li data-li-identifier="a)" data-name="a)"><article class="listArticle" id="paragraf-13-ledd-3-punkt-1"><article class="legalP" id="paragraf-13-ledd-3-punkt-1-ledd-1">forretningshemmeligheter,</article></article></li></ul></article> <article class="defaultP" margin-top="true">§ 22-10 skal lyde:</article><article class="futureLegalArticle" data-name="§22-10" id="paragraf-13-foreslåttparagraf-1"><span class="futureLegalArticleHeader"><span class="legalArticleValue">§ 22-10</span>. <span class="legalArticleTitle">Bevisfritak for forretningshemmeligheter</span></span><article class="legalP" id="paragraf-13-foreslåttparagraf-1-ledd-1">En part eller et vitne kan nekte å gi tilgang til bevis som ikke kan gjøres tilgjengelig uten å røpe en forretningshemmelighet. Retten kan likevel gi pålegg om at beviset skal gjøres tilgjengelig når den etter en avveining finner det påkrevd.</article></article> <article class="defaultP" margin-top="true">§ 22-12 nye tredje og fjerde ledd skal lyde:</article><article class="numberedLegalP" data-numerator="3" id="paragraf-13-nummer-1">(3) Når bevis omhandlet i § 22-10 føres etter pålegg fra retten, skal retten pålegge de tilstedeværende taushetsplikt og forbud mot bruk av forretningshemmeligheten som kan utledes av beviset. Retten kan bestemme at muntlig forhandling om beviset skal skje for lukkede dører. Retten kan i særlige tilfeller begrense partenes adgang til å benytte rettslige medhjelpere etter § 3-7 til det retten anser nødvendig.</article><article class="numberedLegalP" data-numerator="4" id="paragraf-13-nummer-2">(4) Forbud og påbud etter tredje ledd første punktum skal gjelde inntil det i rettskraftig dom eller kjennelse fastslås at opplysningene ikke utgjør forretningshemmeligheter, eller vernet bortfaller som følge av at opplysningene blir allment kjent eller lett tilgjengelig.</article> <article class="defaultP" margin-top="true">Ny § 34-8 skal lyde:</article><article class="futureLegalArticle" data-name="§34-8" id="paragraf-13-foreslåttparagraf-2"><span class="futureLegalArticleHeader"><span class="legalArticleValue">§ 34-8</span>. <span class="legalArticleTitle">Særregler om midlertidige forføyninger til sikring av forretningshemmeligheter</span></span><article class="numberedLegalP" data-numerator="1" id="paragraf-13-foreslåttparagraf-2-nummer-1">(1) Når retten beslutter midlertidig forføyning til sikring av en forretningshemmelighet, skal det settes en frist for saksøkeren til å reise søksmål om kravet, jf. § 34-3 tredje ledd. Fristen skal ikke overstige det lengste alternativet av 20 virkedager eller 31 kalenderdager.</article><article class="numberedLegalP" data-numerator="2" id="paragraf-13-foreslåttparagraf-2-nummer-2">(2) § 34-3 annet ledd sjette punktum gjelder ikke for midlertidig forføyning som forbyr formidling av forretningshemmeligheter.</article></article> <article class="defaultP" margin-top="true"><strong>5.</strong> I lov 9. januar 2009 nr. 2 om kontroll med markedsføring og avtalevilkår mv. (markedsføringsloven) gjøres følgende endringer:</article> <article class="defaultP" margin-top="true">§§ 28 og 29 oppheves.</article> <article class="defaultP" margin-top="true">§ 48 første ledd skal lyde:</article><article class="legalP" id="paragraf-13-ledd-4">Den som vesentlig overtrer § 6 fjerde ledd, jf. første ledd, forskrift gitt i medhold av § 6 femte ledd, § 11, § 12, § 13, § 15, § 16 a første ledd bokstav a, jf. § 12 og § 13, § 20 annet ledd, § 26, § 27 eller § 30, straffes med bøter, fengsel inntil 6 måneder eller begge deler dersom ikke strengere straffebestemmelse kommer til anvendelse.</article> <article class="defaultP" margin-top="true">§ 48 sjette ledd oppheves.</article> <article class="defaultP" margin-top="true">§ 48 b første ledd første punktum innledningen skal lyde:</article><article class="legalP" id="paragraf-13-ledd-5">For forsettlig eller uaktsom overtredelse av § 30 skal overtrederen betale til den forurettede:</article></article></main></body></html>