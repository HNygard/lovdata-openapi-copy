<!DOCTYPE html><html lang="no"><head><title>Regler for ungdomsdemokrati i Den norske kirke</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-10-10-2872</dd><dt class="dokid">DokumentID</dt><dd class="dokid">LTI/forskrift/2020-10-10-2872</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="subunit">Etat</dt><dd class="subunit"><ul><li>Kirkemøtet</li></ul></dd><dt class="dateInForce">I kraft fra</dt><dd class="dateInForce">Kirkerådet bestemmer</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2020-04-24-31/§12</li><li>forskrift/2019-03-30-2307/§36</li></ul></dd><dt class="dateOfPublication">Kunngjort</dt><dd class="dateOfPublication">2020-12-21 08:40</dd><dt class="journalNumber">Journalnummer</dt><dd class="journalNumber">2020-1835</dd><dt class="titleShort">Korttittel</dt><dd class="titleShort">Regler for ungdomsdemokrati i Den norske kirke</dd><dt class="title">Tittel</dt><dd class="title">Regler for ungdomsdemokrati i Den norske kirke</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kirkemøtet 10. oktober 2020 med hjemmel i lov 24. april 2020 nr. 31 om tros- og livssynssamfunn (trossamfunnsloven) § 12 annet ledd og kirkeordning 30. mars 2019 nr. 2307 for Den norske kirke § 36.</dd><dt class="refid">RefID</dt><dd class="refid">forskrift/2020-10-10-2872</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Regler for ungdomsdemokrati i Den norske kirke<ul class="tocSubUl"><li>§ 1. Formål</li><li>§ 2. Ungdomsting i bispedømmet</li><li>§ 3. Ungdomsråd i bispedømmet</li><li>§ 4. Ungdommens kirkemøte</li><li>§ 5. Den norske kirkes ungdomsutvalg</li><li>§ 6. Samisk ungdomsutvalg</li><li>§ 7. Mindre endringer</li><li>§ 8. Ikrafttredelse og overgangsbestemmelser</li></ul></li></ul></dd></dl></header><main class="documentBody" data-lovdata-URL="LTI/forskrift/2020-10-10-2872" id="dokument"><h1>Regler for ungdomsdemokrati i Den norske kirke</h1><article class="legalArticle" data-lovdata-URL="LTI/forskrift/2020-10-10-2872/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Reglene skal legge forholdene til rette for at unge i alderen 15–30 år får mulighet til å medvirke i aktuelle saker regionalt, nasjonalt og internasjonalt i Den norske kirke, jf. kirkeordningen § 36.</article></article><article class="legalArticle" data-lovdata-URL="LTI/forskrift/2020-10-10-2872/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Ungdomsting i bispedømmet</span></h2><article class="legalP" id="paragraf-2-ledd-1">Ungdomstinget består av:<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">inntil to representanter oppnevnt av hvert av menighetsrådene i bispedømmet,</article></article></li><li data-li-identifier="b." data-name="b."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">inntil to representanter fra hver av de organisasjonene som driver ungdomsarbeid tilknyttet Den norske kirke i bispedømmet, oppnevnt av organisasjonenes regionale styrer,</article></article></li><li data-li-identifier="c." data-name="c."><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">medlemmene av ungdomsrådet og</article></article></li><li data-li-identifier="d." data-name="d."><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">medlemmer av bispedømmerådet som er under 30 år.</article></article></li></ul></article><article class="legalP" id="paragraf-2-ledd-2">Representantene etter bokstav a, b og d må være i aldersgruppen 15–30 år.</article><article class="legalP" id="paragraf-2-ledd-3">Representantene etter første ledd må være medlem av Den norske kirke, jf. kirkeordningen § 40 første ledd.</article><article class="legalP" id="paragraf-2-ledd-4">I Nord-Hålogaland, Sør-Hålogaland, Nidaros og Oslo bispedømmer bør de oppnevnende organene tilstrebe at det oppnevnes samiske representanter blant representantene.</article><article class="legalP" id="paragraf-2-ledd-5">Ungdomstinget er et rådgivende organ for biskopen og bispedømmerådet som kan uttale seg i saker som gjelder Den norske kirke.</article><article class="legalP" id="paragraf-2-ledd-6">Bispedømmerådet fastsetter nærmere bestemmelser for ungdomstinget, herunder bestemmelser om representanter uten stemmerett, etter uttalelse fra ungdomsrådet.</article></article><article class="legalArticle" data-lovdata-URL="LTI/forskrift/2020-10-10-2872/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Ungdomsråd i bispedømmet</span></h2><article class="legalP" id="paragraf-3-ledd-1">Ungdomsrådet består av minst seks medlemmer i aldersgruppen 15–30 år, valgt av og blant ungdomstingets representanter. I de tre nordligste bispedømmene bør minst ett av medlemmene være samisk. Ungdomstinget kan også velge et antall varamedlemmer til ungdomsrådet.</article><article class="legalP" id="paragraf-3-ledd-2">Ungdomsrådet skal være et rådgivende organ for biskopen og bispedømmerådet i saker som angår i kirke og samfunn samt forberede og følge opp de saker som skal behandles av ungdomstinget. Ungdomsrådet kan også på eget initiativ ta opp aktuelle saker innen sitt område.</article><article class="legalP" id="paragraf-3-ledd-3">Bispedømmerådet fastsetter nærmere bestemmelser om ungdomsrådet etter uttalelse fra ungdomsrådet.</article></article><article class="legalArticle" data-lovdata-URL="LTI/forskrift/2020-10-10-2872/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Ungdommens kirkemøte</span></h2><article class="legalP" id="paragraf-4-ledd-1">Ungdommens kirkemøte består av:<ul class="defaultList"><li data-li-identifier="a." data-name="a."><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">to delegater fra hvert bispedømme, valgt av og blant hvert ungdomsråd,</article></article></li><li data-li-identifier="b." data-name="b."><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">en samisk delegat fra henholdsvis Nord-Hålogaland bispedømme, Sør-Hålogaland bispedømme og Nidaros bispedømme, valgt av vedkommende ungdomsråd,</article></article></li><li data-li-identifier="c." data-name="c."><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">to delegater valgt av og blant samisk ungdomsutvalg,</article></article></li><li data-li-identifier="d." data-name="d."><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">to delegater fra døvemenighetene, oppnevnt av døvekirkenes fellesråd,</article></article></li><li data-li-identifier="e." data-name="e."><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">en delegat fra hver av organisasjonene som driver ungdomsarbeid tilknyttet Den norske kirke. Organisasjonen må ha kristen formålsparagraf og mottatt invitasjon fra Den norske kirkes ungdomsutvalg. Delegaten oppnevnes av organisasjonens styre,</article></article></li><li data-li-identifier="f." data-name="f."><article class="listArticle" id="paragraf-4-ledd-1-punkt-6"><article class="legalP" id="paragraf-4-ledd-1-punkt-6-ledd-1">medlemmene av Den norske kirkes ungdomsutvalg,</article></article></li><li data-li-identifier="g." data-name="g."><article class="listArticle" id="paragraf-4-ledd-1-punkt-7"><article class="legalP" id="paragraf-4-ledd-1-punkt-7-ledd-1">medlemmer av bispedømmeråd, Kirkerådet og Samisk kirkeråd som er under 30 år,</article></article></li><li data-li-identifier="h." data-name="h."><article class="listArticle" id="paragraf-4-ledd-1-punkt-8"><article class="legalP" id="paragraf-4-ledd-1-punkt-8-ledd-1">de representantene som ble valgt til å representere Ungdommens kirkemøte på Kirkemøtet foregående år.</article></article></li></ul></article><article class="legalP" id="paragraf-4-ledd-2">Delegatene etter bokstav a, b, c, d, e og g kan delta til og med det året de fyller 30 år.</article><article class="legalP" id="paragraf-4-ledd-3">Ungdommens kirkemøte uttaler seg i aktuelle saker som gjelder Den norske kirke, nasjonalt og internasjonalt. Ungdommens kirkemøte uttaler seg også i saker som angår unges situasjon i kirke og samfunn.</article><article class="legalP" id="paragraf-4-ledd-4">Ungdommens kirkemøte velger lederen av Den norske kirkes ungdomsutvalg og tre andre representanter fra Ungdommens kirkemøte til Kirkemøtet. Disse representantene må være under 30 år.</article><article class="legalP" id="paragraf-4-ledd-5">Saker til Ungdommens kirkemøte må meldes til Kirkerådets sekretariat senest 14 uker før møtet.</article><article class="legalP" id="paragraf-4-ledd-6">Organisasjonene som driver ungdomsarbeid tilknyttet Den norske kirke kan sende en observatør med tale- og forslagsrett i tillegg til delegaten. Medlemmene av Samisk ungdomsutvalg som ikke er delegater, kan møte på Ungdommens kirkemøte som observatør med tale- og forslagsrett. Forsvarets tros- og livssynskorps kan også sende en observatør med tale- og forslagsrett til Ungdommens kirkemøte. Medlemmer av valgkomiteen som ikke er delegat, møter med tale- og forslagsrett.</article><article class="legalP" id="paragraf-4-ledd-7">Den norske kirkes ungdomsutvalg kan invitere organisasjoner som driver ungdomsarbeid tilknyttet Den norske kirke, men som ikke har kristen formålsparagraf, til å sende en observatør med tale- og forslagsrett til Ungdommens kirkemøte.</article><article class="legalP" id="paragraf-4-ledd-8">Delegater og observatører som møter på Ungdommens kirkemøte må være medlem av Den norske kirke, jf. kirkeordningen § 40 første ledd.</article><article class="legalP" id="paragraf-4-ledd-9">Ungdommens kirkemøte vedtar selv nærmere forretningsorden for gjennomføring av Ungdommens kirkemøte.</article></article><article class="legalArticle" data-lovdata-URL="LTI/forskrift/2020-10-10-2872/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Den norske kirkes ungdomsutvalg</span></h2><article class="legalP" id="paragraf-5-ledd-1">Den norske kirkes ungdomsutvalg består av åtte medlemmer valgt av og blant Ungdommens kirkemøte. Det er særskilt valg på leder. Funksjonstiden er på to år. Utvalget kan hente inn faglig kompetanse i saker utvalget har til behandling.</article><article class="legalP" id="paragraf-5-ledd-2">Den norske kirkes ungdomsutvalg skal være Den norske kirkes rådgivende organ i saker som angår unges situasjon i kirke og samfunn, både nasjonalt og internasjonalt samt bistå ved forberedelser og gjennomføring av Ungdommens kirkemøte. Utvalget kan også på eget initiativ ta opp aktuelle saker innen sitt område.</article><article class="legalP" id="paragraf-5-ledd-3">Utvalget velger selv nestleder. Utvalget er beslutningsdyktig når minst halvparten av medlemmene er tilstede. Utvalgets beslutninger fattes med alminnelig flertall. Ved stemmelikhet gjør lederens stemme utslaget.</article></article><article class="legalArticle" data-lovdata-URL="LTI/forskrift/2020-10-10-2872/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Samisk ungdomsutvalg</span></h2><article class="legalP" id="paragraf-6-ledd-1">Samisk ungdomsutvalg består av:<ul class="defaultList"><li data-li-identifier="a." data-name="a."><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">En representant velges for to år av ungdomstingene i Nord-Hålogaland, Sør-Hålogaland, Nidaros og Oslo bispedømmer.</article></article></li><li data-li-identifier="b." data-name="b."><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">To representanter oppnevnt av Samisk kirkeråd.</article></article></li></ul></article><article class="legalP" id="paragraf-6-ledd-2">I tillegg kan Sametinget oppnevne en representant.</article><article class="legalP" id="paragraf-6-ledd-3">For hver representant oppnevnes det en til to vararepresentanter.</article><article class="legalP" id="paragraf-6-ledd-4">Samisk ungdomsutvalg bør ha representasjon fra nord-, sør- og lulesamisk språkområde, og det bør være representert ungdom med tilknytning til læstadianske miljøer. Det skal etterstrebes en jevn fordeling i kjønn, alder. Minst halvparten av delegatene i SUNG skal være samer, jf. kriteriene for Sametingets valgmanntall. Representantene og vararepresentantene skal være mellom 15 og 30 år.</article><article class="legalP" id="paragraf-6-ledd-5">Samisk ungdomsutvalg er et rådgivende ungdomsorgan på nasjonalt nivå som bidrar til at samisk ungdom kan medvirke i aktuelle saker i Den norske kirke. Samisk ungdomsutvalg er et rådgivende organ innenfor sitt område for Samisk kirkeråd og andre nasjonale kirkelige organer. Utvalget kan også på eget initiativ ta opp aktuelle saker innen sitt område.</article><article class="legalP" id="paragraf-6-ledd-6">Utvalget velger selv leder og nestleder. Utvalget er beslutningsdyktig når minst halvparten av medlemmene er tilstede. Utvalgets beslutninger fattes med alminnelig flertall. Ved stemmelikhet gjør lederens stemme utslaget.</article></article><article class="legalArticle" data-lovdata-URL="LTI/forskrift/2020-10-10-2872/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Mindre endringer</span></h2><article class="legalP" id="paragraf-7-ledd-1">Kirkerådet kan gjøre mindre endringer i reglene.</article></article><article class="legalArticle" data-lovdata-URL="LTI/forskrift/2020-10-10-2872/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse og overgangsbestemmelser</span></h2><article class="legalP" id="paragraf-8-ledd-1">Reglene trer i kraft fra det tidspunkt Kirkerådet bestemmer. Kirkerådet kan sette i kraft de enkelte bestemmelsene til forskjellig tid. Samtidig oppheves statutter for Ungdommens kirkemøte, statutter for Utvalg for ungdomsspørsmål og statutter for Samisk ungdomsutvalg.</article><article class="legalP" id="paragraf-8-ledd-2">Ungdomsråd og ungdomsutvalg som er valgt før reglene settes i kraft, fungerer videre inntil det er valgt et nytt ungdomsråd og ungdomsutvalg.</article></article></main></body></html>