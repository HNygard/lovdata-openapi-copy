<!DOCTYPE html><html lang="no"><head><title>Forskrift om gjennomføring av opplysningsplikt etter § 5-3 i sentralbankloven</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-01-16-53</dd><dt class="dokid">DokumentID</dt><dd class="dokid">LTI/forskrift/2020-01-16-53</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="dateInForce">I kraft fra</dt><dd class="dateInForce">2020-01-16</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-11-30-1351</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2019-06-21-31/§5-3</li></ul></dd><dt class="dateOfPublication">Kunngjort</dt><dd class="dateOfPublication">2020-01-21 14:50</dd><dt class="lastupdated">Rettet</dt><dd class="lastupdated">2020-01-22 (ortografisk feil i hjemmelsfeltet)</dd><dt class="journalNumber">Journalnummer</dt><dd class="journalNumber">2020-0072</dd><dt class="titleShort">Korttittel</dt><dd class="titleShort">Forskrift om gjennomføring av opplysningsplikt etter § 5-3 i sentralbankloven</dd><dt class="title">Tittel</dt><dd class="title">Forskrift om gjennomføring av opplysningsplikt etter § 5-3 i sentralbankloven</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 16. januar 2020 med hjemmel i lov 21. juni 2019 nr. 31 om Norges Bank og pengevesenet mv. (sentralbankloven) § 5-3.</dd><dt class="refid">RefID</dt><dd class="refid">forskrift/2020-01-16-53</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om gjennomføring av opplysningsplikt etter § 5-3 i sentralbankloven<ul class="tocSubUl"><li>§ 1. Hvilke opplysninger forskriften gjelder for</li><li>§ 2. Hvem som kan pålegges opplysningsplikt</li><li>§ 3. Pålegg om opplysningsplikt</li><li>§ 4. Kravspesifikasjon</li><li>§ 5. Rapporteringsformat og oversendelsesmåte</li><li>§ 6. Valutakurser og annen statistikk</li><li>§ 7. Videreformidling av opplysninger</li><li>§ 8. Tvangsmulkt</li><li>§ 9. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2020-01-16-53" id="dokument"><h1>Forskrift om gjennomføring av opplysningsplikt etter § 5-3 i sentralbankloven</h1><article class="legalArticle" data-lovdata-URL="LTI/forskrift/2020-01-16-53/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Hvilke opplysninger forskriften gjelder for</span></h2><article class="legalP" id="paragraf-1-ledd-1">Forskriften gjelder rapportering av opplysninger som er nødvendige for å oppfylle formålet for sentralbankvirksomheten, for å løse oppgaver banken er pålagt etter annen lov, eller for å overholde Norges avtaler med fremmed stat eller internasjonal organisasjon.</article><article class="legalP" id="paragraf-1-ledd-2">Med rapportør menes i denne forskriften institusjoner, foretak eller privatpersoner som etter § 2 er pålagt opplysningsplikt.</article></article><article class="legalArticle" data-lovdata-URL="LTI/forskrift/2020-01-16-53/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hvem som kan pålegges opplysningsplikt</span></h2><article class="legalP" id="paragraf-2-ledd-1">Norges Bank kan pålegge institusjoner og foretak i finansiell sektor plikt til å gi opplysninger som nevnt i § 1. Samme pålegg om opplysningsplikt kan gis institusjoner, foretak og privatpersoner som er aktører i verdipapirmarkedet, driver betalingsformidling eller yter tjenester til finansiell sektor. Norges Bank kan også pålegge andre virksomheter registrert i Foretaksregisteret slik opplysningsplikt.</article><article class="legalP" id="paragraf-2-ledd-2">Med institusjoner og foretak innenfor finansiell sektor menes bl.a.:<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">finansforetak etter finansforetaksloven § 1-3,</article></article></li><li data-li-identifier="b." data-name="b."><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">betalingsforetak etter finansforetaksloven § 2-10,</article></article></li><li data-li-identifier="c." data-name="c."><article class="listArticle" id="paragraf-2-ledd-2-punkt-3"><article class="legalP" id="paragraf-2-ledd-2-punkt-3-ledd-1">opplysningsfullmektiger etter finansforetaksloven § 2-10a,</article></article></li><li data-li-identifier="d." data-name="d."><article class="listArticle" id="paragraf-2-ledd-2-punkt-4"><article class="legalP" id="paragraf-2-ledd-2-punkt-4-ledd-1">e-pengeforetak etter finansforetaksloven § 2-11,</article></article></li><li data-li-identifier="e." data-name="e."><article class="listArticle" id="paragraf-2-ledd-2-punkt-5"><article class="legalP" id="paragraf-2-ledd-2-punkt-5-ledd-1">andre selskaper, foreninger og stiftelser som har til formål å yte eller formidle kreditt,</article></article></li><li data-li-identifier="f." data-name="f."><article class="listArticle" id="paragraf-2-ledd-2-punkt-6"><article class="legalP" id="paragraf-2-ledd-2-punkt-6-ledd-1">statlige låneinstitutter,</article></article></li><li data-li-identifier="g." data-name="g."><article class="listArticle" id="paragraf-2-ledd-2-punkt-7"><article class="legalP" id="paragraf-2-ledd-2-punkt-7-ledd-1">verdipapirregistre,</article></article></li><li data-li-identifier="h." data-name="h."><article class="listArticle" id="paragraf-2-ledd-2-punkt-8"><article class="legalP" id="paragraf-2-ledd-2-punkt-8-ledd-1">fondsforvaltningsselskaper etter verdipapirfondloven § 1-2 (1) nr. 2,</article></article></li><li data-li-identifier="i." data-name="i."><article class="listArticle" id="paragraf-2-ledd-2-punkt-9"><article class="legalP" id="paragraf-2-ledd-2-punkt-9-ledd-1">verdipapirforetak,</article></article></li><li data-li-identifier="j." data-name="j."><article class="listArticle" id="paragraf-2-ledd-2-punkt-10"><article class="legalP" id="paragraf-2-ledd-2-punkt-10-ledd-1">sentrale motparter,</article></article></li><li data-li-identifier="k." data-name="k."><article class="listArticle" id="paragraf-2-ledd-2-punkt-11"><article class="legalP" id="paragraf-2-ledd-2-punkt-11-ledd-1">deltakere etter betalingssystemloven § 1-3,</article></article></li><li data-li-identifier="l." data-name="l."><article class="listArticle" id="paragraf-2-ledd-2-punkt-12"><article class="legalP" id="paragraf-2-ledd-2-punkt-12-ledd-1">regulerte markedsplasser mv. og</article></article></li><li data-li-identifier="m." data-name="m."><article class="listArticle" id="paragraf-2-ledd-2-punkt-13"><article class="legalP" id="paragraf-2-ledd-2-punkt-13-ledd-1">filialer i Norge av utenlandske institusjoner og foretak mv. som nevnt i bokstavene a til l.</article></article></li></ul></article><article class="legalP" id="paragraf-2-ledd-3">Norges Bank kan også kreve opplysninger som nevnt i § 1 fra<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-3-punkt-1"><article class="legalP" id="paragraf-2-ledd-3-punkt-1-ledd-1">Skatteetaten</article></article></li><li data-li-identifier="b." data-name="b."><article class="listArticle" id="paragraf-2-ledd-3-punkt-2"><article class="legalP" id="paragraf-2-ledd-3-punkt-2-ledd-1">Regnskapsregisteret og Konkursregisteret</article></article></li><li data-li-identifier="c." data-name="c."><article class="listArticle" id="paragraf-2-ledd-3-punkt-3"><article class="legalP" id="paragraf-2-ledd-3-punkt-3-ledd-1">Arbeids- og velferdsetaten (NAV).</article></article></li></ul></article><article class="legalP" id="paragraf-2-ledd-4">Opplysninger fra Arbeids- og velferdsetaten er begrenset til opplysninger fra arbeidsgiver- og arbeidstakerregisteret og opplysninger om registrert arbeidsledighet.</article></article><article class="legalArticle" data-lovdata-URL="LTI/forskrift/2020-01-16-53/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Pålegg om opplysningsplikt</span></h2><article class="legalP" id="paragraf-3-ledd-1">Plikt til å gi opplysninger inntrer når Norges Bank ved vedtak rettet mot en eller flere bestemte rapportører, har gitt skriftlig pålegg om det. Norges Bank kan pålegge at opplysningene skal gis i form av løpende eller periodevis rapportering, eller rapportering i enkelttilfeller.</article><article class="legalP" id="paragraf-3-ledd-2">Norges Bank skal fastsette frist for oversendelse av opplysningene. Oversittelse av fristen kan utløse tvangsmulkt etter bestemmelsene i § 8.</article></article><article class="legalArticle" data-lovdata-URL="LTI/forskrift/2020-01-16-53/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kravspesifikasjon</span></h2><article class="legalP" id="paragraf-4-ledd-1">I vedtaket om opplysningsplikt skal Norges Bank gi rapportøren informasjon om hvilke opplysninger som ønskes rapportert, og formål, relevans og nødvendighet av å få tilgang til de aktuelle opplysninger.</article></article><article class="legalArticle" data-lovdata-URL="LTI/forskrift/2020-01-16-53/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Rapporteringsformat og oversendelsesmåte</span></h2><article class="legalP" id="paragraf-5-ledd-1">Norges Bank skal fastsette hvilke rapporteringsformater og hvilken oversendelsesmåte som rapportøren skal bruke. Ved vurderingen skal Norges Bank ta hensyn til rapportørens kostnader og etablert praksis for rapportering til det offentlige.</article><article class="legalP" id="paragraf-5-ledd-2">Før Norges Bank fatter vedtak om opplysningsplikt, bør rapportøren ha fått anledning til å uttale seg om opplysningspliktens innhold og omfang, samt om rapporteringsformat og oversendelsesmåte.</article><article class="legalP" id="paragraf-5-ledd-3">Opplysninger fra rapportører etter § 2 første ledd fremskaffes, tilrettelegges og oversendes vederlagsfritt til Norges Bank.</article><article class="legalP" id="paragraf-5-ledd-4">For opplysninger gitt etter § 2 tredje ledd, kan det kreves vederlag for kostnader ved å oppfylle opplysningsplikten dersom det belaster disse etatenes budsjetter. Størrelsen på vederlaget skal ikke overstige kostnadene opplysningsplikten medfører for etaten.</article></article><article class="legalArticle" data-lovdata-URL="LTI/forskrift/2020-01-16-53/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Valutakurser og annen statistikk</span></h2><article class="legalP" id="paragraf-6-ledd-1">For å få opplysninger som er nødvendige for å sørge for at veiledende valutakurser mot norske kroner er tilgjengelige for offentligheten kan Norges Bank be rapportøren opplyse om blant annet omsetning og volum i valutamarkedet fordelt på valutaslag, motparter, instrumenter og løpetid. Tilsvarende opplysninger kan også innhentes til utarbeidelse av annen statistikk, som betalingsformidlingsstatistikk, verdipapirstatistikk og rentestatistikk.</article></article><article class="legalArticle" data-lovdata-URL="LTI/forskrift/2020-01-16-53/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Videreformidling av opplysninger</span></h2><article class="legalP" id="paragraf-7-ledd-1">Norges Bank kan videreformidle opplysninger innhentet med hjemmel i denne forskrift til de institusjoner som er nevnt i sentralbankloven § 5-2 fjerde ledd. I tillegg kan opplysningene videreformidles til Statistisk sentralbyrå for bruk i statistikkproduksjon.</article><article class="legalP" id="paragraf-7-ledd-2">Videreformidling av personopplysninger skal skje i avidentifisert form, med mindre noe annet er nødvendig ut fra formålet med videreformidlingen av opplysningene.</article></article><article class="legalArticle" data-lovdata-URL="LTI/forskrift/2020-01-16-53/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tvangsmulkt</span></h2><article class="legalP" id="paragraf-8-ledd-1">Norges Bank kan etter sentralbankloven § 5-4 og denne forskrift ilegge rapportøren tvangsmulkt.</article><article class="legalP" id="paragraf-8-ledd-2">Tvangsmulkt kan enten fastsettes som engangsmulkt eller som løpende tvangsmulkt. Engangsmulkt kan gjentas ved fastsetting av ny rapporteringsfrist. Ved løpende tvangsmulkt påløper mulkten inntil rapporteringsplikten er oppfylt.</article><article class="legalP" id="paragraf-8-ledd-3">Ved fastsettelse av mulktens størrelse skal det blant annet tas hensyn til rapportørens kostnader ved å oppfylle rapporteringsplikten slik at mulkten får tilstrekkelig forebyggende virkning. Ved gjentatt tvangsmulkt kan mulkten settes til et høyere beløp.</article><article class="legalP" id="paragraf-8-ledd-4">Tvangsmulkt forfaller til betaling fra det tidspunkt fristen for å rapportere er utløpt, eller på et senere tidspunkt som Norges Bank bestemmer. Løpende tvangsmulkt forfaller til betaling etter hvert som den påløper.</article></article><article class="legalArticle" data-lovdata-URL="LTI/forskrift/2020-01-16-53/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Forskriften trer i kraft straks.</article><article class="legalP" id="paragraf-9-ledd-2">Fra samme tid oppheves forskrift 30. november 2005 nr. 1351 om gjennomføring av opplysningsplikt etter § 27 i sentralbankloven.</article></article></main></body></html>