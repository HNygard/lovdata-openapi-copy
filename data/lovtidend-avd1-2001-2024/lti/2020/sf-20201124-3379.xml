<!DOCTYPE html><html lang="no"><head><title>Retningslinjer for bruk av tilskudd til stortingsgruppene og uavhengige representanter</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-11-24-3379</dd><dt class="dokid">DokumentID</dt><dd class="dokid">LTI/forskrift/2020-11-24-3379</dd><dt class="ministry">Departement</dt><dd class="ministry"><ul><li>Stortinget</li></ul></dd><dt class="dateInForce">I kraft fra</dt><dd class="dateInForce">2021-10-01, 2022-01-01, 2026-07-01</dd><dt class="dateOfPublication">Kunngjort</dt><dd class="dateOfPublication">2022-02-01 09:30</dd><dt class="journalNumber">Journalnummer</dt><dd class="journalNumber">2022-0143</dd><dt class="title">Tittel</dt><dd class="title">Retningslinjer for bruk av tilskudd til stortingsgruppene og uavhengige representanter</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Vedtatt av Stortinget 24. november 2020, jf. Innst.92 S (2020–2021).</dd><dt class="refid">RefID</dt><dd class="refid">forskrift/2020-11-24-3379</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Retningslinjer for bruk av tilskudd til stortingsgruppene og uavhengige representanter<ul class="tocSubUl"><li>I<ul class="tocSubUl"><li>§ 1. Formål</li><li>§ 2. Virkeområde og definisjoner</li><li>§ 3. Rettslig stilling</li><li>§ 4. Tilskuddets størrelse</li><li>§ 5. Egenkapital</li><li>§ 6. Forhold til egen partiorganisasjon</li><li>§ 7. Reiser og arrangementer</li><li>§ 8. Godtgjørelser og naturalytelser til representanter</li><li>§ 9. Politisk reklame</li><li>§ 10. Regnskapsføring og revisjon</li><li>§ 11. Innsyn</li><li>§ 12. Tildeling</li><li>§ 13. Regulering</li><li>§ 14. Arealdisponering</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2020-11-24-3379" id="dokument"><h1>Retningslinjer for bruk av tilskudd til stortingsgruppene og uavhengige representanter</h1><section class="section" data-name="kapI" id="kapittel-1" data-lovdata-URL="LTI/forskrift/2020-11-24-3379/KAPITTEL_1"><h2 data-text-align="center">I</h2><article class="legalArticle" data-lovdata-URL="LTI/forskrift/2020-11-24-3379/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Stortinget gir stortingsgruppene tilskudd for at gruppene skal kunne drive sin virksomhet slik at stortingsrepresentantene kan utøve sitt stortingsverv.</article></article><article class="legalArticle" data-lovdata-URL="LTI/forskrift/2020-11-24-3379/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde og definisjoner</span></h3><article class="legalP" id="kapittel-1-paragraf-2-ledd-1">Disse reglene gjelder all bruk av tilskudd fra Stortinget til stortingsgrupper og uavhengige representanter.</article><article class="legalP" id="kapittel-1-paragraf-2-ledd-2">Med virksomhet i § 1 menes drift av et politisk og administrativt støtteapparat for stortingsgruppene, samt anskaffelse av varer og tjenester som gruppene finner nødvendig for å ivareta sine funksjoner i Stortinget.</article></article><article class="legalArticle" data-lovdata-URL="LTI/forskrift/2020-11-24-3379/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Rettslig stilling</span></h3><article class="legalP" id="kapittel-1-paragraf-3-ledd-1">Partienes stortingsgrupper og uavhengige representanter er å betrakte som egne juridiske enheter med ansvar for eget personell og egen økonomi.</article><article class="legalP" id="kapittel-1-paragraf-3-ledd-2">Stortingsgruppene vedtar selv regler for sin økonomistyring.</article><article class="legalP" id="kapittel-1-paragraf-3-ledd-3">Det er gruppenes ansvar å påse at tilskuddet blir brukt som forutsatt i retningslinjene. Er man i tvil, forelegges saken for presidentskapet.</article></article><article class="legalArticle" data-lovdata-URL="LTI/forskrift/2020-11-24-3379/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Tilskuddets størrelse</span></h3><article class="legalP" id="kapittel-1-paragraf-4-ledd-1">Gruppetilskuddets størrelse beregnes ut fra et grunntilskudd og et tilskudd per representant. Grupper som er i opposisjon, det vil si grupper som ikke er med i regjering, og har to representanter eller flere, får i tillegg et opposisjonstilskudd. Grupper i opposisjon med én representant får ikke tillegg.</article><article class="legalP" id="kapittel-1-paragraf-4-ledd-2">Ved regjeringsskifte vil opposisjonstillegget falle bort for partier som går inn i regjering, og komme i tillegg for partier som går over i opposisjon, fra den 1. i måneden etter at regjeringsskiftet har funnet sted.</article><article class="legalP" id="kapittel-1-paragraf-4-ledd-3">Representanter som trer ut av sin stortingsgruppe og blir uavhengige, mottar 50 prosent av det til enhver tid gjeldende representantbaserte tilskuddet. Representanter som går over fra én gruppe til en annen, tar med seg 50 prosent av det representantbaserte tilskuddet. Tilskuddet til den stortingsgruppen de har trådt ut av reduseres med 100 prosent av det representantbaserte tilskuddet.</article><article class="legalP" id="kapittel-1-paragraf-4-ledd-4">Grupper som reduseres etter et stortingsvalg, opprettholder sitt grunn- og representantbaserte tilskudd ut året. Deretter korrigeres tilskuddet i henhold til det nye antall representanter.</article><article class="legalP" id="kapittel-1-paragraf-4-ledd-5">Grupper som faller helt ut av Stortinget etter et stortingsvalg, opprettholder sitt grunn- og representantbaserte tilskudd ut året. Deretter stoppes tilskuddet. Grupper som faller helt ut, skal tilbakebetale til Stortinget de tilskuddsmidlene som står ubrukt etter at alle avviklingskostnader er dekket.</article></article><article class="legalArticle" data-lovdata-URL="LTI/forskrift/2020-11-24-3379/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Egenkapital</span></h3><article class="legalP" id="kapittel-1-paragraf-5-ledd-1">Stortingsgruppene har adgang til å opparbeide seg egenkapital fra gruppetilskuddet, men beholdningen kan per 1. juli året etter et stortingsvalg ikke overstige halvannet års tilskudd, beregnet ut fra siste års tilskudd. Overskytende beløp skal tilbakebetales til Stortinget.</article></article><article class="legalArticle" data-lovdata-URL="LTI/forskrift/2020-11-24-3379/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Forhold til egen partiorganisasjon</span></h3><article class="legalP" id="kapittel-1-paragraf-6-ledd-1">Det skal være et klart skille mellom den offentlige støtten som går til partiorganisasjonene, og det tilskuddet som bevilges over Stortingets budsjett til stortingsgruppene.</article><article class="legalP" id="kapittel-1-paragraf-6-ledd-2">Ingen midler skal overføres til partiorganisasjonen sentralt. Gruppene kan likevel kjøpe følgende tjenester fra eget parti:<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-6-ledd-2-punkt-1"><article class="legalP" id="kapittel-1-paragraf-6-ledd-2-punkt-1-ledd-1">lønnskjøring,</article></article></li><li data-li-identifier="2." data-name="2."><article class="listArticle" id="kapittel-1-paragraf-6-ledd-2-punkt-2"><article class="legalP" id="kapittel-1-paragraf-6-ledd-2-punkt-2-ledd-1">regnskapsføring,</article></article></li><li data-li-identifier="3." data-name="3."><article class="listArticle" id="kapittel-1-paragraf-6-ledd-2-punkt-3"><article class="legalP" id="kapittel-1-paragraf-6-ledd-2-punkt-3-ledd-1">kommunikasjonstjenester og</article></article></li><li data-li-identifier="4." data-name="4."><article class="listArticle" id="kapittel-1-paragraf-6-ledd-2-punkt-4"><article class="legalP" id="kapittel-1-paragraf-6-ledd-2-punkt-4-ledd-1">HR-tjenester.</article></article></li></ul></article><article class="legalP" id="kapittel-1-paragraf-6-ledd-3">Honoraret for kjøp av slike tjenester skal kun dekke kostnadene partiet har ved å yte gruppen slike tjenester. Honorarets størrelse skal presiseres i egen note i regnskapsrapporten til presidentskapet.</article><article class="legalP" id="kapittel-1-paragraf-6-ledd-4">Ansatte i stortingsgruppene skal i hovedsak ha sitt arbeidsforhold i Stortinget, og ikke i partiorganisasjonen sentralt eller ved partikontorer lokalt i distriktene. Det er likevel anledning til å disponere personell noe friere fra 1. mai i valgår.</article></article><article class="legalArticle" data-lovdata-URL="LTI/forskrift/2020-11-24-3379/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Reiser og arrangementer</span></h3><article class="legalP" id="kapittel-1-paragraf-7-ledd-1">Representantenes utgifter til reiser og arrangementer dekkes over Stortingets driftsbudsjett i samsvar med bestemmelser om stortingsrepresentantenes godtgjørelser.</article></article><article class="legalArticle" data-lovdata-URL="LTI/forskrift/2020-11-24-3379/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Godtgjørelser og naturalytelser til representanter</span></h3><article class="legalP" id="kapittel-1-paragraf-8-ledd-1">Bortsett fra eventuell tilleggsgodtgjørelse til parlamentarisk leder og inntil to nestledere skal tilskuddsmidler ikke utbetales som godtgjørelse eller benyttes til naturalytelser til stortingsrepresentanter. Innberetningspliktige ytelser skal spesifiseres i egen note i regnskapsrapporten, slik at det framgår hva hver enkelt har mottatt. Det legges til grunn at de ytelser det her er snakk om må ha karakter av faste ordninger som kan ses som en form for godtgjørelse til vedkommende representant, og at situasjonsbestemte ytelser, som for eksempel åremålsgaver/tilstelninger og lignende, faller utenfor.</article><article class="legalP" id="kapittel-1-paragraf-8-ledd-2">Gruppene kan likevel tilby representantene forsikringsordninger. Forsikringsordningens kostnader skal presiseres i egen note i regnskapsrapporten til presidentskapet.</article></article><article class="legalArticle" data-lovdata-URL="LTI/forskrift/2020-11-24-3379/§9" data-name="§9" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Politisk reklame</span></h3><article class="legalP" id="kapittel-1-paragraf-9-ledd-1">Gruppetilskuddet skal ikke brukes til kjøp av politisk reklame. Gruppetilskuddet kan likevel brukes til kjøp av stillingsannonser og lignende.</article></article><article class="legalArticle" data-lovdata-URL="LTI/forskrift/2020-11-24-3379/§10" data-name="§10" id="kapittel-1-paragraf-10"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Regnskapsføring og revisjon</span></h3><article class="legalP" id="kapittel-1-paragraf-10-ledd-1">Stortingsgrupper og uavhengige representanter skal føre regnskap. Årlig regnskapsrapport sendes til presidentskapet innen 15. mai påfølgende år. Antall ansatte i stortingsgruppen skal framgå av regnskapsrapporten. Regnskapsrapporten skal følge kontantprinsippet og vise påløpte utgifter. Presidentskapet gir nærmere bestemmelser om regnskapsrapportens utforming, slik at rapportering kan skje etter en ensartet mal.</article><article class="legalP" id="kapittel-1-paragraf-10-ledd-2">Regnskapene til stortingsgruppene og uavhengige representanter skal årlig revideres av en statsautorisert revisor oppnevnt av Stortingets presidentskap. Revisjonsberetningen for hvert grupperegnskap framlegges for presidentskapet sammen med regnskapsrapportene.</article><article class="legalP" id="kapittel-1-paragraf-10-ledd-3">Revisor skal kunne bistå stortingsgruppene med nødvendige avklaringer.</article><article class="legalP" id="kapittel-1-paragraf-10-ledd-4">Revisor fakturerer hver enkelt gruppe direkte for sine tjenester.</article><article class="legalP" id="kapittel-1-paragraf-10-ledd-5">Regnskapsrapporten og revisjonsberetningen gjøres offentlig tilgjengelige når de fremmes for presidentskapet.</article></article><article class="legalArticle" data-lovdata-URL="LTI/forskrift/2020-11-24-3379/§11" data-name="§11" id="kapittel-1-paragraf-11"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Innsyn</span></h3><article class="legalP" id="kapittel-1-paragraf-11-ledd-1">Alle kan kreve innsyn i stortingsgruppens bilag og regnskaper, med følgende begrensninger:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-11-ledd-1-punkt-1"><article class="legalP" id="kapittel-1-paragraf-11-ledd-1-punkt-1-ledd-1">Opplysninger om noens personlige forhold er unntatt fra innsyn. Det samme gjelder andre opplysninger av personvernmessig karakter samt opplysninger som er underlagt lovbestemt taushetsplikt.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-11-ledd-1-punkt-2"><article class="legalP" id="kapittel-1-paragraf-11-ledd-1-punkt-2-ledd-1">Opplysninger av konkurransemessige karakter, herunder politiske og strategiske disposisjoner, kan unntas fra innsyn.</article></article></li><li data-li-identifier="c)" data-name="c)"><article class="listArticle" id="kapittel-1-paragraf-11-ledd-1-punkt-3"><article class="legalP" id="kapittel-1-paragraf-11-ledd-1-punkt-3-ledd-1">Opplysninger om sikkerhetsmessige forhold og om tilsettings- og personalsaker kan unntas fra innsyn.</article></article></li></ul></article><article class="legalP" id="kapittel-1-paragraf-11-ledd-2">Stortingsgruppen kan også gjøre unntak fra innsyn i andre opplysninger som det av tungtveiende hensyn er viktig å bevare fortrolighet om.</article><article class="legalP" id="kapittel-1-paragraf-11-ledd-3">Innsynsretten i opplysninger på bilagsnivå gjelder avsluttede og revisorgodkjente regnskap.</article></article><article class="legalArticle" data-lovdata-URL="LTI/forskrift/2020-11-24-3379/§12" data-name="§12" id="kapittel-1-paragraf-12"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Tildeling</span></h3><article class="legalP" id="kapittel-1-paragraf-12-ledd-1">Hver enkelt gruppe mottar et tilskuddsbrev en gang i året der beregningen av tilskuddet framkommer.</article><article class="legalP" id="kapittel-1-paragraf-12-ledd-2">Tilskuddet utbetales månedlig, med ca. 1/12 av det totale årsbeløpet.</article></article><article class="legalArticle" data-lovdata-URL="LTI/forskrift/2020-11-24-3379/§13" data-name="§13" id="kapittel-1-paragraf-13"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Regulering</span></h3><article class="legalP" id="kapittel-1-paragraf-13-ledd-1">Gruppetilskuddet reguleres årlig, hvorav 80 prosent følger årslønnsveksten i staten slik den framgår fra Det tekniske beregningsutvalget, og 20 prosent reguleres med konsumprisindeksen slik den framgår av Statistisk sentralbyrås beregninger. Gruppetilskuddet rundes av til nærmeste hele tusen kroner.</article></article><article class="legalArticle" data-lovdata-URL="LTI/forskrift/2020-11-24-3379/§14" data-name="§14" id="kapittel-1-paragraf-14"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Arealdisponering</span></h3><article class="legalP" id="kapittel-1-paragraf-14-ledd-1">Tildeling av kontorareal i Stortingets bygningsmasse skal skje etter samme modell som beregning av gruppetilskuddet i § 4 første ledd. Tildeling av kontorplasser for stortingsgrupper med kun ett mandat begrenses i utgangspunktet oppad til 6 kontorplasser.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2020-11-24-3379/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Disse retningslinjene trer i kraft 1. oktober 2021, bortsett fra § 11 (innsyn) som trer i kraft 1. januar 2022 og § 5 (egenkapital) som trer i kraft 1. juli 2026. Fra det tidspunktet retningslinjene trer i kraft, oppheves retningslinjer for bruk av tilskudd til partigrupper og uavhengige representanter fra 20. juni 2013.</article></section></main></body></html>