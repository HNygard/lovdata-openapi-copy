<!DOCTYPE html><html lang="no"><head><title>Forskrift om endring i forskrift om utlendingers adgang til riket og deres opphold her (opphold for utlendinger som omfattes av avtale mellom Island, Fyrstedømmet Liechtenstein, Kongeriket Norge og Det forente kongeriket Storbritannia og Nord-Irland om ordninger som følge av Det forente kongerikes uttreden fra Den europeiske union og EØS-avtalen)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-12-09-2665</dd><dt class="dokid">DokumentID</dt><dd class="dokid">LTI/forskrift/2020-12-09-2665</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Innvandringsavdelingen</li></ul></dd><dt class="dateInForce">I kraft fra</dt><dd class="dateInForce">2020-12-09, 2021-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2009-10-15-1286</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2008-05-15-35/§125a</li><li>forskrift/2009-10-09-1260</li><li>forskrift/2009-12-18-1582</li><li>forskrift/2019-03-29-400</li></ul></dd><dt class="dateOfPublication">Kunngjort</dt><dd class="dateOfPublication">2020-12-10 14:50</dd><dt class="journalNumber">Journalnummer</dt><dd class="journalNumber">2020-1732</dd><dt class="titleShort">Korttittel</dt><dd class="titleShort">Endr. i utlendingsforskriften</dd><dt class="title">Tittel</dt><dd class="title">Forskrift om endring i forskrift om utlendingers adgang til riket og deres opphold her (opphold for utlendinger som omfattes av avtale mellom Island, Fyrstedømmet Liechtenstein, Kongeriket Norge og Det forente kongeriket Storbritannia og Nord-Irland om ordninger som følge av Det forente kongerikes uttreden fra Den europeiske union og EØS-avtalen)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og beredskapsdepartementet 9. desember 2020 med hjemmel i lov 15. mai 2008 nr. 35 om utlendingers adgang til riket og deres opphold her (utlendingsloven) § 125a, jf. delegeringsvedtak 9. oktober 2009 nr. 1260, omorganiseringsvedtak 18. desember 2009 nr. 1582 og omorganiseringsvedtak 29. mars 2019 nr. 400.</dd><dt class="refid">RefID</dt><dd class="refid">forskrift/2020-12-09-2665</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om utlendingers adgang til riket og deres opphold her (opphold for utlendinger som omfattes av avtale mellom Island, Fyrstedømmet Liechtenstein, Kongeriket Norge og Det forente kongeriket Storbritannia og Nord-Irland om ordninger som følge av Det forente kongerikes uttreden fra Den europeiske union og EØS-avtalen)<ul class="tocSubUl"><li>I<ul class="tocSubUl"><li>§ 19-33. Oppholdstillatelse til britiske borgere og deres familiemedlemmer</li><li>§ 19-34. Grensearbeidere</li><li>§ 19-35. Permanent oppholdstillatelse til britiske borgere og deres familiemedlemmer</li><li>§ 19-36. Utvisning</li><li>§ 19-37. Bestemmelser i utlendingsloven og utlendingsforskriften</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2020-12-09-2665" id="dokument"><h1>Forskrift om endring i forskrift om utlendingers adgang til riket og deres opphold her (opphold for utlendinger som omfattes av avtale mellom Island, Fyrstedømmet Liechtenstein, Kongeriket Norge og Det forente kongeriket Storbritannia og Nord-Irland om ordninger som følge av Det forente kongerikes uttreden fra Den europeiske union og EØS-avtalen)</h1><section class="section" data-name="kapI" id="kapittel-1" data-lovdata-URL="LTI/forskrift/2020-12-09-2665/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 15. oktober 2009 nr. 1286 om utlendingers adgang til riket og deres opphold her (utlendingsforskriften) gjøres følgende endringer:</article><article class="defaultP">§ 19-32 oppheves.</article> <article class="defaultP" margin-top="true">Ny § 19-33, § 19-34, § 19-35, § 19-36 og § 19-37 skal lyde:</article><article class="futureLegalArticle" data-name="§19-33" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 19-33</span>. <span class="legalArticleTitle">Oppholdstillatelse til britiske borgere og deres familiemedlemmer</span></span><article class="legalP" id="kapittel-1-foreslåttparagraf-1-ledd-1">Britiske borgere som har oppholdsrett i Norge etter lovens § 111 eller § 112 ved utløpet av 31. desember 2020 og fortsetter å bo her etter dette, har etter søknad rett til oppholdstillatelse dersom vilkårene for oppholdsrett etter lovens § 112 er oppfylt. Første punktum gjelder ikke for tjenesteytere, jf. lovens § 112 første ledd bokstav b.</article><article class="legalP" id="kapittel-1-foreslåttparagraf-1-ledd-2">Familiemedlem, jf. lovens § 110, til en borger nevnt i første ledd, som har oppholdsrett i Norge etter lovens § 111, § 113 eller § 114 ved utløpet av 31. desember 2020 og fortsetter å bo her etter dette, har etter søknad rett til oppholdstillatelse dersom vilkårene for oppholdsrett etter lovens § 113 eller § 114 er oppfylt. Tilsvarende gjelder<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-1-ledd-2-punkt-1"><article class="legalP" id="kapittel-1-foreslåttparagraf-1-ledd-2-punkt-1-ledd-1">familiemedlemmer, jf. lovens § 110 tredje ledd, som ikke har oppholdsrett i Norge ved utløpet av 31. desember 2020, men innen dette tidspunktet har en etablert familierelasjon til utlending som nevnt i første ledd. For samboere må tilknytningen anses som varig innen 31. desember 2020, jf. § 19-6.</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-1-ledd-2-punkt-2"><article class="legalP" id="kapittel-1-foreslåttparagraf-1-ledd-2-punkt-2-ledd-1">barn av utlending som nevnt i første ledd, som er født eller adoptert etter 31. desember 2020. Vilkårene i lovens § 42 annet ledd annet og tredje punktum og tredje ledd gjelder tilsvarende.</article></article></li></ul></article><article class="legalP" id="kapittel-1-foreslåttparagraf-1-ledd-3">Vilkårene for oppholdsrett i lovens kapittel 13 gjelder tilsvarende for oppholdstillatelse etter bestemmelsen her, med mindre annet er særskilt bestemt. For familiemedlemmer som er britiske borgere eller EØS-borgere, gjelder vilkårene i lovens kapittel 13 om opphold for familiemedlemmer som er EØS-borgere tilsvarende. For familiemedlemmer som verken er britiske borgere eller EØS-borgere, gjelder vilkårene i lovens kapittel 13 om opphold for familiemedlemmer som ikke er EØS-borgere tilsvarende.</article><article class="legalP" id="kapittel-1-foreslåttparagraf-1-ledd-4">For utlendinger som ikke tidligere er registrert med en oppholdsrett gjelder kravene til dokumentasjon i lovens § 117 og § 118 tilsvarende. For utlendinger som er registrert med oppholdsrett etter lovens kapittel 13 ved utløpet av 31. desember 2020, skal det kun foretas kontroll av identitet, med mindre det er grunn til å tro at utlendingen har gitt uriktige opplysninger eller ikke fyller vilkårene for oppholdstillatelse.</article><article class="legalP" id="kapittel-1-foreslåttparagraf-1-ledd-5">Søknad om oppholdstillatelse etter bestemmelsen her må fremmes innen 31. desember 2021. Søknad om oppholdstillatelse for familiemedlemmer som nevnt i annet ledd annet punktum bokstav a og b må fremmes innen 31. desember 2021 eller tre måneder etter ankomst, dersom dette er senere i tid. Det gjøres unntak fra fristen dersom det foreligger rimelige grunner til at fristen ikke er overholdt. Dersom det ikke er tvil om at vilkårene er oppfylt kan Utlendingsdirektoratet gi politiet myndighet til å innvilge søknad om oppholdstillatelse etter bestemmelsen her.</article><article class="legalP" id="kapittel-1-foreslåttparagraf-1-ledd-6">Kravet i lovens § 56 første ledd om at førstegangs oppholdstillatelse skal være gitt før innreise, gjelder ikke for utlending som nevnt i første og annet ledd. Utlending med oppholdsrett i Norge ved utløpet av 31. desember 2020 har rett til fortsatt opphold på samme vilkår som tidligere før søknaden er fremmet i henhold til fristen fastsatt i femte ledd og inntil søknaden er endelig avgjort, med mindre utlendingen er utvist eller mot bedre vitende har gitt uriktige opplysninger eller fortiet opplysninger av vesentlig betydning.</article><article class="legalP" id="kapittel-1-foreslåttparagraf-1-ledd-7">Oppholdstillatelsen gis for inntil fem år og kan fornyes. Oppholdstillatelsen danner grunnlag for permanent oppholdstillatelse. Ved søknad om oppholdstillatelse og fornyelse etter bestemmelsen her betales ikke gebyr.</article></article><article class="futureLegalArticle" data-name="§19-34" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 19-34</span>. <span class="legalArticleTitle">Grensearbeidere</span></span><article class="legalP" id="kapittel-1-foreslåttparagraf-2-ledd-1">Britiske borgere som ved utløpet av 31. desember 2020 er arbeidstaker eller selvstendig næringsdrivende i Norge, men som ikke er bosatt her, og fortsetter å utøve slik virksomhet etter 31. desember 2020, har etter søknad rett til oppholdstillatelse. For familiemedlem til utlending som nevnt i første punktum gjelder § 19-33 annet ledd tilsvarende.</article><article class="legalP" id="kapittel-1-foreslåttparagraf-2-ledd-2">§ 19-33 tredje til sjette ledd gjelder tilsvarende. Oppholdstillatelsen gis for inntil ett år av gangen og kan fornyes. Oppholdstillatelsen danner ikke grunnlag for permanent oppholdstillatelse. Ved søknad om oppholdstillatelse og fornyelse etter bestemmelsen her betales ikke gebyr.</article><article class="legalP" id="kapittel-1-foreslåttparagraf-2-ledd-3">En utlending som har oppholdstillatelse etter første ledd har etter søknad rett til oppholdstillatelse etter § 19-33, dersom vilkårene i § 19-33 er oppfylt.</article></article><article class="futureLegalArticle" data-name="§19-35" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 19-35</span>. <span class="legalArticleTitle">Permanent oppholdstillatelse til britiske borgere og deres familiemedlemmer</span></span><article class="legalP" id="kapittel-1-foreslåttparagraf-3-ledd-1">Britiske borgere med oppholdsrett i Norge ved utløpet av 31. desember 2020 og familiemedlemmer som nevnt i § 19-33 annet ledd, som fyller vilkårene for varig oppholdsrett, jf. lovens § 115 eller § 116, har etter søknad rett til permanent oppholdstillatelse, jf. lovens § 62. Varig oppholdsrett gitt til slik utlending før utløpet av overgangsperioden skal ikke anses bortfalt ved opphold utenfor riket på inntil fem påfølgende år. Vilkårene i § 62 første, fjerde og sjette ledd gjelder ikke for søknad om permanent oppholdstillatelse etter første punktum. Ved beregning av oppholdstid etter lovens § 115 og § 116 skal lovlig opphold både før og etter 31. desember 2020 tas med i beregningen, herunder oppholdstid under behandling av søknad og klage, jf. § 19-33 sjette ledd.</article><article class="legalP" id="kapittel-1-foreslåttparagraf-3-ledd-2">Britiske borgere og deres familiemedlemmer med varig oppholdsrett ved utløpet av 31. desember 2020 må søke om permanent oppholdstillatelse og oppholdskort innen 31. desember 2021. Britiske borgere og deres familiemedlemmer som har permanent oppholdstillatelse eller bosettingstillatelse i Norge ved utløpet av 31. desember 2020 må bestille oppholdskort innen 31. desember 2021, jf. lovens § 64a. Det gjøres unntak fra fristen dersom det foreligger rimelige grunner til at fristen ikke er overholdt.</article><article class="legalP" id="kapittel-1-foreslåttparagraf-3-ledd-3">Ved søknad fra utlending som nevnt i annet ledd skal det kun foretas kontroll av identitet, med mindre det er grunn til å tro at utlendingen har gitt uriktige opplysninger eller ikke fyller vilkårene for permanent oppholdstillatelse. Dersom det ikke er tvil om at vilkårene er oppfylt kan Utlendingsdirektoratet gi politiet myndighet til å innvilge søknad om permanent oppholdstillatelse etter bestemmelsen her. Vilkårene i § 19-33 sjette ledd gjelder tilsvarende.</article><article class="legalP" id="kapittel-1-foreslåttparagraf-3-ledd-4">Britiske borgere og deres familiemedlemmer har likevel rett til permanent oppholdstillatelse etter tre års sammenhengende oppholdstid dersom vilkårene i lovens § 62 er oppfylt. Bestemmelsen i § 11-1 tredje ledd gjelder tilsvarende.</article><article class="legalP" id="kapittel-1-foreslåttparagraf-3-ledd-5">Ved søknad om permanent oppholdstillatelse etter første ledd betales ikke gebyr. Ved søknad om permanent oppholdstillatelse etter fjerde ledd gjelder § 17-10.</article><article class="legalP" id="kapittel-1-foreslåttparagraf-3-ledd-6">Permanent oppholdstillatelse for utlending som nevnt i § 19-33 bortfaller hvis utlendingen oppholder seg utenfor riket i mer enn fem påfølgende år.</article></article><article class="futureLegalArticle" data-name="§19-36" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 19-36</span>. <span class="legalArticleTitle">Utvisning</span></span><article class="legalP" id="kapittel-1-foreslåttparagraf-4-ledd-1">For utlending som har oppholdstillatelse etter § 19-33, § 19-34 eller § 19-35 gjelder bestemmelsene i lovens kapittel 8.</article><article class="legalP" id="kapittel-1-foreslåttparagraf-4-ledd-2">For utlending som har rett til fortsatt opphold på samme vilkår, jf. § 19-33 sjette ledd, gjelder lovens § 67 tilsvarende. For utlending som nevnt i § 19-33 som fylte vilkårene for varig oppholdsrett etter lovens § 115 eller § 116 innen 31. desember 2020, gjelder lovens § 68 tilsvarende.</article><article class="legalP" id="kapittel-1-foreslåttparagraf-4-ledd-3">Ved utvisning av utlending som nevnt i første eller annet ledd på grunn av ilagt straff eller særreaksjon for en straffbar handling som ble begått innen 31. desember 2020, gjelder likevel lovens § 122.</article></article><article class="futureLegalArticle" data-name="§19-37" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 19-37</span>. <span class="legalArticleTitle">Bestemmelser i utlendingsloven og utlendingsforskriften</span></span><article class="legalP" id="kapittel-1-foreslåttparagraf-5-ledd-1">Bestemmelser i utlendingsloven eller i forskrift til loven som regulerer forhold for personer som er omfattet av lovens kapittel 13, gjelder tilsvarende for utlendinger som nevnt i § 19-33, § 19-34 og § 19-35, med mindre annet er særskilt bestemt. Bestemmelsene i lovens kapittel 7 gjelder likevel, med mindre annet er særskilt bestemt. Utlendingsdirektoratet kan gi nærmere retningslinjer om behandling av saker etter § 19-33 til § 19-35, herunder om meldeplikt og registrering for arbeidssøkere.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2020-12-09-2665/KAPITTEL_2"><h2 data-text-align="center">II</h2><article class="defaultP">§ 19-32 oppheves straks. Endringene i § 19-33 til § 19-37 trer i kraft 1. januar 2021.</article></section></main></body></html>