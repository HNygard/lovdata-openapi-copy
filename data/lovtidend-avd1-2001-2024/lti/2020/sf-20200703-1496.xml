<!DOCTYPE html><html lang="no"><head><title>Forskrift om tilskudd til arbeidsrettet kompetanseheving for pelsdyroppdrettere</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-07-03-1496</dd><dt class="dokid">DokumentID</dt><dd class="dokid">LTI/forskrift/2020-07-03-1496</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Avdeling for matpolitikk</li></ul></dd><dt class="dateInForce">I kraft fra</dt><dd class="dateInForce">2020-07-03</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2019-06-21-63/§3</li></ul></dd><dt class="dateOfPublication">Kunngjort</dt><dd class="dateOfPublication">2020-07-03 16:00</dd><dt class="journalNumber">Journalnummer</dt><dd class="journalNumber">2020-1109</dd><dt class="titleShort">Korttittel</dt><dd class="titleShort">Forskrift om tilskudd til arbeidsrettet kompetanseheving for pelsdyroppdrettere</dd><dt class="title">Tittel</dt><dd class="title">Forskrift om tilskudd til arbeidsrettet kompetanseheving for pelsdyroppdrettere</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 3. juli 2020 med hjemmel i lov 21. juni 2019 nr. 63 om forbud mot hold av pelsdyr § 3.</dd><dt class="refid">RefID</dt><dd class="refid">forskrift/2020-07-03-1496</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til arbeidsrettet kompetanseheving for pelsdyroppdrettere<ul class="tocSubUl"><li>§ 1. Formål</li><li>§ 2. Tilskuddsmottaker</li><li>§ 3. Tilskudd til kompetanseheving</li><li>§ 4. Krav til søknad om tilskudd. Utlysning og frist</li><li>§ 5. Tilskuddsutmåling og tildeling</li><li>§ 6. Vedtak og dispensasjon</li><li>§ 7. Klage</li><li>§ 8. Kontroll og opplysningsplikt</li><li>§ 9. Krav om tilbakebetaling</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2020-07-03-1496" id="dokument"><h1>Forskrift om tilskudd til arbeidsrettet kompetanseheving for pelsdyroppdrettere</h1><article class="legalArticle" data-lovdata-URL="LTI/forskrift/2020-07-03-1496/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Tilskuddsordningen skal bidra til at mottakeren kan gjennomføre nødvendig arbeidsrettet kompetanseheving for å kunne få annet inntektsgivende arbeid etter avvikling av hold av pelsdyr.</article></article><article class="legalArticle" data-lovdata-URL="LTI/forskrift/2020-07-03-1496/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Tilskuddsmottaker</span></h2><article class="legalP" id="paragraf-2-ledd-1">Tilskudd kan gis til pelsdyroppdrettere som holdt pelsdyr for pelsdyrproduksjon 15. januar 2018, eller som for øvrig vil være berettiget til kompensasjon i henhold til forskrift 27. november 2019 nr. 1587 om kompensasjon etter avvikling av hold av pelsdyr.</article><article class="legalP" id="paragraf-2-ledd-2">Det er ikke nødvendig at pelsdyrproduksjonen er avsluttet for å kunne søke eller motta tilskudd til kompetanseheving etter denne forskriften.</article><article class="legalP" id="paragraf-2-ledd-3">Dersom pelsdyroppdretteren samtykker, kan annen person med særlig tilknytning til pelsdyrforetaket motta kompetansemidler istedenfor pelsdyroppdretteren. Personer som har overtatt landbrukseiendom hvor den tidligere eieren drev pelsdyrproduksjon 15. januar 2018, kan motta kompetansemidler istedenfor pelsdyroppdretteren.</article></article><article class="legalArticle" data-lovdata-URL="LTI/forskrift/2020-07-03-1496/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tilskudd til kompetanseheving</span></h2><article class="legalP" id="paragraf-3-ledd-1">Det kan gis tilskudd til gjennomføring av nødvendig arbeidsrettet kompetanseheving som gir utsikt til at mottakeren kan få annet inntektsgivende arbeid etter avvikling av hold av pelsdyr. I vurderingen legges det vekt på i hvilken grad den aktuelle kompetansehevingen vil styrke muligheten for å få varig inntektsgivende arbeid, om søker har søkt eller mottar andre former for offentlig støtte til arbeidsrettet kompetanseheving og på søkers mulighet for inntektsgivende arbeid uten slik kompetanseheving.</article></article><article class="legalArticle" data-lovdata-URL="LTI/forskrift/2020-07-03-1496/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til søknad om tilskudd. Utlysning og frist</span></h2><article class="legalP" id="paragraf-4-ledd-1">Søknad skal fremsettes på søknadsskjema fastsatt av Landbruksdirektoratet. Tilskuddsmidlene vil bli utlyst av Landbruksdirektoratet med opplysning om avsatt beløp og søknadsfrist som skal gjelde for den enkelte søknadsomgang.</article></article><article class="legalArticle" data-lovdata-URL="LTI/forskrift/2020-07-03-1496/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilskuddsutmåling og tildeling</span></h2><article class="legalP" id="paragraf-5-ledd-1">Tilskudd innvilges på grunnlag av kostnadsoverslag for gjennomføring av tiltaket. Det kan gis tilskudd med inntil 100&#xa0;000 kroner per mottaker.</article><article class="legalP" id="paragraf-5-ledd-2">Det kan fastsettes vilkår for å motta tilskudd, herunder settes en frist for når kompetansetiltaket skal være gjennomført. Tilskuddet kan utbetales som delutbetalinger, og utbetaling kan helt eller delvis gjøres avhengig av at vilkår knyttet til gjennomføringen av kompetansetiltaket er oppfylt.</article></article><article class="legalArticle" data-lovdata-URL="LTI/forskrift/2020-07-03-1496/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Vedtak og dispensasjon</span></h2><article class="legalP" id="paragraf-6-ledd-1">Vedtak om tilskudd fattes av Landbruksdirektoratet.</article><article class="legalP" id="paragraf-6-ledd-2">Landbruksdirektoratet kan i særlige tilfeller dispensere fra denne forskriften.</article></article><article class="legalArticle" data-lovdata-URL="LTI/forskrift/2020-07-03-1496/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Klage</span></h2><article class="legalP" id="paragraf-7-ledd-1">Vedtak truffet av Landbruksdirektoratet kan påklages til Landbruks- og matdepartementet etter bestemmelsene i lov 10. februar 1967 om behandlingsmåten i forvaltningssaker (forvaltningsloven) kap. VI.</article></article><article class="legalArticle" data-lovdata-URL="LTI/forskrift/2020-07-03-1496/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Kontroll og opplysningsplikt</span></h2><article class="legalP" id="paragraf-8-ledd-1">Landbruksdirektoratet og Landbruks- og matdepartementet kan føre kontroll med at vilkår for utbetaling av tilskudd er oppfylt.</article><article class="legalP" id="paragraf-8-ledd-2">Søker av tilskudd plikter å gi alle opplysninger som Landbruksdirektoratet eller Landbruks- og matdepartementet finner nødvendig for å fatte vedtak i saken.</article></article><article class="legalArticle" data-lovdata-URL="LTI/forskrift/2020-07-03-1496/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Krav om tilbakebetaling</span></h2><article class="legalP" id="paragraf-9-ledd-1">Dersom tilskuddsmottaker som følge av manglende oppfyllelse av vilkår i denne forskriften, vedtaket eller av andre grunner har mottatt en utbetaling som ikke er berettiget, kan utbetalingene av tilskudd reduseres, stanses, eller kreves helt eller delvis tilbake.</article><article class="legalP" id="paragraf-9-ledd-2">For tilbakebetalingskrav kan det kreves renter når kravet ikke innfris ved forfall. Ved grov uaktsomhet eller forsett kan renter kreves fra tidspunktet mottaker burde ha skjønt at vilkårene for å få tilskuddet ikke var oppfylt, tidligst fra utbetalingen av det urettmessige tilskuddet. Størrelsen på renten følger rentesatsen fastsatt med hjemmel i lov 17. desember 1976 nr. 100 om renter ved forsinket betaling m.m.</article></article><article class="legalArticle" data-lovdata-URL="LTI/forskrift/2020-07-03-1496/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Forskriften trer i kraft straks.</article></article></main></body></html>