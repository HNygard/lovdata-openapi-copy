<!DOCTYPE html><html lang="no"><head><title>Lov om endringer i midlertidig lov om tilpasninger i introduksjonsloven for å avhjelpe konsekvenser av utbrudd av covid-19</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2020-06-23-115</dd><dt class="dokid">DokumentID</dt><dd class="dokid">LTI/lov/2020-06-23-115</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="dateInForce">I kraft fra</dt><dd class="dateInForce">2020-06-23</dd><dt class="changesToDocuments">Endrer</dt><dd class="changesToDocuments"><ul><li>lov/2020-05-26-53</li><li>lov/2003-07-04-80</li></ul></dd><dt class="legalArea">Rettsområde</dt><dd class="legalArea"><ul><li>Skoler, universiteter og forskning &gt; Skoler. Privatskoler</li> <li>Utlendingsrett</li></ul></dd><dt class="dateOfPublication">Kunngjort</dt><dd class="dateOfPublication">2020-06-23 12:20</dd><dt class="journalNumber">Journalnummer</dt><dd class="journalNumber">2020-0898</dd><dt class="titleShort">Korttittel</dt><dd class="titleShort">Endringslov til midlertidig lov om tilpasninger i introduksjonsloven (covid-19)</dd><dt class="title">Tittel</dt><dd class="title">Lov om endringer i midlertidig lov om tilpasninger i introduksjonsloven for å avhjelpe konsekvenser av utbrudd av covid-19</dd><dt class="miscInformation">Annet om dokumentet</dt><dd class="miscInformation">Prop.123 L (2019–2020), Innst.359 L (2019–2020), Lovvedtak 136 (2019–2020). Stortingets første og andre gangs behandling hhv. 12. og 15. juni 2020. Fremmet av Kunnskapsdepartementet.</dd><dt class="refid">RefID</dt><dd class="refid">lov/2020-06-23-115</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i midlertidig lov om tilpasninger i introduksjonsloven for å avhjelpe konsekvenser av utbrudd av covid-19<ul class="tocSubUl"><li>I<ul class="tocSubUl"><li>§ 1. Formål og virkeområde</li><li>§ 2. Utvidet og forsterket introduksjonsprogram</li><li>§ 3. Utvidet norskopplæring</li><li>§ 4. Kommunens og fylkeskommunens ansvar</li><li>§ 5. Formål og virkeområde</li><li>§ 10. Ikrafttredelse og opphevelse. Overgangsregler</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/lov/2020-06-23-115" id="dokument"><h1>Lov om endringer i midlertidig lov om tilpasninger i introduksjonsloven for å avhjelpe konsekvenser av utbrudd av covid-19</h1><article class="defaultP" data-text-size="small">Endringer i følgende lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Midlertidig lov 26. mai 2020 nr. 53 om tilpasninger i introduksjonsloven for å avhjelpe konsekvenser av utbrudd av covid-19.</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2020-06-23-115/KAPITTEL_1"><h2 data-text-align="center">I</h2><article class="defaultP">I midlertidig lov 26. mai 2020 nr. 53 om tilpasninger i introduksjonsloven for å avhjelpe konsekvenser av utbrudd av covid-19 gjøres følgende endringer:</article> <article class="defaultP" margin-top="true">Nytt kapittel 1 skal lyde:</article><span class="futuretitle" id="kapittel-1-foreslåttittel-1">Kapittel 1. Utvidet og forsterket opplæring og introduksjonsprogram for å avhjelpe konsekvenser av utbrudd av covid-19</span><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Formål og virkeområde</span></span><article class="legalP" id="kapittel-1-foreslåttparagraf-1-ledd-1">Formålet med kapitlet er å avhjelpe negative konsekvenser av utbrudd av covid-19 for deltakere i introduksjonsprogram og opplæring i norsk og samfunnskunnskap.</article><article class="legalP" id="kapittel-1-foreslåttparagraf-1-ledd-2">Kapitlet gjelder kommuner, fylkeskommuner og deltakere i introduksjonsprogram og opplæring i norsk og samfunnskunnskap etter introduksjonsloven med forskrifter.</article></article><article class="futureLegalArticle" data-name="§2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Utvidet og forsterket introduksjonsprogram</span></span><article class="legalP" id="kapittel-1-foreslåttparagraf-2-ledd-1">Deltakere som startet introduksjonsprogrammet før 1. januar 2019, har rett til å få utvidet programmet med inntil seks måneder, dersom den enkelte har behov for slik utvidelse for å komme i jobb eller utdanning.</article><article class="legalP" id="kapittel-1-foreslåttparagraf-2-ledd-2">Deltakere som startet introduksjonsprogrammet etter 1. januar 2019, har rett til å få revidert sin individuelle plan og få fastsatt et sluttmål for deltagelsen i introduksjonsprogrammet. Får deltakeren sluttmål om fullført videregående opplæring, kan programmet vare inntil tre år. Dersom det er grunn til å forvente at deltakeren vil fullføre videregående opplæring med en forlengelse, kan programmet forlenges med inntil ett år.</article><article class="legalP" id="kapittel-1-foreslåttparagraf-2-ledd-3">Deltakere nevnt i første og andre ledd har rett til å få vurdert behovet for karriereveiledning og få gjennomført karriereveiledning dersom det er behov.</article></article><article class="futureLegalArticle" data-name="§3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Utvidet norskopplæring</span></span><article class="legalP" id="kapittel-1-foreslåttparagraf-3-ledd-1">Deltakere som har rett og plikt til å delta i opplæring i norsk og samfunnskunnskap etter introduksjonsloven § 17 første ledd og som avslutter opplæringen før 31. desember 2020, har rett til utvidet opplæring i norsk i inntil seks måneder.</article></article><article class="futureLegalArticle" data-name="§4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Kommunens og fylkeskommunens ansvar</span></span><article class="legalP" id="kapittel-1-foreslåttparagraf-4-ledd-1">Kommunen sørger for utvidet og forsterket introduksjonsprogram etter § 2 første og annet ledd, og for å vurdere behovet for karriereveiledning etter § 2 tredje ledd. Opplæring etter § 3 skal gis av kommunen eller av andre som kommunen godkjenner. Kommunens plikt til å registrere personopplysninger om tiltakene etter dette kapitlet, jf. introduksjonsloven § 25 a annet ledd, gjelder så langt slik registrering er teknisk mulig.</article><article class="legalP" id="kapittel-1-foreslåttparagraf-4-ledd-2">Fylkeskommunen sørger for karriereveiledning etter bestemmelsene i § 2 tredje ledd.</article><article class="legalP" id="kapittel-1-foreslåttparagraf-4-ledd-3">Som enkeltvedtak etter dette kapitlet regnes avgjørelser om utvidet og forsterket introduksjonsprogram etter § 2 og utvidet norskopplæring etter § 3.</article></article> <article class="defaultP" margin-top="true">Nytt kapittel 2 skal lyde:</article><span class="futuretitle" id="kapittel-1-foreslåttittel-2">Kapittel 2. Tilpasninger i opplæring og introduksjonsprogram under utbrudd av covid-19</span> <article class="defaultP" margin-top="true">Nåværende § 1 blir § 5 i kapittel 2 og skal lyde:</article><article class="futureLegalArticle" data-name="§5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Formål og virkeområde</span></span><article class="legalP" id="kapittel-1-foreslåttparagraf-5-ledd-1">Formålet med kapitlet er at deltakere i ordningene etter introduksjonsloven i størst mulig grad skal kunne få et tilbud etter loven når utbrudd av covid-19 påvirker gjennomføringen.</article><article class="legalP" id="kapittel-1-foreslåttparagraf-5-ledd-2">Kapitlet gjelder kommuner og deltakere i opplæring i mottak, introduksjonsprogram og opplæring i norsk og samfunnskunnskap etter introduksjonsloven med forskrifter.</article></article> <article class="defaultP" margin-top="true">Nåværende §§ 2 til 5 blir nye §§ 6 til 9 i kapittel 2.</article> <article class="defaultP" margin-top="true">Nytt kapittel 3 skal lyde:</article><span class="futuretitle" id="kapittel-1-foreslåttittel-3">Kapittel 3. Ikrafttredelse og overgangsregler</span> <article class="defaultP" margin-top="true">Nåværende § 6 blir ny § 10 i kapittel 3 og skal lyde:</article><article class="futureLegalArticle" data-name="§10" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse og opphevelse. Overgangsregler</span></span><article class="legalP" id="kapittel-1-foreslåttparagraf-6-ledd-1">Kapittel 1 gjelder fra den tid Kongen bestemmer, og oppheves fra den tid Kongen bestemmer.</article><article class="legalP" id="kapittel-1-foreslåttparagraf-6-ledd-2">Kapittel 2 trer i kraft straks og oppheves 1. november 2020.</article><article class="legalP" id="kapittel-1-foreslåttparagraf-6-ledd-3">§ 2 gjelder for dem som fortsatt deltar i introduksjonsprogram når kapittel 1 trer i kraft. § 2 andre og tredje ledd gjelder også for dem som starter i program etter at kapittel 1 har trådt i kraft. § 3 gjelder for dem som avslutter opplæringen etter at kapittel 1 har trådt i kraft.</article><article class="legalP" id="kapittel-1-foreslåttparagraf-6-ledd-4">Kongen kan gi ytterligere overgangsbestemmelser.</article></article></section><section class="section" data-name="kapII" id="kapittel-2" data-lovdata-URL="LTI/lov/2020-06-23-115/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Loven trer i kraft straks.</article></section></main></body></html>