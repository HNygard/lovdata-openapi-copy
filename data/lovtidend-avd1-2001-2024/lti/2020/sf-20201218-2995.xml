<!DOCTYPE html><html lang="no"><head><title>Forskrift om endring i forskrift om stønad til dekning av utgifter til viktige legemidler mv. (blåreseptforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-12-18-2995</dd><dt class="dokid">DokumentID</dt><dd class="dokid">LTI/forskrift/2020-12-18-2995</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="subunit">Etat</dt><dd class="subunit"><ul><li>Primærhelsetjenesteavdelingen</li></ul></dd><dt class="dateInForce">I kraft fra</dt><dd class="dateInForce">2021-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2007-06-28-814</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-02-28-19/§5-14</li><li>lov/1994-08-05-55/§6-2</li></ul></dd><dt class="dateOfPublication">Kunngjort</dt><dd class="dateOfPublication">2020-12-28 16:20</dd><dt class="journalNumber">Journalnummer</dt><dd class="journalNumber">2020-1990</dd><dt class="titleShort">Korttittel</dt><dd class="titleShort">Endr. i blåreseptforskriften</dd><dt class="title">Tittel</dt><dd class="title">Forskrift om endring i forskrift om stønad til dekning av utgifter til viktige legemidler mv. (blåreseptforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Helse- og omsorgsdepartementet 18. desember 2020 med hjemmel i lov 28. februar 1997 nr. 19 om folketrygd (folketrygdloven) § 5-14 fjerde ledd og lov 5. august 1994 nr. 55 om vern mot smittsomme sykdommer § 6-2.</dd><dt class="refid">RefID</dt><dd class="refid">forskrift/2020-12-18-2995</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om stønad til dekning av utgifter til viktige legemidler mv. (blåreseptforskriften)<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2020-12-18-2995" id="dokument"><h1>Forskrift om endring i forskrift om stønad til dekning av utgifter til viktige legemidler mv. (blåreseptforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2020-12-18-2995/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 28. juni 2007 nr. 814 om stønad til dekning av utgifter til viktige legemidler mv. (blåreseptforskriften) gjøres følgende endring:</article> <article class="defaultP" margin-top="true">§ 8 skal lyde:</article><article class="legalP" id="kapittel-1-ledd-2">Medlemmet skal betale en egenandel på 39 prosent av reseptbeløpet, men ikke mer enn 520 kroner pr. resept. Barn under 16 år og minstepensjonister skal ikke betale egenandel. Arbeids- og velferdsdirektoratet kan fastsette retningslinjer for hvilke personer som regnes som minstepensjonister. Ved reitererte resepter skal det betales ny egenandel etter utlevering av et kvantum svarende til tre måneders forbruk. Betalte egenandeler inngår i opptjeningen til egenandelstaket, jf. folketrygdloven § 5-3 første ledd.</article><article class="legalP" id="kapittel-1-ledd-3">Dersom pasienten krever å få utlevert et legemiddel som har høyere utsalgspris enn det legemiddel apoteket foreslår bytte til, og rekvirenten ikke har reservert seg mot generisk bytte, beregnes pasientens egenandel av apotekets utsalgspris for det legemiddel det foreslås bytte til. I slike tilfeller gis det refusjon fra folketrygden for apotekets utsalgspris for det legemidlet som apoteket har foreslått bytte til, fratrukket pasientens egenandel. I tillegg kan apoteket kreve at pasienten betaler mellomlegget mellom apotekets utsalgspris for det legemiddel det foreslås bytte til og faktisk utsalgspris for det legemiddel pasienten krever. Dette mellomlegget inngår ikke i opptjeningen til egenandelstaket.</article><article class="legalP" id="kapittel-1-ledd-4">Dersom pasienten krever å få utlevert et legemiddel som har høyere utsalgspris enn trinnpris, og rekvirenten ikke har reservert seg mot generisk bytte, beregnes pasientens egenandel av trinnprisen. For legemidler på trinnpris gis det refusjon fra folketrygden etter bestemmelsene i legemiddelforskriften § 12-16. I tillegg kan apoteket kreve mellomlegget mellom trinnprisen og faktisk utsalgspris av pasienten. Dette mellomlegget inngår ikke i opptjeningen til egenandelstaket.</article><article class="legalP" id="kapittel-1-ledd-5">For legemidler der det er inngått refusjonskontrakt etter legemiddelloven § 6 beregnes egenandelen av apotekets utsalgspris.</article><article class="legalP" id="kapittel-1-ledd-6">Ved kjøp av utstyr og produkter, herunder næringsmidler til spesielle medisinske formål, hvor prisen overstiger det maksimumsbeløp som er fastsatt av Helsedirektoratet, beregnes en egenandel av maksimumsbeløpet. Det overskytende beløp betales av medlemmet, men inngår ikke i opptjeningen til egenandelstaket.</article><article class="legalP" id="kapittel-1-ledd-7">Det ytes stønad til full dekning av utgifter til legemidler forskrevet etter § 4 til medisinsk forbruksmateriell forskrevet etter § 5 første ledd nr. 12 og for legemidler forskrevet etter § 2 og § 3 på følgende refusjonskoder:<ul class="defaultList"><li><article class="listArticle" id="kapittel-1-ledd-7-punkt-1"><article class="legalP" id="kapittel-1-ledd-7-punkt-1-ledd-1">B90 HIV-sykdom/AIDS (ICPC-2)</article></article></li><li><article class="listArticle" id="kapittel-1-ledd-7-punkt-2"><article class="legalP" id="kapittel-1-ledd-7-punkt-2-ledd-1">B99 Immunsvikt INA (ICPC-2)</article></article></li><li><article class="listArticle" id="kapittel-1-ledd-7-punkt-3"><article class="legalP" id="kapittel-1-ledd-7-punkt-3-ledd-1">B20 HIV-sykdom med infek.sykd. og parasittsykdommer som følge (ICD-10)</article></article></li><li><article class="listArticle" id="kapittel-1-ledd-7-punkt-4"><article class="legalP" id="kapittel-1-ledd-7-punkt-4-ledd-1">B21 HIV-sykdom med ondartede svulster som følge (ICD-10)</article></article></li><li><article class="listArticle" id="kapittel-1-ledd-7-punkt-5"><article class="legalP" id="kapittel-1-ledd-7-punkt-5-ledd-1">B22 HIV-sykdom med andre spesifiserte sykdommer som følge (ICD-10)</article></article></li><li><article class="listArticle" id="kapittel-1-ledd-7-punkt-6"><article class="legalP" id="kapittel-1-ledd-7-punkt-6-ledd-1">B23 HIV-sykdom med andre tilstander som følge (ICD-10)</article></article></li><li><article class="listArticle" id="kapittel-1-ledd-7-punkt-7"><article class="legalP" id="kapittel-1-ledd-7-punkt-7-ledd-1">B24 Uspesifisert humant immunsviktvirussykdom [HIV-sykdom] (ICD-10)</article></article></li><li><article class="listArticle" id="kapittel-1-ledd-7-punkt-8"><article class="legalP" id="kapittel-1-ledd-7-punkt-8-ledd-1">Z21 Symptomfri bærer av humant immunsviktvirus [HIV] (ICD-10)</article></article></li><li><article class="listArticle" id="kapittel-1-ledd-7-punkt-9"><article class="legalP" id="kapittel-1-ledd-7-punkt-9-ledd-1">D80 Immunsvikt med overveiende antistoffmangel (ICD-10)</article></article></li><li><article class="listArticle" id="kapittel-1-ledd-7-punkt-10"><article class="legalP" id="kapittel-1-ledd-7-punkt-10-ledd-1">D81 Kombinert immunsvikt (ICD-10)</article></article></li><li><article class="listArticle" id="kapittel-1-ledd-7-punkt-11"><article class="legalP" id="kapittel-1-ledd-7-punkt-11-ledd-1">D82 Immunsvikt forbundet med andre større defekter (ICD-10)</article></article></li><li><article class="listArticle" id="kapittel-1-ledd-7-punkt-12"><article class="legalP" id="kapittel-1-ledd-7-punkt-12-ledd-1">D83 Vanlig variabel immunsvikt (ICD-10)</article></article></li><li><article class="listArticle" id="kapittel-1-ledd-7-punkt-13"><article class="legalP" id="kapittel-1-ledd-7-punkt-13-ledd-1">D84 Annen immunsvikt (ICD-10)</article></article></li><li><article class="listArticle" id="kapittel-1-ledd-7-punkt-14"><article class="legalP" id="kapittel-1-ledd-7-punkt-14-ledd-1">-53 Fordøyelsesplager ved ondartet kreftsykdom</article></article></li><li><article class="listArticle" id="kapittel-1-ledd-7-punkt-15"><article class="legalP" id="kapittel-1-ledd-7-punkt-15-ledd-1">-81 Bivirkninger ved tuberkulosebehandling</article></article></li><li><article class="listArticle" id="kapittel-1-ledd-7-punkt-16"><article class="legalP" id="kapittel-1-ledd-7-punkt-16-ledd-1">-90 Palliativ behandling i livets sluttfase.</article></article></li></ul></article></section><section class="section" data-name="kapII" id="kapittel-2" data-lovdata-URL="LTI/forskrift/2020-12-18-2995/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 1. januar 2021.</article></section></main></body></html>