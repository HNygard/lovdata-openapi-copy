<!DOCTYPE html><html lang="no"><head><title>Forskrift om endring i forskrift for graden philosophiae doctor (ph.d.) ved Norges musikkhøgskole</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-06-11-1488</dd><dt class="dokid">DokumentID</dt><dd class="dokid">LTI/forskrift/2020-06-11-1488</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Norges musikkhøgskole</li></ul></dd><dt class="dateInForce">I kraft fra</dt><dd class="dateInForce">2020-08-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2014-10-24-1339</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-3</li></ul></dd><dt class="dateOfPublication">Kunngjort</dt><dd class="dateOfPublication">2020-07-03 16:00</dd><dt class="journalNumber">Journalnummer</dt><dd class="journalNumber">2020-1107</dd><dt class="titleShort">Korttittel</dt><dd class="titleShort">Endr. i forskrift for graden ph.d. ved NMH</dd><dt class="title">Tittel</dt><dd class="title">Forskrift om endring i forskrift for graden philosophiae doctor (ph.d.) ved Norges musikkhøgskole</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Norges musikkhøgskole 11. juni 2020 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-3.</dd><dt class="refid">RefID</dt><dd class="refid">forskrift/2020-06-11-1488</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift for graden philosophiae doctor (ph.d.) ved Norges musikkhøgskole<ul class="tocSubUl"><li>I<ul class="tocSubUl"><li>§ 3. Ansvar for doktorgradsutdanningen</li><li>§ 5-1. Vilkår for opptak</li><li>§ 5-4. Avtaleperiode</li><li>§ 7-1. Oppnevning av veiledere</li><li>§ 9-2. Midtveisevaluering</li><li>§ 9-3. Prøvedisputas</li><li>§ 15-3. Omarbeiding av innlevert avhandling</li><li>§ 17. Ny innlevering</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2020-06-11-1488" id="dokument"><h1>Forskrift om endring i forskrift for graden philosophiae doctor (ph.d.) ved Norges musikkhøgskole</h1><section class="section" data-name="kapI" id="kapittel-1" data-lovdata-URL="LTI/forskrift/2020-06-11-1488/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 24. oktober 2014 nr. 1339 for graden philosophia doctor (ph.d.) ved Norges musikkhøgskole gjøres følgende endringer:</article> <article class="defaultP" margin-top="true">§ 3 skal lyde:</article><article class="futureLegalArticle" data-name="§3" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Ansvar for doktorgradsutdanningen</span></span><article class="legalP" id="kapittel-1-foreslåttparagraf-1-ledd-1">FoU-utvalget har det overordnede ansvar for doktorgradsutdanningen og skal opprette et eget programutvalg for doktorgradsutdanningen, heretter kalt Doktorgradsutvalget. Forslag til endringer i forskriften skal behandles av FoU-utvalget etter innspill fra doktorgradsutvalget, og legges frem for styret som fatter endelig vedtak.</article><article class="legalP" id="kapittel-1-foreslåttparagraf-1-ledd-2">Studieplanen vedtas av FoU-utvalget, etter forslag fra doktorgradsutvalget.</article><article class="legalP" id="kapittel-1-foreslåttparagraf-1-ledd-3">Utfyllende retningslinjer fastsettes av doktorgradsutvalget.</article></article> <article class="defaultP" margin-top="true">§ 5.1 skal lyde:</article><article class="futureLegalArticle" data-name="§5-1" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 5-1</span>. <span class="legalArticleTitle">Vilkår for opptak</span></span><article class="legalP" id="kapittel-1-foreslåttparagraf-2-ledd-1">For opptak til ph.d.-utdanningen må søkeren normalt minimum ha en femårig utdanning som inkluderer mastergrad i aktuelt fagområde og med godt resultat, jevnfør beskrivelsene i kvalifikasjonsrammeverkets andre syklus. Doktorgradsutvalget kan etter særskilt vurdering godkjenne annen utdanning som likeverdig grunnlag for opptak.</article><article class="legalP" id="kapittel-1-foreslåttparagraf-2-ledd-2">Doktorgradsutvalget kan stille ytterligere krav til kvalifikasjoner i tråd med NMHs faglige profil og ph.d.-utdanningens innhold, jf. § 2. Doktorgradsutvalget kan stille krav om at søkere gjennomgår særskilte kurs og/eller består særskilt prøve før opptak. Doktorgradsutvalget kan fastsette krav til ytterligere dokumentasjon. NMH utarbeider utfyllende retningslinjer for opptaksvilkårene. NMH utformer søknadsskjema som skal benyttes.</article><article class="legalP" id="kapittel-1-foreslåttparagraf-2-ledd-3">Søknaden skal inneholde<ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-3-punkt-1"><article class="legalP" id="kapittel-1-foreslåttparagraf-2-ledd-3-punkt-1-ledd-1">Tilfredsstillende utfylt søknadsskjema</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-3-punkt-2"><article class="legalP" id="kapittel-1-foreslåttparagraf-2-ledd-3-punkt-2-ledd-1">Prosjektbeskrivelse</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-3-punkt-3"><article class="legalP" id="kapittel-1-foreslåttparagraf-2-ledd-3-punkt-3-ledd-1">Dokumentasjon på den utdanning som skal ligge til grunn for opptaket (master eller tilsvarende)</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-3-punkt-4"><article class="legalP" id="kapittel-1-foreslåttparagraf-2-ledd-3-punkt-4-ledd-1">CV</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-3-punkt-5"><article class="legalP" id="kapittel-1-foreslåttparagraf-2-ledd-3-punkt-5-ledd-1">Eventuelle vedlegg som prosjektbeskrivelsen forutsetter</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-3-punkt-6"><article class="legalP" id="kapittel-1-foreslåttparagraf-2-ledd-3-punkt-6-ledd-1">Redegjørelse for eventuelle rettslige og etiske problemstillinger som prosjektet reiser og hvordan disse kan avklares. Det skal fremgå av søknaden om prosjektet er avhengig av tillatelse fra forskningsetiske komiteer eller andre myndigheter eller fra private (informanter, pasienter, foreldre etc.). Slike tillatelser bør om mulig være innhentet og legges ved søknaden.</article></article></li></ul></article><article class="legalP" id="kapittel-1-foreslåttparagraf-2-ledd-4">Doktorgradsutvalget utarbeider retningslinjer for søknad og prosjektbeskrivelse.</article><article class="legalP" id="kapittel-1-foreslåttparagraf-2-ledd-5">NMH kan fastsette krav om residensplikt.</article></article> <article class="defaultP" margin-top="true"><i>For søkere til NMHs ph.d.-program med eksternfinansiering:</i></article><article class="legalP" id="kapittel-1-ledd-2">Det skal normalt søkes om opptak til NMHs ph.d.-utdanning innen tre (3) måneder etter oppstart av det forskningsprosjektet som skal lede frem til ph.d.-graden. Dersom det gjenstår mindre enn ett (1) års fulltidsarbeid med forskningsprosjektet ved søknadstidspunkt, skal søkeren normalt avvises. Doktorgradsutvalget kan etter individuell vurdering gjøre unntak fra denne regelen.</article> <article class="defaultP" margin-top="true">§ 5-4 skal lyde:</article><article class="futureLegalArticle" data-name="§5-4" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 5-4</span>. <span class="legalArticleTitle">Avtaleperiode</span></span><article class="legalP" id="kapittel-1-foreslåttparagraf-3-ledd-1">Ph.d.-utdanningen er normert til tre (3) års fulltidsstudier (180 studiepoeng). Den som har tatt imot tilbud om studieplass beholder studieretten i en periode som tilsvarer to års effektiv studietid ut over avtale- og finansieringsperioden.</article><article class="legalP" id="kapittel-1-foreslåttparagraf-3-ledd-2">Ph.d.-studenter som står i fare for å miste studieretten etter denne regelen skal få skriftlig varsel senest semesteret før studieretten går ut. Institusjonen kan forlenge avtaleperioden etter begrunnet søknad som inneholder en plan for ferdigstillelse og innlevering av avhandling.</article><article class="legalP" id="kapittel-1-foreslåttparagraf-3-ledd-3">Den som mister studieretten, kan søke om å bli gjenopptatt på programmet for å få levert avhandling. Ved slik søknad må ph.d.-studenten fremlegge en detaljert plan for fremdrift frem mot innlevering.</article><article class="legalP" id="kapittel-1-foreslåttparagraf-3-ledd-4">NMH kan stille ytterligere betingelser både for den toårige studierettsperioden utover normert tid, ved innvilgning av utvidet studierettsperiode og ved gjenopptak på programmet.</article></article> <article class="defaultP" margin-top="true">§ 7-1 skal lyde:</article><article class="futureLegalArticle" data-name="§7-1" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 7-1</span>. <span class="legalArticleTitle">Oppnevning av veiledere</span></span><article class="legalP" id="kapittel-1-foreslåttparagraf-4-ledd-1">Arbeidet med doktoravhandlingen skal foregå under individuell veiledning. NMH og veilederne skal sammen sikre at ph.d -kandidaten deltar i et aktivt forskningsmiljø.</article><article class="legalP" id="kapittel-1-foreslåttparagraf-4-ledd-2">Ph.d.-kandidaten skal som hovedregel ha to veiledere, hvorav én oppnevnes som hovedveileder.</article><article class="legalP" id="kapittel-1-foreslåttparagraf-4-ledd-3">Hovedveileder oppnevnes av doktorgradsutvalget umiddelbart etter oppstart. Hovedveilederen skal normalt være ansatt ved NMH, og har det faglige hovedansvaret for kandidaten. Dersom doktorgradsutvalget oppnevner ekstern hovedveileder, skal det oppnevnes medveileder fra NMH. Medveiledere er fagpersoner som gir veiledning og som deler det faglige ansvaret for kandidaten med hovedveileder. Habilitetsreglene i forvaltningslovens andre kapittel «Om ugildhet» (§ 6–10) gjelder for alle veilederne.</article><article class="legalP" id="kapittel-1-foreslåttparagraf-4-ledd-4">Alle veiledere skal ha doktorgrad eller tilsvarende kompetanse innenfor fagfeltet og være aktive forskere. Minst én av de oppnevnte veilederne bør ha tidligere erfaring fra og/eller opplæring som veileder av ph.d.-kandidater.</article><article class="legalP" id="kapittel-1-foreslåttparagraf-4-ledd-5">Ph.d.-kandidat og veileder kan be doktorgradsutvalget om å oppnevne ny veileder for kandidaten. Veileder kan ikke fratre før ny veileder er oppnevnt. Tvister om veileders og kandidats faglige rettigheter og plikter kan bringes inn av partene til behandling og avgjørelse av NMH.</article></article> <article class="defaultP" margin-top="true">§ 9-2 skal lyde:</article><article class="futureLegalArticle" data-name="§9-2" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 9-2</span>. <span class="legalArticleTitle">Midtveisevaluering</span></span><article class="legalP" id="kapittel-1-foreslåttparagraf-5-ledd-1">Midtveisevaluering skal finne sted halvveis i avtaleperioden. Kommentator oppnevnes av doktorgradsutvalget, og midtveisevalueringen gjennomføres i samarbeid mellom doktorgradsutvalget og aktuelt forskningssenter.</article><article class="legalP" id="kapittel-1-foreslåttparagraf-5-ledd-2">Dersom midtveisevalueringen avdekker vesentlige svakheter ved forskningsarbeidet, skal det iverksettes tiltak for å korrigere situasjonen.</article></article> <article class="defaultP" margin-top="true">§ 9-3 skal lyde:</article><article class="futureLegalArticle" data-name="§9-3" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 9-3</span>. <span class="legalArticleTitle">Prøvedisputas</span></span><article class="legalP" id="kapittel-1-foreslåttparagraf-6-ledd-1">Prøvedisputas vil normalt finne sted 4–8 måneder før forventet innlevering. Opponent oppnevnes av doktorgradsutvalget. Dersom prøvedisputasen avdekker vesentlige svakheter ved forskningsarbeidet, skal det iverksettes tiltak for å korrigere situasjonen.</article></article> <article class="defaultP" margin-top="true">§ 15-3 skal lyde:</article><article class="futureLegalArticle" data-name="§15-3" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 15-3</span>. <span class="legalArticleTitle">Omarbeiding av innlevert avhandling</span></span><article class="legalP" id="kapittel-1-foreslåttparagraf-7-ledd-1">Bedømmelseskomiteen kan på grunnlag av den innleverte avhandlingen og eventuelt tilleggsmateriale, jf. § 15-2, anbefale at NMH gir tillatelse til mindre omarbeiding før endelig innstilling foreligger. Komiteen skal gi en konkret oversikt over hva kandidaten må omarbeide i skriftlig form. Tillater høgskolen en mindre omarbeiding av avhandlingen, skal det gis en frist for slik omarbeiding som normalt ikke skal være senere enn tre (3) måneder etter at vurderingen er gjort kjent for kandidaten. Bedømmelseskomiteens innstilling for den omarbeidede avhandlingen skal foreligge innen tre (3) måneder etter at de har mottatt avhandlingen. NMHs vedtak etter denne paragrafen kan ikke påklages av kandidaten.</article><article class="legalP" id="kapittel-1-foreslåttparagraf-7-ledd-2">Anledning til mindre omarbeiding etter denne paragrafen er ikke å regne som bedømmelse, men fører til at bedømmelsen utsettes. Ordningen berører derfor ikke anledningen til ny innlevering dersom avhandlingen deretter blir underkjent.</article></article> <article class="defaultP" margin-top="true">§ 17 skal lyde:</article><article class="futureLegalArticle" data-name="§17" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 17</span>. <span class="legalArticleTitle">Ny innlevering</span></span><article class="legalP" id="kapittel-1-foreslåttparagraf-8-ledd-1">En ph.d.-avhandling som er underkjent, kan innleveres til ny vurdering først seks (6) måneder etter at vurderingen er gjort kjent for kandidaten, jf. § 15-4. Ny bedømmelse kan bare finne sted én gang.</article><article class="legalP" id="kapittel-1-foreslåttparagraf-8-ledd-2">Ph.d.-kandidaten skal ved ny innlevering opplyse om at arbeidet tidligere har vært bedømt og ikke blitt funnet verdig til å forsvares.</article><article class="legalP" id="kapittel-1-foreslåttparagraf-8-ledd-3">Dersom ny innlevering skjer ved annen institusjon, skal det foretas nytt opptak, jf. § 5.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2020-06-11-1488/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringsforskriften trer i kraft 1. august 2020.</article></section></main></body></html>