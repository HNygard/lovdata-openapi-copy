<!DOCTYPE html><html lang="no"><head><title>Forskrift om forenklet rekonstruksjonsforhandling for små foretak</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-06-19-1247</dd><dt class="dokid">DokumentID</dt><dd class="dokid">LTI/forskrift/2020-06-19-1247</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Lovavdelingen</li></ul></dd><dt class="dateInForce">I kraft fra</dt><dd class="dateInForce">2020-07-01 – 2022-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2020-05-07-38/§61</li></ul></dd><dt class="dateOfPublication">Kunngjort</dt><dd class="dateOfPublication">2020-06-19 18:10</dd><dt class="journalNumber">Journalnummer</dt><dd class="journalNumber">2020-0955</dd><dt class="titleShort">Korttittel</dt><dd class="titleShort">Forskrift om forenklet rekonstruksjonsforhandling for små foretak</dd><dt class="title">Tittel</dt><dd class="title">Forskrift om forenklet rekonstruksjonsforhandling for små foretak</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 19. juni 2020 med hjemmel i midlertidig lov 7. mai 2020 nr. 38 om rekonstruksjon for å avhjelpe økonomiske problemer som følge av utbrudd av covid-19 (rekonstruksjonsloven) § 61 annet ledd. Fremmet av Justis- og beredskapsdepartementet.</dd><dt class="refid">RefID</dt><dd class="refid">forskrift/2020-06-19-1247</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forenklet rekonstruksjonsforhandling for små foretak<ul class="tocSubUl"><li>§ 1. Virkeområde</li><li>§ 2. Forholdet til rekonstruksjonsloven</li><li>§ 3. Bistand fra rådgiver</li><li>§ 4. Ansvar for omkostningene ved rådgivning før rekonstruksjonsforhandling</li><li>§ 5. Rådgiverens oppdrag</li><li>§ 6. Begjæring om åpning av rekonstruksjonsforhandling</li><li>§ 7. Oppnevning av kreditorutvalg</li><li>§ 8. Ansattes rett til å bli hørt</li><li>§ 9. Oppnevnelse av borevisor</li><li>§ 10. Fordringshavermøte</li><li>§ 11. Underretning til fordringshaverne</li><li>§ 12. Gjennomgåelse av regnskaper og forretningsførsel. Rekonstruktørens redegjørelse</li><li>§ 13. Forenklet avstemning ved forslag om betalingsutsettelse</li><li>§ 14. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2020-06-19-1247" id="dokument"><h1>Forskrift om forenklet rekonstruksjonsforhandling for små foretak</h1><article class="legalArticle" data-lovdata-URL="LTI/forskrift/2020-06-19-1247/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder forenklet rekonstruksjonsforhandling for små foretak i saker om rekonstruksjon etter rekonstruksjonsloven.</article><article class="legalP" id="paragraf-1-ledd-2">Små foretak skal i forskriften forstås som foretak der<ul class="defaultList"><li data-li-identifier="1." data-name="1."><article class="listArticle" id="paragraf-1-ledd-2-punkt-1"><article class="legalP" id="paragraf-1-ledd-2-punkt-1-ledd-1">gjennomsnittlig antall ansatte det siste året ikke overstiger ti årsverk,</article></article></li><li data-li-identifier="2." data-name="2."><article class="listArticle" id="paragraf-1-ledd-2-punkt-2"><article class="legalP" id="paragraf-1-ledd-2-punkt-2-ledd-1">driftsinntektene av den samlede virksomheten er mindre enn seks millioner kroner, og</article></article></li><li data-li-identifier="3." data-name="3."><article class="listArticle" id="paragraf-1-ledd-2-punkt-3"><article class="legalP" id="paragraf-1-ledd-2-punkt-3-ledd-1">foretakets balansesum er mindre enn 23 millioner kroner.</article></article></li></ul><p class="leddfortsettelse">Terskelverdiene etter annet ledd nr. 2 og 3 skal baseres på foretakets sist godkjente årsregnskap.</p></article><article class="legalP" id="paragraf-1-ledd-3">For foretak som ikke har regnskapsplikt, og for foretak som ikke har årsregnskap som nevnt i annet ledd annet punktum, gjelder annet ledd nr. 2 slik at driftsinntektene etter det sist fastsatte grunnlaget for inntekts- og formuesskatt skal legges til grunn. For slike foretak gjelder annet ledd nr. 3 slik at verdien av foretakets eiendeler skal være mindre enn 23 millioner kroner. Forskrift 7. september 2006 nr. 1062 til utfylling og gjennomføring mv. av regnskapsloven av 17. juli 1998 nr. 56 § 1-2-1 gjelder tilsvarende.</article><article class="legalP" id="paragraf-1-ledd-4">Kan det for foretaket ikke fastslås terskelverdier som nevnt i annet ledd nr. 2 og 3 eller tredje ledd annet og tredje punktum fordi foretaket ikke har hatt regnskapsplikt eller det ikke er fastsatt skattemelding, kan reglene i denne forskriften likevel anvendes hvis retten på annen måte finner det godtgjort at foretakets driftsinntekter og eiendeler tilsvarer kravene i annet og tredje ledd, og kravet i annet ledd nr. 1 også er oppfylt.</article></article><article class="legalArticle" data-lovdata-URL="LTI/forskrift/2020-06-19-1247/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Forholdet til rekonstruksjonsloven</span></h2><article class="legalP" id="paragraf-2-ledd-1">Rekonstruksjonslovens regler gjelder for rekonstruksjonsforhandling for små foretak med de særregler som følger av denne forskriften.</article></article><article class="legalArticle" data-lovdata-URL="LTI/forskrift/2020-06-19-1247/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Bistand fra rådgiver</span></h2><article class="legalP" id="paragraf-3-ledd-1">Små foretak som oppfyller vilkårene i rekonstruksjonsloven § 2 første ledd, kan anmode tingretten om å få oppnevnt en rådgiver som skal bistå med å utarbeide et forslag til rekonstruksjon som kan fremsettes sammen med begjæring om åpning av rekonstruksjonsforhandling, jf. § 6 i forskriften.</article><article class="legalP" id="paragraf-3-ledd-2">Anmodning om å få oppnevnt rådgiver skal fremsettes skriftlig for tingretten. I anmodningen skal det dokumenteres at vilkårene i første ledd er oppfylt. Det skal i tillegg vedlegges dokumentasjon på at skyldneren har en oversiktlig økonomi. Herunder skal det dokumenteres at alle skatte- og avgiftsmeldinger er innlevert, at siste regnskap er innlevert eller klargjort, og at skyldneren er oppført i pliktige registre som gjelder virksomheten, og det skal vedlegges en oversikt over skyldnerens bankkonti. Ved utforming av en anmodning om å få oppnevnt rådgiver kan det benyttes et standardisert oppsett dersom dette er fastsatt av Domstoladministrasjonen.</article><article class="legalP" id="paragraf-3-ledd-3">Retten kan avslå å oppnevne rådgiver for foretak som nevnt i første ledd dersom det etter de opplysningene som foreligger, er lite sannsynlig at skyldneren vil kunne oppnå frivillig rekonstruksjon eller tvangsakkord. Retten skal treffe avgjørelsen om oppnevnelse av rådgiver snarest mulig, normalt innen tre dager etter at anmodningen om oppnevnelse kom inn til retten. Retten treffer sin avgjørelse ved kjennelse. En kjennelse som tar en anmodning om oppnevnelse til følge, kan ikke ankes. For øvrig kan kjennelser ankes innen en uke fra avsigelsen.</article><article class="legalP" id="paragraf-3-ledd-4">Den som oppnevnes som rådgiver, skal oppfylle vilkårene for å bli oppnevnt som rekonstruktør etter rekonstruksjonsloven § 8 tredje ledd. Ved oppnevnelsen skal retten sette en frist for rådgiverens gjennomføring av oppdraget. Fristen skal tilpasses boets størrelse og kompleksitet, men skal normalt ikke overstige fire uker.</article><article class="legalP" id="paragraf-3-ledd-5">Rådgiveren skal ved senere åpning av rekonstruksjonsforhandling oppnevnes som rekonstruktør, med mindre det foreligger særlige forhold som tilsier at det oppnevnes en annen.</article></article><article class="legalArticle" data-lovdata-URL="LTI/forskrift/2020-06-19-1247/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Ansvar for omkostningene ved rådgivning før rekonstruksjonsforhandling</span></h2><article class="legalP" id="paragraf-4-ledd-1">Skyldneren skal dekke omkostningene til rådgiveren som oppnevnes. Retten kan beslutte at skyldneren skal innbetale et passende forskudd til dekning av omkostningene, eller at det blir stilt sikkerhet for disse kostnadene. Rettsgebyrloven § 3 tredje og sjette ledd og § 5 annet ledd gjelder tilsvarende.</article></article><article class="legalArticle" data-lovdata-URL="LTI/forskrift/2020-06-19-1247/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Rådgiverens oppdrag</span></h2><article class="legalP" id="paragraf-5-ledd-1">En rådgiver som er oppnevnt etter § 3, skal vurdere om det er grunnlag for å fremsette et forslag om rekonstruksjon sammen med begjæringen om åpning av rekonstruksjonsforhandling, og skal i så fall bistå skyldneren med å utarbeide et slikt forslag. Rådgiveren skal samtidig ivareta fordringshavernes felles interesser. Rekonstruksjonsloven § 8 annet ledd annet punktum gjelder tilsvarende.</article><article class="legalP" id="paragraf-5-ledd-2">Ved utførelsen av oppdraget skal rådgiveren blant annet<ul class="defaultList"><li data-li-identifier="1." data-name="1."><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">foreta en gjennomgåelse av skyldnerens regnskaper og forretningsførsel og en verdsettelse av skyldnerens eiendeler etter rekonstruksjonsloven § 24</article></article></li><li data-li-identifier="2." data-name="2."><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">vurdere hvordan driften skal finansieres etter åpningen</article></article></li><li data-li-identifier="3." data-name="3."><article class="listArticle" id="paragraf-5-ledd-2-punkt-3"><article class="legalP" id="paragraf-5-ledd-2-punkt-3-ledd-1">vurdere hvordan betalingen til fordringshaverne skal finansieres</article></article></li><li data-li-identifier="4." data-name="4."><article class="listArticle" id="paragraf-5-ledd-2-punkt-4"><article class="legalP" id="paragraf-5-ledd-2-punkt-4-ledd-1">vurdere om skyldneren har en realistisk mulighet til lønnsom drift etter rekonstruksjon</article></article></li><li data-li-identifier="5." data-name="5."><article class="listArticle" id="paragraf-5-ledd-2-punkt-5"><article class="legalP" id="paragraf-5-ledd-2-punkt-5-ledd-1">vurdere hvordan forslaget til rekonstruksjon kan utformes, og kontrollere at forslaget oppfyller lovens og forskriftens krav.</article></article></li></ul></article><article class="legalP" id="paragraf-5-ledd-3">Dersom rådgiveren kommer til at det ikke er grunnlag for å fremsette et forslag om rekonstruksjon sammen med begjæring om åpning av rekonstruksjonsforhandling, skal rådgiveren avslutte oppdraget og oversende en kort redegjørelse til retten om hovedårsakene til dette.</article><article class="legalP" id="paragraf-5-ledd-4">Dersom rådgiveren kommer til at det er grunnlag for å fremsette et forslag til rekonstruksjon sammen med en begjæring om rekonstruksjonsforhandling, skal rådgiveren bistå skyldneren med utformingen av forslaget og begjæringen. Forslaget skal vedlegges en redegjørelse fra rådgiveren som oppfyller vilkårene i rekonstruksjonsloven § 25 og i tillegg inneholder følgende:<ul class="defaultList"><li data-li-identifier="1." data-name="1."><article class="listArticle" id="paragraf-5-ledd-4-punkt-1"><article class="legalP" id="paragraf-5-ledd-4-punkt-1-ledd-1">en kort beskrivelse av oppdraget</article></article></li><li data-li-identifier="2." data-name="2."><article class="listArticle" id="paragraf-5-ledd-4-punkt-2"><article class="legalP" id="paragraf-5-ledd-4-punkt-2-ledd-1">en kort redegjørelse for hvilke faktiske opplysninger vurderingene bygger på, og hvordan opplysningene er innhentet og kontrollert</article></article></li><li data-li-identifier="3." data-name="3."><article class="listArticle" id="paragraf-5-ledd-4-punkt-3"><article class="legalP" id="paragraf-5-ledd-4-punkt-3-ledd-1">en kort bekreftelse av at skyldneren har en oversiktlig økonomi, som nærmere angitt i § 3 annet ledd tredje og fjerde punktum</article></article></li><li data-li-identifier="4." data-name="4."><article class="listArticle" id="paragraf-5-ledd-4-punkt-4"><article class="legalP" id="paragraf-5-ledd-4-punkt-4-ledd-1">en kort uttalelse om det, basert på forelagt dokumentasjon og informasjon, fremstår som realistisk at rekonstruksjon etter forslaget kan gjennomføres fra skyldnerens side</article></article></li><li data-li-identifier="5." data-name="5."><article class="listArticle" id="paragraf-5-ledd-4-punkt-5"><article class="legalP" id="paragraf-5-ledd-4-punkt-5-ledd-1">en kort uttalelse om forslaget anses klart til å sendes ut til avstemming.</article></article></li></ul></article><article class="legalP" id="paragraf-5-ledd-5">Rekonstruksjonsloven § 25 annet ledd gjelder tilsvarende for rådgiverens gjennomgåelse. Med mindre særlige forhold tilsier noe annet, skal det som hovedregel foretas en forenklet gjennomgåelse. Rekonstruksjonsloven § 25 fjerde ledd gjelder også tilsvarende.</article></article><article class="legalArticle" data-lovdata-URL="LTI/forskrift/2020-06-19-1247/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Begjæring om åpning av rekonstruksjonsforhandling</span></h2><article class="legalP" id="paragraf-6-ledd-1">Rekonstruksjonsforhandling kan gjennomføres etter reglene i forskriften her dersom en begjæring om åpning av rekonstruksjonforhandling, i tillegg til å oppfylle vilkårene i rekonstruksjonsloven § 3, inneholder<ul class="defaultList"><li data-li-identifier="a)" data-name="a)"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">opplysning om skyldneren har fått bistand av rådgiver oppnevnt etter § 3</article></article></li><li data-li-identifier="b)" data-name="b)"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">en redegjørelse for antall ansatte og deres krav i boet</article></article></li><li data-li-identifier="c)" data-name="c)"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">dokumentasjon som nevnt i § 3 annet ledd tredje og fjerde punktum</article></article></li><li data-li-identifier="d)" data-name="d)"><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">forslag til rekonstruksjon, dersom dette er utarbeidet.</article></article></li></ul><p class="leddfortsettelse">En begjæring som ikke oppfyller de særlige vilkårene i første ledd bokstav a til d, skal anses som en begjæring om rekonstruksjon etter lovens alminnelige regler.</p></article><article class="legalP" id="paragraf-6-ledd-2">Ved utforming av begjæring om åpning av rekonstruksjonsforhandling kan det benyttes et standardisert oppsett dersom dette er fastsatt av Domstoladministrasjonen.</article></article><article class="legalArticle" data-lovdata-URL="LTI/forskrift/2020-06-19-1247/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Oppnevning av kreditorutvalg</span></h2><article class="legalP" id="paragraf-7-ledd-1">Retten skal unnlate å oppnevne kreditorutvalg etter rekonstruksjonsloven § 8, med mindre retten finner at det er særlig behov for dette. Oppnevnes det ikke kreditorutvalg, utføres kreditorutvalgets gjøremål etter loven av rekonstruktøren, jf. rekonstruksjonsloven § 8 sjette ledd.</article><article class="legalP" id="paragraf-7-ledd-2">Ved fremsettelse av nytt forslag om frivillig rekonstruksjon etter rekonstruksjonsloven § 30 eller nytt forslag om rekonstruksjon med tvangsakkord etter rekonstruksjonsloven § 43 kan retten oppnevne kreditorutvalg selv om det ikke er gjort på et tidligere tidspunkt, dersom det anses hensiktsmessig. Er en representant for de ansatte oppnevnt etter § 8 i forskriften her, skal representanten delta i kreditorutvalget. Ved oppnevnelse av kreditorutvalg etter annet ledd første punktum i paragrafen her skal kreditorutvalgets oppgave kun være å gjennomgå det nye forslaget til rekonstruksjon, og utsendelse av forslaget til fordringshaverne skal forutsette samtykke fra kreditorutvalget.</article></article><article class="legalArticle" data-lovdata-URL="LTI/forskrift/2020-06-19-1247/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ansattes rett til å bli hørt</span></h2><article class="legalP" id="paragraf-8-ledd-1">Dersom det ikke oppnevnes kreditorutvalg etter § 7, skal en representant for de ansatte ha rett til å bli hørt i samsvar med tredje ledd når dette kreves av et flertall av de ansatte i skyldnerens næringsvirksomhet. Det nevnte flertallet utpeker representanten. Det samme gjelder når et slikt krav fremsettes av en lokal fagforening som organiserer et flertall av de ansatte i virksomheten, eller av flere lokale fagforeninger som til sammen organiserer et flertall av de ansatte. Representanten skal i slike tilfeller utpekes av den lokale fagforeningen eller de lokale fagforeningene i fellesskap. Konkursloven § 160 gjelder tilsvarende for de ansattes representant.</article><article class="legalP" id="paragraf-8-ledd-2">Retten skal snarest mulig underrette de ansatte i skyldnerens næringsvirksomhet om deres rettigheter etter første ledd. Retten skal sette en kort frist for tilbakemelding fra de ansatte om hvem som er utpekt som representant. Er det ikke oppnevnt representant ved utløpet av fristen, faller retten til å bli hørt etter tredje ledd bort.</article><article class="legalP" id="paragraf-8-ledd-3">Rekonstruktøren skal forelegge forslag til rekonstruksjon og rådgiverens eller rekonstruktørens redegjørelse etter rekonstruksjonsloven § 25, jf. § 5 femte ledd og § 12 i forskriften her, for representanten for de ansatte med en kort frist for uttalelse. Alle uttalelser skal vedlegges ved utsendelse av forslag til rekonstruksjon til avstemming.</article></article><article class="legalArticle" data-lovdata-URL="LTI/forskrift/2020-06-19-1247/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Oppnevnelse av borevisor</span></h2><article class="legalP" id="paragraf-9-ledd-1">Retten skal unnlate å oppnevne borevisor etter rekonstruksjonsloven § 12, med mindre retten finner at det er særlig behov for dette. Revisjon av skyldnerens regnskaper og forretningsførsel skal tilpasses boets størrelse og kompleksitet.</article></article><article class="legalArticle" data-lovdata-URL="LTI/forskrift/2020-06-19-1247/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Fordringshavermøte</span></h2><article class="legalP" id="paragraf-10-ledd-1">Retten skal unnlate å avholde fordringshavermøte etter rekonstruksjonsloven § 22, med mindre retten finner at det er særlig behov for dette. Retten kan beslutte at rekonstruktørens plikt til å sende skyldnerens utkast til rekonstruksjon til fordringshaverne etter rekonstruksjonsloven § 22 tredje ledd tredje punktum skal fravikes. Fordringshaverne skal da opplyses om dette ved underretning til fordringshaverne etter § 11 i forskriften her.</article></article><article class="legalArticle" data-lovdata-URL="LTI/forskrift/2020-06-19-1247/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Underretning til fordringshaverne</span></h2><article class="legalP" id="paragraf-11-ledd-1">Rekonstruktøren kan ved underretning av fordringshaverne etter rekonstruksjonsloven § 23 første ledd første punktum samtidig sende fordringshaverne informasjon om størrelsen på den enkeltes gjeld ifølge skyldnerens regnskap. Rekonstruktøren skal i slike tilfeller opplyse om at fordringshaverne bare trenger å sende en spesifisert oppgave over sine fordringer på skyldneren etter rekonstruksjonsloven § 23 første ledd annet punktum hvis fordringene avviker fra dette, og at fristen for å sende en slik spesifisert oppgave er to uker. Rekonstruksjonsloven § 23 første ledd tredje punktum og annet ledd gjelder tilsvarende.</article></article><article class="legalArticle" data-lovdata-URL="LTI/forskrift/2020-06-19-1247/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Gjennomgåelse av regnskaper og forretningsførsel. Rekonstruktørens redegjørelse</span></h2><article class="legalP" id="paragraf-12-ledd-1">Rekonstruktørens gjennomgåelse etter rekonstruksjonsloven § 25 første ledd nr. 1 til 6 skal som hovedregel være en forenklet gjennomgåelse, jf. rekonstruksjonsloven § 25 annet ledd, med mindre særlige forhold taler mot dette.</article></article><article class="legalArticle" data-lovdata-URL="LTI/forskrift/2020-06-19-1247/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Forenklet avstemning ved forslag om betalingsutsettelse</span></h2><article class="legalP" id="paragraf-13-ledd-1">Dersom forslaget til frivillig rekonstruksjon eller rekonstruksjon med tvangsakkord kun går ut på en betalingsutsettelse av skyldnerens gjeld, anses fordringshaveren for å ha godtatt forslaget med mindre han skriftlig meddeler rekonstruktøren at forslaget forkastes. Underretningen om forslaget skal sendes med rekommandert brev eller ved bruk av elektronisk kommunikasjon hvor det er benyttet en betryggende metode for å sikre at underretningen er mottatt. Første punktum gjelder bare hvis fordringshaveren i underretningen er varslet om hva han må gjøre for å forkaste forslaget og konsekvensen av å forholde seg passiv.</article></article><article class="legalArticle" data-lovdata-URL="LTI/forskrift/2020-06-19-1247/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h2><article class="legalP" id="paragraf-14-ledd-1">Forskriften trer i kraft 1. juli 2020. Forskriften oppheves 1. januar 2022. Forskriften gjelder for anmodninger etter § 3 og begjæringer etter § 6 som kommer inn til retten etter forskriftens ikrafttredelse.</article></article></main></body></html>