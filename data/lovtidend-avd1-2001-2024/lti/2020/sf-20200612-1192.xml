<!DOCTYPE html><html lang="no"><head><title>Forskrift til havenergilova (havenergilovforskrifta)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-06-12-1192</dd><dt class="dokid">DokumentID</dt><dd class="dokid">LTI/forskrift/2020-06-12-1192</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="subunit">Etat</dt><dd class="subunit"><ul><li>Energi- og vannressursavdelingen</li></ul></dd><dt class="dateInForce">I kraft fra</dt><dd class="dateInForce">2021-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2010-06-04-21/§1-2</li><li>lov/2010-06-04-21/§2-1</li><li>lov/2010-06-04-21/§3-3</li><li>lov/2010-06-04-21/§3-4</li><li>lov/2010-06-04-21/§3-5</li><li>lov/2010-06-04-21/§4-1</li><li>lov/2010-06-04-21/§9-5</li><li>lov/2010-06-04-21/§10-4</li><li>lov/2010-06-04-21/§10-10</li></ul></dd><dt class="dateOfPublication">Kunngjort</dt><dd class="dateOfPublication">2020-06-15 14:20</dd><dt class="lastupdated">Rettet</dt><dd class="lastupdated">2023-02-02 (rettelse ved protokolltilførsel 6.1.2021, se nederst).</dd><dt class="journalNumber">Journalnummer</dt><dd class="journalNumber">2020-0882</dd><dt class="titleShort">Korttittel</dt><dd class="titleShort">Havenergilovforskrifta</dd><dt class="title">Tittel</dt><dd class="title">Forskrift til havenergilova (havenergilovforskrifta)</dd><dt class="miscInformation">Annet om dokumentet</dt><dd class="miscInformation"><strong>Heimel:</strong> Fastsett ved kgl.res. 12. juni 2020 med heimel i lov 4. juni 2010 nr. 21 om fornybar energiproduksjon til havs (havenergilova) § 1-2 sjette og sjuande ledd, § 2-1, § 3-3, § 3-4 fyrste ledd, § 3-5 tredje ledd, § 4-1 tredje ledd, § 9-5 fyrste ledd andre punktum, § 10-4 tredje ledd og § 10-10. Fremja av Olje- og energidepartementet.</dd><dt class="refid">RefID</dt><dd class="refid">forskrift/2020-06-12-1192</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift til havenergilova (havenergilovforskrifta)<ul class="tocSubUl"><li>Kapittel 1 – Innleiande føresegner<ul class="tocSubUl"><li>§ 1. Verkeområde</li><li>§ 2. Definisjonar</li></ul></li><li>Kapittel 2 – Melding, prosjektspesifikk konsekvensutgreiing, konsesjon og detaljplan<ul class="tocSubUl"><li>§ 3. Melding med framlegg til prosjektspesifikt utgreiingsprogram</li><li>§ 4. Innhaldet i prosjektspesifikt utgreiingsprogram</li><li>§ 5. Handsamingsgebyr</li><li>§ 6. Innhaldet i prosjektspesifikk konsekvensutgreiing</li><li>§ 7. Søknad om konsesjon</li><li>§ 8. Vedtak om konsesjon for energianlegg</li><li>§ 9. Søknad om godkjenning av detaljplan</li><li>§ 10. Vedtak om godkjenning av detaljplan for utbygging og drift av energianlegg</li><li>§ 11. Forlenging av fristar</li></ul></li><li>Kapittel 3 – Erstatning til fiskarar<ul class="tocSubUl"><li>§ 12. Nemnd for handsaming av krav</li><li>§ 13. Klagenemnd</li><li>§ 14. Oppnemning av nemnd og klagenemnd</li><li>§ 15. Bevisvurdering ved solidaransvar</li><li>§ 16. Framsetjing av krav</li><li>§ 17. Sekretariat</li></ul></li><li>Kapittel 4 – Ymse føresegner<ul class="tocSubUl"><li>§ 18. Vilkår</li><li>§ 19. Meteorologiske data</li><li>§ 20. Kontroll</li><li>§ 21. Tvangsmulkt</li></ul></li><li>Kapittel 5 – Ikraftsetjing<ul class="tocSubUl"><li>§ 22. Ikraftsetjing</li></ul></li><li>Rettingar</li></ul></li></ul></dd></dl></header><main class="documentBody" data-lovdata-URL="LTI/forskrift/2020-06-12-1192" id="dokument"><h1>Forskrift til havenergilova (havenergilovforskrifta)</h1><section class="section" data-name="kap1" id="kapittel-1" data-lovdata-URL="LTI/forskrift/2020-06-12-1192/KAPITTEL_1"><h2>Kapittel 1 – Innleiande føresegner</h2><article class="legalArticle" data-lovdata-URL="LTI/forskrift/2020-06-12-1192/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Verkeområde</span></h3><article class="legalP" id="kapittel-1-paragraf-1-ledd-1">Denne forskrifta gjeld fornybar energiproduksjon, omforming og overføring av elektrisk energi til havs, som nemnd i havenergilova § 1-2.</article><article class="legalP" id="kapittel-1-paragraf-1-ledd-2">For havområde innafor grunnlinja gjeld havenergilova § 2-2, kapittel 5–6 og kapittel 9–10.</article><article class="legalP" id="kapittel-1-paragraf-1-ledd-3">Utenlandskablar med konsesjon etter lov om produksjon, omforming, overføring, omsetning, fordeling og bruk av energi m.m. (energiloven) av 29. juni 1991 nr. 50<sup class="footnotereference" data-footnotereferencevalue="1" data-unique-footnote-counter="1">1</sup> § 4-2 treng ikkje konsesjon etter havenergilova § 8-1.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Skal være lov 29. juni 1990 nr. 50, Lovtidend-redaksjonens anm.</article></footer></article><article class="legalArticle" data-lovdata-URL="LTI/forskrift/2020-06-12-1192/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjonar</span></h3><ul class="defaultList"><li data-li-identifier="a." data-name="a."><article class="listArticle" id="kapittel-1-paragraf-2-punkt-1"><article class="legalP" id="kapittel-1-paragraf-2-punkt-1-ledd-1">Med <i>prosjektspesifikk konsekvensutgreiing</i> er meint konsekvensutgreiing for det aktuelle energianlegget som har som føremål å avdekke relevante fordelar og ulemper ved eit energianlegg før etablering, og vurdere verknadane av ei eventuell utbygging og føreslå avbøtande tiltak.</article></article></li><li data-li-identifier="b." data-name="b."><article class="listArticle" id="kapittel-1-paragraf-2-punkt-2"><article class="legalP" id="kapittel-1-paragraf-2-punkt-2-ledd-1">Med <i>prosjektområde</i> er meint eit spesifisert avgrensa geografisk område innanfor eit område som er opna etter havenergilova § 2-2, der eit føretak som nemnt i havenergilova § 3-5 har fått fastsett utgreiingsprogram eller konsesjon til utvikling av eit energianlegg.</article></article></li><li data-li-identifier="c." data-name="c."><article class="listArticle" id="kapittel-1-paragraf-2-punkt-3"><article class="legalP" id="kapittel-1-paragraf-2-punkt-3-ledd-1">Med <i>melding</i> er meint varsel av eit planlagt tiltak, der tiltakshavar skildrar tiltaket og lokalisering innanfor eit opna område og legg fram framlegg til utgreiingsprogram.</article></article></li></ul></article></section><section class="section" data-name="kap2" id="kapittel-2" data-lovdata-URL="LTI/forskrift/2020-06-12-1192/KAPITTEL_2"><h2>Kapittel 2 – Melding, prosjektspesifikk konsekvensutgreiing, konsesjon og detaljplan</h2><article class="legalArticle" data-lovdata-URL="LTI/forskrift/2020-06-12-1192/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Melding med framlegg til prosjektspesifikt utgreiingsprogram</span></h3><article class="legalP" id="kapittel-2-paragraf-1-ledd-1">Dersom eit føretak som oppfyller krava i havenergilova § 3-5 ønsker å søke om konsesjon til eit energianlegg, skal det fyrst sendast inn ei melding til departementet, med framlegg til eit prosjektspesifikt utgreiingsprogram.</article></article><article class="legalArticle" data-lovdata-URL="LTI/forskrift/2020-06-12-1192/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Innhaldet i prosjektspesifikt utgreiingsprogram</span></h3><article class="legalP" id="kapittel-2-paragraf-2-ledd-1">Ei melding med framlegg til prosjektspesifikt utgreiingsprogram skal minst innehalde ei skildring av:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">energianlegget, aktuelle utbyggingsløysingar og kostnadar, prosjektområdet og, på bakgrunn av tilgjengeleg kunnskap, mulege verknadar for andre næringar, miljø og samfunn</article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">tilhøve som skal utgreiast og kva metodar som skal nyttast</article></article></li><li data-li-identifier="c)" data-name="c)"><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">opplysingar om verksemda til den som søker.</article></article></li></ul></article><article class="legalP" id="kapittel-2-paragraf-2-ledd-2">Departementet kan krevje tilleggsopplysingar.</article><article class="legalP" id="kapittel-2-paragraf-2-ledd-3">Departementet sender framlegg til prosjektspesifikt utgreiingsprogram på høyring til relevante myndigheter og interesseorganisasjonar, og gjer framlegget tilgjengeleg for offentligheita på internett. Det skal setjast ein rimeleg frist for fråsegner, som ikkje bør være kortare enn 6 veker.</article><article class="legalP" id="kapittel-2-paragraf-2-ledd-4">Departementet kan fastsetje utgreiingsprogrammet på bakgrunn av framlegget og innkomne høyringsfråsegner.</article><article class="legalP" id="kapittel-2-paragraf-2-ledd-5">Det kan ikkje fastsetjast fleire utgreiingsprogram for same areal samstundes.</article></article><article class="legalArticle" data-lovdata-URL="LTI/forskrift/2020-06-12-1192/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Handsamingsgebyr</span></h3><article class="legalP" id="kapittel-2-paragraf-3-ledd-1">For handsaming av kvar melding med utgreiingsprogram, skal det betalast eit gebyr som vert fastsett av Olje- og energidepartementet, og som innbetalast staten ved Noregs vassdrags- og energidirektorat.</article><article class="legalP" id="kapittel-2-paragraf-3-ledd-2">Dersom gebyr ikkje er betalt inn, vil meldinga ikkje verte handsama.</article></article><article class="legalArticle" data-lovdata-URL="LTI/forskrift/2020-06-12-1192/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Innhaldet i prosjektspesifikk konsekvensutgreiing</span></h3><article class="legalP" id="kapittel-2-paragraf-4-ledd-1">Den prosjektspesifikke konsekvensutgreiinga skal tilpassast omfanget på energianlegget, og utarbeidast i tråd med fastsett utgreiingsprogram. Den skal innehalde ein omtale av eventuelle tidlegare konsekvensutgreiingar for prosjektområdet.</article><article class="legalP" id="kapittel-2-paragraf-4-ledd-2">For energiprosjekt som også skal konsekvensutgreiast etter energilova, kan det utarbeidast felles konsekvensutgreiing.</article><article class="legalP" id="kapittel-2-paragraf-4-ledd-3">Konsekvensutgreiinga etter fyrste ledd skal gjere greie for energianlegget, og skal minst omhandle:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-4-ledd-3-punkt-1"><article class="legalP" id="kapittel-2-paragraf-4-ledd-3-punkt-1-ledd-1">anlegget sine fysiske eigenskapar og planlagde tekniske løysingar, lokaliseringa og arealbruken i både bygge- og driftsfasen</article></article></li><li data-li-identifier="b)" data-name="b)"><article class="listArticle" id="kapittel-2-paragraf-4-ledd-3-punkt-2"><article class="legalP" id="kapittel-2-paragraf-4-ledd-3-punkt-2-ledd-1">ei skildring av alternative utbyggingar som søkar har undersøkt og ei grunngjeving av val av utbyggingsløysing og prosjektområde, ei utgreiing av kriteria for val som er gjort, og tilknyting til nettanlegg og eventuell samordning med petroleumsverksemd</article></article></li><li data-li-identifier="c)" data-name="c)"><article class="listArticle" id="kapittel-2-paragraf-4-ledd-3-punkt-3"><article class="legalP" id="kapittel-2-paragraf-4-ledd-3-punkt-3-ledd-1">dei viktigaste trekka ved tiltaket i driftsfasen, som energibehovet til tiltaket, energibruken, energiløysingar, trongen for transport og typen og mengda naturressursar som vil bli brukt</article></article></li><li data-li-identifier="d)" data-name="d)"><article class="listArticle" id="kapittel-2-paragraf-4-ledd-3-punkt-4"><article class="legalP" id="kapittel-2-paragraf-4-ledd-3-punkt-4-ledd-1">eit overslag for typen og mengda avfall, reststoff, utslepp og ureining som vil bli produsert i bygge- og driftsfasen</article></article></li><li data-li-identifier="e)" data-name="e)"><article class="listArticle" id="kapittel-2-paragraf-4-ledd-3-punkt-5"><article class="legalP" id="kapittel-2-paragraf-4-ledd-3-punkt-5-ledd-1">påverknad knytta til klimaendring</article></article></li><li data-li-identifier="f)" data-name="f)"><article class="listArticle" id="kapittel-2-paragraf-4-ledd-3-punkt-6"><article class="legalP" id="kapittel-2-paragraf-4-ledd-3-punkt-6-ledd-1">alternativa til utforming, teknologi, lokalisering, omfang og målestokk som forslagsstillaren har vurdert</article></article></li><li data-li-identifier="g)" data-name="g)"><article class="listArticle" id="kapittel-2-paragraf-4-ledd-3-punkt-7"><article class="legalP" id="kapittel-2-paragraf-4-ledd-3-punkt-7-ledd-1">ei vurdering av kva løyver, godkjenningar eller samtykker det skal søkast om etter elles gjeldande lovgjeving</article></article></li><li data-li-identifier="h)" data-name="h)"><article class="listArticle" id="kapittel-2-paragraf-4-ledd-3-punkt-8"><article class="legalP" id="kapittel-2-paragraf-4-ledd-3-punkt-8-ledd-1">ein tidsplan for gjennomføringa</article></article></li><li data-li-identifier="i)" data-name="i)"><article class="listArticle" id="kapittel-2-paragraf-4-ledd-3-punkt-9"><article class="legalP" id="kapittel-2-paragraf-4-ledd-3-punkt-9-ledd-1">ei skildring av tiltak ved nedlegginga av energianlegget.</article></article></li></ul></article><article class="legalP" id="kapittel-2-paragraf-4-ledd-4">I konsekvensutgreiinga etter fyrste ledd skal det gjevast ei spesifisert skildring av og vurdering av verknaden energianlegget kan ha for miljø og samfunn, som minst skal omhandle:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-4-ledd-4-punkt-1"><article class="legalP" id="kapittel-2-paragraf-4-ledd-4-punkt-1-ledd-1">botntilhøve og vassmiljø</article></article></li><li data-li-identifier="b)" data-name="b)"><article class="listArticle" id="kapittel-2-paragraf-4-ledd-4-punkt-2"><article class="legalP" id="kapittel-2-paragraf-4-ledd-4-punkt-2-ledd-1">kulturminne, kulturmiljø og landskap</article></article></li><li data-li-identifier="c)" data-name="c)"><article class="listArticle" id="kapittel-2-paragraf-4-ledd-4-punkt-3"><article class="legalP" id="kapittel-2-paragraf-4-ledd-4-punkt-3-ledd-1">fugl, fisk, naturtypar og anna naturmangfald</article></article></li><li data-li-identifier="d)" data-name="d)"><article class="listArticle" id="kapittel-2-paragraf-4-ledd-4-punkt-4"><article class="legalP" id="kapittel-2-paragraf-4-ledd-4-punkt-4-ledd-1">aktuelle tema for miljøovervaking</article></article></li><li data-li-identifier="e)" data-name="e)"><article class="listArticle" id="kapittel-2-paragraf-4-ledd-4-punkt-5"><article class="legalP" id="kapittel-2-paragraf-4-ledd-4-punkt-5-ledd-1">fiskerinæring og anna næringsverksemd<sup class="footnotereference" data-footnotereferencevalue="2" data-unique-footnote-counter="2">2</sup></article></article></li><li data-li-identifier="g)" data-name="g)"><article class="listArticle" id="kapittel-2-paragraf-4-ledd-4-punkt-6"><article class="legalP" id="kapittel-2-paragraf-4-ledd-4-punkt-6-ledd-1">samisk natur og kulturgrunnlag</article></article></li><li data-li-identifier="h)" data-name="h)"><article class="listArticle" id="kapittel-2-paragraf-4-ledd-4-punkt-7"><article class="legalP" id="kapittel-2-paragraf-4-ledd-4-punkt-7-ledd-1">risiko for ulukker og beredskap</article></article></li><li data-li-identifier="i)" data-name="i)"><article class="listArticle" id="kapittel-2-paragraf-4-ledd-4-punkt-8"><article class="legalP" id="kapittel-2-paragraf-4-ledd-4-punkt-8-ledd-1">forsvarsinteresser og skipstrafikk</article></article></li><li data-li-identifier="j)" data-name="j)"><article class="listArticle" id="kapittel-2-paragraf-4-ledd-4-punkt-9"><article class="legalP" id="kapittel-2-paragraf-4-ledd-4-punkt-9-ledd-1">muleg påverknad på økosystemtenester</article></article></li><li data-li-identifier="k)" data-name="k)"><article class="listArticle" id="kapittel-2-paragraf-4-ledd-4-punkt-10"><article class="legalP" id="kapittel-2-paragraf-4-ledd-4-punkt-10-ledd-1">friluftsliv</article></article></li><li data-li-identifier="l)" data-name="l)"><article class="listArticle" id="kapittel-2-paragraf-4-ledd-4-punkt-11"><article class="legalP" id="kapittel-2-paragraf-4-ledd-4-punkt-11-ledd-1">ureining til sjø, luft, grunn og støy</article></article></li><li data-li-identifier="m)" data-name="m)"><article class="listArticle" id="kapittel-2-paragraf-4-ledd-4-punkt-12"><article class="legalP" id="kapittel-2-paragraf-4-ledd-4-punkt-12-ledd-1">klima.</article></article></li></ul></article><article class="legalP" id="kapittel-2-paragraf-4-ledd-5">Konsekvensutgreiinga skal innehalde ei skildring av noverande miljøtilstand og eit oversyn over korleis miljøet truleg vil utvikle seg dersom planen ikkje vert gjennomført.</article><article class="legalP" id="kapittel-2-paragraf-4-ledd-6">Skildringa skal omfatte positive, negative, direkte og indirekte verknadar på kort og lang sikt. Samla verknadar av anlegget i lys av allereie gjennomførte, vedtekne eller godkjende planar i influensområdet skal vurderast.</article><article class="legalP" id="kapittel-2-paragraf-4-ledd-7">Dersom planen eller søknaden omfattar fleire alternative løysingar, skal det gjerast greie for konsekvensar desse vil kunne ha for miljø og samfunn, og ei grunngjeving for forslagsstillar sitt alternativ.</article><article class="legalP" id="kapittel-2-paragraf-4-ledd-8">Konsekvensutgreiinga skal ta utgangspunkt i relevant og tilgjengeleg informasjon. Dersom det manglar kunnskap om viktige tilhøve, skal slik informasjon hentast inn. Der det vert innhenta ny kunnskap, skal denne systematiserast i samsvar med føreliggjande standardar og gjerast tilgjengeleg for myndigheitene.</article><article class="legalP" id="kapittel-2-paragraf-4-ledd-9">Utgreiingar og feltundersøkingar skal følgje anerkjent metodikk og utførast av personar med relevant fagleg kompetanse. Det skal kort gjerast greie for datagrunnlaget og metodane som er nytta for å skildre verknadar, og eventuelle faglege eller tekniske problem ved innsamling og bruk av data og metodar. Konsekvensutreiinga skal gjere greie for kunnskapsmanglar og tilhøve det er uvisse om.</article><article class="legalP" id="kapittel-2-paragraf-4-ledd-10">Konsekvensutgreiinga skal skildre tiltak som er planlagde for å redusere vesentlege negative miljøverknadar. Skildringa skal omfatte planlagd miljøovervaking.</article><article class="legalP" id="kapittel-2-paragraf-4-ledd-11">Departementet kan krevje ytterlegare utgreiingar og informasjon.</article><footer class="footnotes"><article class="footnote" data-name="2" data-unique-footnote-counter="2"><span class="footnoteLabel">2</span> Bokstav f mangler, Lovtidend-redaksjonens anm.</article></footer></article><article class="legalArticle" data-lovdata-URL="LTI/forskrift/2020-06-12-1192/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Søknad om konsesjon</span></h3><article class="legalP" id="kapittel-2-paragraf-5-ledd-1">Innan to år etter at departementet har fastsett utgreiingsprogram for eit prosjektområde, skal den som har søkt om fastsetjing av utgreiingsprogrammet, sende inn søknad om konsesjon til departementet. Den prosjektspesifikke konsekvensutgreiinga skal leggast ved søknaden.</article><article class="legalP" id="kapittel-2-paragraf-5-ledd-2">Søknaden skal minst innehalde opplysingar om:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-5-ledd-2-punkt-1"><article class="legalP" id="kapittel-2-paragraf-5-ledd-2-punkt-1-ledd-1">søkaren, søkaren si verksemd, eigartilhøve og finansielle kapasitet. Dersom søknaden omfattar fleire søkarar, skal alle namn, adresser og nasjonalitetar gjevast opp</article></article></li><li data-li-identifier="b)" data-name="b)"><article class="listArticle" id="kapittel-2-paragraf-5-ledd-2-punkt-2"><article class="legalP" id="kapittel-2-paragraf-5-ledd-2-punkt-2-ledd-1">kven i Noreg som skal vere representant andsynes departementet</article></article></li><li data-li-identifier="c)" data-name="c)"><article class="listArticle" id="kapittel-2-paragraf-5-ledd-2-punkt-3"><article class="legalP" id="kapittel-2-paragraf-5-ledd-2-punkt-3-ledd-1">kva for område det vert søkt konsesjon for</article></article></li><li data-li-identifier="d)" data-name="d)"><article class="listArticle" id="kapittel-2-paragraf-5-ledd-2-punkt-4"><article class="legalP" id="kapittel-2-paragraf-5-ledd-2-punkt-4-ledd-1">om det også vert søkt konsesjon etter energilova, t.d. for tilknyting av energianlegget til kraftnettet på land</article></article></li><li data-li-identifier="e)" data-name="e)"><article class="listArticle" id="kapittel-2-paragraf-5-ledd-2-punkt-5"><article class="legalP" id="kapittel-2-paragraf-5-ledd-2-punkt-5-ledd-1">ei skildring av det planlagde prosjektet: <ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-5-ledd-2-punkt-5-ledd-1-punkt-1"><article class="legalP" id="kapittel-2-paragraf-5-ledd-2-punkt-5-ledd-1-punkt-1-ledd-1">estimert installert yting</article></article></li><li data-li-identifier="-" data-name="-"><article class="listArticle" id="kapittel-2-paragraf-5-ledd-2-punkt-5-ledd-1-punkt-2"><article class="legalP" id="kapittel-2-paragraf-5-ledd-2-punkt-5-ledd-1-punkt-2-ledd-1">estimert årsproduksjon</article></article></li><li data-li-identifier="-" data-name="-"><article class="listArticle" id="kapittel-2-paragraf-5-ledd-2-punkt-5-ledd-1-punkt-3"><article class="legalP" id="kapittel-2-paragraf-5-ledd-2-punkt-5-ledd-1-punkt-3-ledd-1">løysing for tilknyting til kraftnett</article></article></li><li data-li-identifier="-" data-name="-"><article class="listArticle" id="kapittel-2-paragraf-5-ledd-2-punkt-5-ledd-1-punkt-4"><article class="legalP" id="kapittel-2-paragraf-5-ledd-2-punkt-5-ledd-1-punkt-4-ledd-1">kostnadsoverslag</article></article></li><li data-li-identifier="-" data-name="-"><article class="listArticle" id="kapittel-2-paragraf-5-ledd-2-punkt-5-ledd-1-punkt-5"><article class="legalP" id="kapittel-2-paragraf-5-ledd-2-punkt-5-ledd-1-punkt-5-ledd-1">vurdering av lønsemda i prosjektet</article></article></li><li data-li-identifier="-" data-name="-"><article class="listArticle" id="kapittel-2-paragraf-5-ledd-2-punkt-5-ledd-1-punkt-6"><article class="legalP" id="kapittel-2-paragraf-5-ledd-2-punkt-5-ledd-1-punkt-6-ledd-1">potensialet for konflikt med andre interesser.</article></article></li></ul></article></article></li></ul></article><article class="legalP" id="kapittel-2-paragraf-5-ledd-3">Departementet kan krevje ytterlegare opplysingar.</article><article class="legalP" id="kapittel-2-paragraf-5-ledd-4">Departementet sender konsesjonssøknaden med prosjektspesifikk konsekvensutgreiing på høyring til relevante myndigheiter og interesseorganisasjonar, og gjer dette tilgjengeleg for offentlegheita på internett. Det skal setjast ein frist for fråsegner, som ikkje bør være kortare enn 6 veker.</article></article><article class="legalArticle" data-lovdata-URL="LTI/forskrift/2020-06-12-1192/§8" data-name="§8" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Vedtak om konsesjon for energianlegg</span></h3><article class="legalP" id="kapittel-2-paragraf-6-ledd-1">Departementet gjer vedtak om tildeling av konsesjon og godkjenning av prosjektspesifikk konsekvensutgreiing etter havenergilova § 3-1 og § 3-2 på bakgrunn av søknad om konsesjon og konsekvensutgreiing for energianlegg. Departementet skal grunngje vedtaket. Konsesjon kan gjevast for inntil 30 år frå anlegget er sett i drift.</article><article class="legalP" id="kapittel-2-paragraf-6-ledd-2">Det skal stillast vilkår for å unngå eller avgrense vesentlege negative verknadar for miljø og samfunn.</article><article class="legalP" id="kapittel-2-paragraf-6-ledd-3">Departementet skal der det er naudsynt stille krav om overvaking av vesentlege negative verknadar av tiltaket for miljø og samfunn. Dersom det vert stilt krav om overvaking, skal departementet fastsetje framgangsmåten, varigheita og omfanget av overvakinga.</article></article><article class="legalArticle" data-lovdata-URL="LTI/forskrift/2020-06-12-1192/§9" data-name="§9" id="kapittel-2-paragraf-7"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Søknad om godkjenning av detaljplan</span></h3><article class="legalP" id="kapittel-2-paragraf-7-ledd-1">Søknad om godkjenning av detaljplan sendast Noregs vassdrags- og energidirektorat innan to år etter vedtak om konsesjon.</article><article class="legalP" id="kapittel-2-paragraf-7-ledd-2">Søknad om godkjenning av detaljplan skal innehalde dei opplysningar som følgjer av konsesjonen, og elles skildre den planlagde oppføringa av energianlegget, og skal gjere greie for økonomiske, ressursmessige, tekniske, miljø- og tryggleiksmessige tilhøve ved utbygging og drift av energianlegget. Noregs vassdrags- og energidirektorat kan krevje alternative løysingar utgreidd. Detaljplanen skal minst innehalde følgjande:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-7-ledd-2-punkt-1"><article class="legalP" id="kapittel-2-paragraf-7-ledd-2-punkt-1-ledd-1">planlagd tidspunkt for starten på byggearbeid og ferdigstilling av energianlegget</article></article></li><li data-li-identifier="b)" data-name="b)"><article class="listArticle" id="kapittel-2-paragraf-7-ledd-2-punkt-2"><article class="legalP" id="kapittel-2-paragraf-7-ledd-2-punkt-2-ledd-1">teknisk skildring av utbygginga</article></article></li><li data-li-identifier="c)" data-name="c)"><article class="listArticle" id="kapittel-2-paragraf-7-ledd-2-punkt-3"><article class="legalP" id="kapittel-2-paragraf-7-ledd-2-punkt-3-ledd-1">ei skildring av planlagd drift og finansiering av energianlegget</article></article></li><li data-li-identifier="d)" data-name="d)"><article class="listArticle" id="kapittel-2-paragraf-7-ledd-2-punkt-4"><article class="legalP" id="kapittel-2-paragraf-7-ledd-2-punkt-4-ledd-1">plan for nedlegging og fjerning av energianlegget</article></article></li><li data-li-identifier="e)" data-name="e)"><article class="listArticle" id="kapittel-2-paragraf-7-ledd-2-punkt-5"><article class="legalP" id="kapittel-2-paragraf-7-ledd-2-punkt-5-ledd-1">endringar i dokumentasjonen som vart brukt for å søke konsesjon.</article></article></li></ul></article><article class="legalP" id="kapittel-2-paragraf-7-ledd-3">Noregs vassdrags- og energidirektorat kan krevje ytterlegare informasjon.</article></article><article class="legalArticle" data-lovdata-URL="LTI/forskrift/2020-06-12-1192/§10" data-name="§10" id="kapittel-2-paragraf-8"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Vedtak om godkjenning av detaljplan for utbygging og drift av energianlegg</span></h3><article class="legalP" id="kapittel-2-paragraf-8-ledd-1">Noregs vassdrags- og energidirektorat gjer vedtak om godkjenning av detaljplan, og skal grunngje vedtaket. I grunngjevinga skal det komme fram kva vilkår som er knytt til godkjenninga og eventuelle føresetnadar om tiltak som skal redusere negative miljøverknadar.</article><article class="legalP" id="kapittel-2-paragraf-8-ledd-2">Endringar frå detaljplanen skal meldast til Noregs vassdrags- og energidirektorat, som kan krevje søknad om endra detaljplan.</article><article class="legalP" id="kapittel-2-paragraf-8-ledd-3">Noregs vassdrags- og energidirektorat skal godkjenne detaljplanen for utbygging og drift av energianlegget før arbeidet med bygging av energianlegget tek til.</article><article class="legalP" id="kapittel-2-paragraf-8-ledd-4">Energianlegget skal setjast i drift innan tre år etter vedtak om godkjent detaljplan for utbygging og drift av energianlegget. Eit anlegg er sett i drift når energi eller elektrisitet er produsert og transportert ut av prosjektområdet.</article></article><article class="legalArticle" data-lovdata-URL="LTI/forskrift/2020-06-12-1192/§11" data-name="§11" id="kapittel-2-paragraf-9"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Forlenging av fristar</span></h3><article class="legalP" id="kapittel-2-paragraf-9-ledd-1">Etter søknad kan departementet gje forlenging av fristar som følgjer av § 7 fyrste ledd, § 9 fyrste ledd og § 10 siste ledd. Fristane kan forlengast med inntil to år av gongen.</article><article class="legalP" id="kapittel-2-paragraf-9-ledd-2">Brot på fristar kan føre til bortfall av godkjenning av melding med prosjektspesifikt utgreiingsprogram, konsesjon eller detaljplan.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2020-06-12-1192/KAPITTEL_3"><h2>Kapittel 3 – Erstatning til fiskarar</h2><article class="legalArticle" data-lovdata-URL="LTI/forskrift/2020-06-12-1192/§12" data-name="§12" id="kapittel-3-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Nemnd for handsaming av krav</span></h3><article class="legalP" id="kapittel-3-paragraf-1-ledd-1">Krav etter havenergilova § 9-2, som følgje av bandlegging av fiskefelt, vert handsama av ei nemnd, som er samansett av ein representant for Fiskeridirektoratet, ein representant frå Noregs vassdrags- og energidirektorat og eitt medlem som fyller krava til dommarar.</article><article class="legalP" id="kapittel-3-paragraf-1-ledd-2">Nemnda skal handsame krav etter havenergilova § 9-2 innan fire månader frå det tidspunktet kravet kom fram til nemnda sitt sekretariat, jf. § 17. I særlege tilfelle kan nemnda forlenge sakshandsamingstida.</article><article class="legalP" id="kapittel-3-paragraf-1-ledd-3">Krav som følgje av forureining og avfall etter havenergilova § 9-3 og innretningar som gjer skade etter lova § 9-4, handsamast av ei nemnd samansett av ein representant for fiskeriorganisasjonane, ein representant for selskap med konsesjon etter havenergilova § 3-5 og eit medlem som fyller krava til dommarar.</article><article class="legalP" id="kapittel-3-paragraf-1-ledd-4">Medlemmen med dommarkompetanse er nemndene si leier.</article><article class="legalP" id="kapittel-3-paragraf-1-ledd-5">Nemndene tek avgjerd ved fleirtalsvedtak.</article></article><article class="legalArticle" data-lovdata-URL="LTI/forskrift/2020-06-12-1192/§13" data-name="§13" id="kapittel-3-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Klagenemnd</span></h3><article class="legalP" id="kapittel-3-paragraf-2-ledd-1">Vedtak gjort av nemnd for handsaming av krav jf. § 12, kan klagast på innan to månadar til ei klagenemnd som er samansett av ein representant kvar frå høvesvis Fiskeridirektoratet, Noregs vassdrags- og energidirektorat, fiskeriorganisasjonane, selskap med konsesjon etter havenergilova § 3-5 og eitt medlem som fyller krava til dommarar. Forskrifta § 12 fjerde og femte ledd gjeld tilsvarande.</article></article><article class="legalArticle" data-lovdata-URL="LTI/forskrift/2020-06-12-1192/§14" data-name="§14" id="kapittel-3-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Oppnemning av nemnd og klagenemnd</span></h3><article class="legalP" id="kapittel-3-paragraf-3-ledd-1">Nemndene omtala i § 12 og § 13 vert oppnemnde av Kongen for to år av gongen. Det oppnemnast eit varamedlem for kvar medlem.</article></article><article class="legalArticle" data-lovdata-URL="LTI/forskrift/2020-06-12-1192/§15" data-name="§15" id="kapittel-3-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Bevisvurdering ved solidaransvar</span></h3><article class="legalP" id="kapittel-3-paragraf-4-ledd-1">Ved bevisvurdering etter regelen om solidaransvar etter havenergilova § 9-3 sjette ledd skal det særleg leggast vekt på:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-4-ledd-1-punkt-1"><article class="legalP" id="kapittel-3-paragraf-4-ledd-1-punkt-1-ledd-1">kva gjenstand som har gjort skaden, om dette kan bringast på det reine</article></article></li><li data-li-identifier="b)" data-name="b)"><article class="listArticle" id="kapittel-3-paragraf-4-ledd-1-punkt-2"><article class="legalP" id="kapittel-3-paragraf-4-ledd-1-punkt-2-ledd-1">posisjon for skadehendinga</article></article></li><li data-li-identifier="c)" data-name="c)"><article class="listArticle" id="kapittel-3-paragraf-4-ledd-1-punkt-3"><article class="legalP" id="kapittel-3-paragraf-4-ledd-1-punkt-3-ledd-1">skaden eller typen skade</article></article></li><li data-li-identifier="d)" data-name="d)"><article class="listArticle" id="kapittel-3-paragraf-4-ledd-1-punkt-4"><article class="legalP" id="kapittel-3-paragraf-4-ledd-1-punkt-4-ledd-1">forløpet til skadehendinga</article></article></li><li data-li-identifier="e)" data-name="e)"><article class="listArticle" id="kapittel-3-paragraf-4-ledd-1-punkt-5"><article class="legalP" id="kapittel-3-paragraf-4-ledd-1-punkt-5-ledd-1">røynsle frå tidlegare fiske i området.</article></article></li></ul></article></article><article class="legalArticle" data-lovdata-URL="LTI/forskrift/2020-06-12-1192/§16" data-name="§16" id="kapittel-3-paragraf-5"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Framsetjing av krav</span></h3><article class="legalP" id="kapittel-3-paragraf-5-ledd-1">Krav om erstatning vert fremja på nærare fastsett skjema og sendast, via Fiskeridirektoratet sine regionkontor, til nemnda sitt sekretariat.</article></article><article class="legalArticle" data-lovdata-URL="LTI/forskrift/2020-06-12-1192/§17" data-name="§17" id="kapittel-3-paragraf-6"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Sekretariat</span></h3><article class="legalP" id="kapittel-3-paragraf-6-ledd-1">Sekretariatet for nemndene vert lagt til Fiskeridirektoratet.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2020-06-12-1192/KAPITTEL_4"><h2>Kapittel 4 – Ymse føresegner</h2><article class="legalArticle" data-lovdata-URL="LTI/forskrift/2020-06-12-1192/§18" data-name="§18" id="kapittel-4-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Vilkår</span></h3><article class="legalP" id="kapittel-4-paragraf-1-ledd-1">Departementet kan setje vilkår i vedtak etter denne forskrifta av omsyn til allmenne eller private interesser.</article></article><article class="legalArticle" data-lovdata-URL="LTI/forskrift/2020-06-12-1192/§19" data-name="§19" id="kapittel-4-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Meteorologiske data</span></h3><article class="legalP" id="kapittel-4-paragraf-2-ledd-1">Konsesjonær skal sørge for at produksjonsanlegg vert utstyrte med instrument for registrering av data om meteorologi etter tilråding frå Meteorologisk institutt. Data skal sendast fortløpande til Meteorologisk institutt og gjerast offentleg tilgjengeleg.</article></article><article class="legalArticle" data-lovdata-URL="LTI/forskrift/2020-06-12-1192/§20" data-name="§20" id="kapittel-4-paragraf-3"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Kontroll</span></h3><article class="legalP" id="kapittel-4-paragraf-3-ledd-1">Noregs vassdrags- og energidirektorat fører kontroll med at reglar eller vedtak gitt i eller i medhald av denne forskrifta vert overhaldne i medhald av havenergilova § 10-5.</article><article class="legalP" id="kapittel-4-paragraf-3-ledd-2">Noregs vassdrags- og energidirektorat gjer vedtak om retting av tilhøve som er i strid med lova eller vedtak gjort i medhald av lova.</article><article class="legalP" id="kapittel-4-paragraf-3-ledd-3">Konsesjonæren skal medverke til gjennomføring av kontroll. Dette omfattar mellom anna å skaffe opplysingar og dokumentasjon som er naudsynt for å gjennomføre kontrollen.</article><article class="legalP" id="kapittel-4-paragraf-3-ledd-4">Representantar frå Noregs vassdrags- og energidirektorat eller anna myndigheit, skal til ei kvar tid ha tilgang til fartøy og innretningar for energianlegget, samt til føreliggande data og materiale som er naudsynt for gjennomføring av tilsynsverksemd. Representantane skal også ha rett til å delta i undersøkingar. Representantar for myndigheitene har rett til å opphalde seg på fartøy og innretningar så lenge det er naudsynt. Den som har rettar og konsesjonær skal sørge for transport av representantar for myndigheitene til og frå fartøy og innretningar, og for opphald om bord.</article></article><article class="legalArticle" data-lovdata-URL="LTI/forskrift/2020-06-12-1192/§21" data-name="§21" id="kapittel-4-paragraf-4"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Tvangsmulkt</span></h3><article class="legalP" id="kapittel-4-paragraf-4-ledd-1">Noregs vassdrags- og energidirektorat gjer vedtak om tvangsmulkt for å sikre at ei plikt som følgjer av eller i medhald av denne forskrifta eller vilkår som er sette i vedtak eller i medhald av denne forskrifta, vert oppfylte, jf. havenergilova § 10-6.</article><article class="legalP" id="kapittel-4-paragraf-4-ledd-2">Tvangsmulkta kan fastsetjast som ei fortløpande mulkt eller som ein eingongssum. Tvangsmulkta tilfell statskassa. Pålagd tvangsmulkt er tvangsgrunnlag for utlegg.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2020-06-12-1192/KAPITTEL_5"><h2>Kapittel 5 – Ikraftsetjing</h2><article class="legalArticle" data-lovdata-URL="LTI/forskrift/2020-06-12-1192/§22" data-name="§22" id="kapittel-5-paragraf-1"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Ikraftsetjing</span></h3><article class="legalP" id="kapittel-5-paragraf-1-ledd-1">Forskrifta trer i kraft 1. januar 2021.</article></article></section><section class="section" id="kapittel-6" data-lovdata-URL="LTI/forskrift/2020-06-12-1192/KAPITTEL_6"><h2>Rettingar</h2><article class="defaultP" data-text-size="small">Det som er retta er sett i kursiv.</article> <article class="gazettenote" data-gazette-note-date="2023-02-02" data-gazette-note-type="rettelse"><article class="defaultP">§ 1 tredje ledd skal lyde:</article><article class="legalP" id="kapittel-6-ledd-1">Utenlandskablar med konsesjon etter lov om produksjon, omforming, overføring, omsetning, fordeling og bruk av energi m.m. (energiloven) av 29. juni <i>1990</i> nr. 50 § 4-2 treng ikkje konsesjon etter havenergilova § 8-1.</article> <article class="defaultP" margin-top="true">I § 6 fjerde ledd var det eit ikkje-intendert hopp i bokstavrekka frå e til g. § 6 fjerde ledd skal lyde:<ul class="defaultList"><li data-li-identifier="a)" data-name="a)"><article class="listArticle" id="kapittel-6-ledd-1-punkt-1"><article class="legalP" id="kapittel-6-ledd-1-punkt-1-ledd-1">botntilhøve og vassmiljø</article></article></li><li data-li-identifier="b)" data-name="b)"><article class="listArticle" id="kapittel-6-ledd-1-punkt-2"><article class="legalP" id="kapittel-6-ledd-1-punkt-2-ledd-1">kulturminne, kulturmiljø og landskap</article></article></li><li data-li-identifier="c)" data-name="c)"><article class="listArticle" id="kapittel-6-ledd-1-punkt-3"><article class="legalP" id="kapittel-6-ledd-1-punkt-3-ledd-1">fugl, fisk, naturtypar og anna naturmangfald</article></article></li><li data-li-identifier="d)" data-name="d)"><article class="listArticle" id="kapittel-6-ledd-1-punkt-4"><article class="legalP" id="kapittel-6-ledd-1-punkt-4-ledd-1">aktuelle tema for miljøovervaking</article></article></li><li data-li-identifier="e)" data-name="e)"><article class="listArticle" id="kapittel-6-ledd-1-punkt-5"><article class="legalP" id="kapittel-6-ledd-1-punkt-5-ledd-1">fiskerinæring og anna næringsverksemd</article></article></li><li data-li-identifier="f)" data-name="f)"><article class="listArticle" id="kapittel-6-ledd-1-punkt-6"><article class="legalP" id="kapittel-6-ledd-1-punkt-6-ledd-1"><i>samisk natur og kulturgrunnlag</i></article></article></li><li data-li-identifier="g)" data-name="g)"><article class="listArticle" id="kapittel-6-ledd-1-punkt-7"><article class="legalP" id="kapittel-6-ledd-1-punkt-7-ledd-1"><i>risiko for ulukker og beredskap</i></article></article></li><li data-li-identifier="h)" data-name="h)"><article class="listArticle" id="kapittel-6-ledd-1-punkt-8"><article class="legalP" id="kapittel-6-ledd-1-punkt-8-ledd-1"><i>forsvarsinteresser og skipstrafikk</i></article></article></li><li data-li-identifier="i)" data-name="i)"><article class="listArticle" id="kapittel-6-ledd-1-punkt-9"><article class="legalP" id="kapittel-6-ledd-1-punkt-9-ledd-1"><i>muleg påverknad på økosystemtenester</i></article></article></li><li data-li-identifier="j)" data-name="j)"><article class="listArticle" id="kapittel-6-ledd-1-punkt-10"><article class="legalP" id="kapittel-6-ledd-1-punkt-10-ledd-1"><i>friluftsliv</i></article></article></li><li data-li-identifier="k)" data-name="k)"><article class="listArticle" id="kapittel-6-ledd-1-punkt-11"><article class="legalP" id="kapittel-6-ledd-1-punkt-11-ledd-1"><i>ureining til sjø, luft, grunn og støy</i></article></article></li><li data-li-identifier="l)" data-name="l)"><article class="listArticle" id="kapittel-6-ledd-1-punkt-12"><article class="legalP" id="kapittel-6-ledd-1-punkt-12-ledd-1"><i>klima.</i></article></article></li></ul></article></article></section></main></body></html>