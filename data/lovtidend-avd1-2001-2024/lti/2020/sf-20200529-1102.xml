<!DOCTYPE html><html lang="no"><head><title>Midlertidig forskrift om lønnskompensasjon til permitterte for å avhjelpe konsekvenser av covid-19 (lønnskompensasjonsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-05-29-1102</dd><dt class="dokid">DokumentID</dt><dd class="dokid">LTI/forskrift/2020-05-29-1102</dd><dt class="ministry">Departement</dt><dd class="ministry"><ul><li>Arbeids- og sosialdepartementet</li></ul></dd><dt class="subunit">Etat</dt><dd class="subunit"><ul><li>Arbeidsmarkedsavdelingen</li></ul></dd><dt class="dateInForce">I kraft fra</dt><dd class="dateInForce">2020-05-29 – 2020-08-31, med virkning fra 2020-03-20</dd><dt class="changesToDocuments">Endrer</dt><dd class="changesToDocuments"><ul><li>forskrift/2020-04-08-757</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-02-28-19/§4-7</li><li>lov/1997-02-28-19/§25-16</li></ul></dd><dt class="dateOfPublication">Kunngjort</dt><dd class="dateOfPublication">2020-05-29 16:05</dd><dt class="journalNumber">Journalnummer</dt><dd class="journalNumber">2020-0804</dd><dt class="titleShort">Korttittel</dt><dd class="titleShort">Lønnskompensasjonsforskriften</dd><dt class="title">Tittel</dt><dd class="title">Midlertidig forskrift om lønnskompensasjon til permitterte for å avhjelpe konsekvenser av covid-19 (lønnskompensasjonsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 29. mai 2020 med hjemmel i lov 28. februar 1997 nr. 19 om folketrygd (folketrygdloven) § 4-7 tredje ledd og § 25-16 første og tredje ledd. Fremmet av Arbeids- og sosialdepartementet.</dd><dt class="refid">RefID</dt><dd class="refid">forskrift/2020-05-29-1102</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig forskrift om lønnskompensasjon til permitterte for å avhjelpe konsekvenser av covid-19 (lønnskompensasjonsforskriften)<ul class="tocSubUl"><li>§ 1. Formål</li><li>§ 2. Forholdet til folketrygdloven</li><li>§ 3. Hvem som har rett til lønnskompensasjon</li><li>§ 4. Beregningen av lønnskompensasjonen</li><li>§ 5. Stønadsperiode</li><li>§ 6. Utbetaling og stans</li><li>§ 7. Arbeidsgivers opplysningsplikt</li><li>§ 8. Fremsetting av krav</li><li>§ 9. Refusjon til arbeidsgivere som har forskuttert lønnskompensasjon ved å utbetale lønn</li><li>§ 10. Klage</li><li>§ 11. Gjenbruk av opplysninger</li><li>§ 12. Erstatning for feil i dagpengesaker</li><li>§ 13. Ikrafttredelse og opphør</li></ul></li></ul></dd></dl></header><main class="documentBody" data-lovdata-URL="LTI/forskrift/2020-05-29-1102" id="dokument"><h1>Midlertidig forskrift om lønnskompensasjon til permitterte for å avhjelpe konsekvenser av covid-19 (lønnskompensasjonsforskriften)</h1><article class="legalArticle" data-lovdata-URL="LTI/forskrift/2020-05-29-1102/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er å gi en økonomisk kompensasjon til permitterte som berøres av den midlertidige reduksjonen i arbeidsgiverperioden jf. permitteringslønnsloven § 3b.</article></article><article class="legalArticle" data-lovdata-URL="LTI/forskrift/2020-05-29-1102/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Forholdet til folketrygdloven</span></h2><article class="legalP" id="paragraf-2-ledd-1">Lønnskompensasjon etter denne forskriften er en særlig dagpengeytelse til permitterte, jf. folketrygdloven § 4-7. Vilkårene for ytelsen er uttømmende regulert i denne forskriften.</article><article class="legalP" id="paragraf-2-ledd-2">Folketrygdlovens kapittel 1 og 21 til 25 supplerer forskriften så langt de passer og ikke er i strid med forskriften.</article></article><article class="legalArticle" data-lovdata-URL="LTI/forskrift/2020-05-29-1102/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hvem som har rett til lønnskompensasjon</span></h2><article class="legalP" id="paragraf-3-ledd-1">Lønnskompensasjon gis til en permittert arbeidstaker som har fått redusert antallet dager med permitteringslønn som følge av at arbeidsgiverperioden fra og med 20. mars 2020 midlertidig er redusert til to dager, jf. permitteringslønnsloven § 3b.</article><article class="legalP" id="paragraf-3-ledd-2">Det er et vilkår at den permitterte har rett til permitteringslønn etter bestemmelsene i permitteringslønnsloven § 3 og § 3b.</article><article class="legalP" id="paragraf-3-ledd-3">Den permitterte arbeidstakeren trenger ikke<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-3-punkt-1"><article class="legalP" id="paragraf-3-ledd-3-punkt-1-ledd-1">å være medlem i folketrygdloven, jf. folketrygdloven kapittel 2, eller</article></article></li><li data-li-identifier="b." data-name="b."><article class="listArticle" id="paragraf-3-ledd-3-punkt-2"><article class="legalP" id="paragraf-3-ledd-3-punkt-2-ledd-1">å fylle vilkårene i folketrygdloven § 4-7 for dagpenger under permittering, jf. forskrift 16. september 1998 nr. 890 om dagpenger under arbeidsløshet kapittel 6.</article></article></li></ul></article></article><article class="legalArticle" data-lovdata-URL="LTI/forskrift/2020-05-29-1102/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Beregningen av lønnskompensasjonen</span></h2><article class="legalP" id="paragraf-4-ledd-1">Lønnskompensasjonen per dag skal tilsvare brutto permitteringslønn etter permitteringslønnsloven per arbeidsdag. Ytelsen per dag begrenses oppad til seks ganger folketrygdens grunnbeløp delt på 260.</article><article class="legalP" id="paragraf-4-ledd-2">Dersom arbeidsgiveren ikke gir opplysninger etter § 7, og opplysninger etter første ledd ikke er tilgjengelige, beregnes dagsatsen på grunnlag av innrapporterte opplysninger i a-ordningen fra arbeidsgiveren og opplysninger som den permitterte selv rapporterer inn. Opplysningene må kunne dokumenteres.</article><article class="legalP" id="paragraf-4-ledd-3">Ved delvis permittering reduseres lønnskompensasjonen tilsvarende reell permitteringsgrad.</article></article><article class="legalArticle" data-lovdata-URL="LTI/forskrift/2020-05-29-1102/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Stønadsperiode</span></h2><article class="legalP" id="paragraf-5-ledd-1">Ytelsen gis for 18 kalenderdager, unntatt lørdager og søndager, fra og med den tredje dagen etter at permitteringen er iverksatt.</article><article class="legalP" id="paragraf-5-ledd-2">Har arbeidsgiver iverksatt permitteringen før 20. mars 2020, og det den datoen var avviklet færre enn 15 kalenderdager, reduseres lønnskompensasjonsperioden med antallet kalenderdager arbeidstakeren var permittert før 20. mars 2020.</article><article class="legalP" id="paragraf-5-ledd-3">Lønnskompensasjon kan bare gis en gang for permittering fra samme arbeidsgiver.</article></article><article class="legalArticle" data-lovdata-URL="LTI/forskrift/2020-05-29-1102/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Utbetaling og stans</span></h2><article class="legalP" id="paragraf-6-ledd-1">Lønnskompensasjonen gis som et engangsbeløp, og utbetales etterskuddsvis.</article><article class="legalP" id="paragraf-6-ledd-2">Avbrytes permitteringen i stønadsperioden, stanses lønnskompensasjonen med virkning fra dagen etter avbrytelsen.</article></article><article class="legalArticle" data-lovdata-URL="LTI/forskrift/2020-05-29-1102/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Arbeidsgivers opplysningsplikt</span></h2><article class="legalP" id="paragraf-7-ledd-1">Permitterende arbeidsgiver skal i melding til Arbeids- og velferdsetaten gi nødvendige opplysninger om den enkelte permitterte slik at lønnskompensasjonen kan fastsettes.</article></article><article class="legalArticle" data-lovdata-URL="LTI/forskrift/2020-05-29-1102/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Fremsetting av krav</span></h2><article class="legalP" id="paragraf-8-ledd-1">Arbeids- og velferdsetaten utbetaler automatisk lønnskompensasjonen på grunnlag av opplysningene arbeidsgiver har meldt inn.</article><article class="legalP" id="paragraf-8-ledd-2">Dersom arbeidsgiveren ikke oppfyller opplysningsplikten etter § 7, og det ikke foreligger grunnlag for å utbetale etter første ledd, kan den permitterte selv sette frem krav om lønnskompensasjon.</article><article class="legalP" id="paragraf-8-ledd-3">Arbeids- og velferdsdirektoratet kan fastsette en frist for når krav om ytelse senest må være satt frem.</article></article><article class="legalArticle" data-lovdata-URL="LTI/forskrift/2020-05-29-1102/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Refusjon til arbeidsgivere som har forskuttert lønnskompensasjon ved å utbetale lønn</span></h2><article class="legalP" id="paragraf-9-ledd-1">Dersom den permitterende arbeidsgiveren har forskuttert lønnskompensasjonen i form av lønn, refunderes utbetalt lønn, oppad begrenset til seks ganger grunnbeløpet delt på 260 per dag.</article><article class="legalP" id="paragraf-9-ledd-2">Arbeidsgiveren kan få refusjon for utbetalt lønn i stønadsperioden etter første ledd for permitteringsperioder som startet før 20. april 2020. Arbeidsgivere må fremme krav om refusjon til Arbeids- og velferdsetaten innen 31. august 2020.</article><article class="legalP" id="paragraf-9-ledd-3">Arbeids- og velferdsetaten kan kreve at arbeidsgivere dokumenterer grunnlaget for refusjonskravet.</article><article class="legalP" id="paragraf-9-ledd-4">Folketrygdloven § 22-3 første og tredje ledd om utbetaling til arbeidsgiver gjelder tilsvarende for refusjon etter første og andre ledd.</article></article><article class="legalArticle" data-lovdata-URL="LTI/forskrift/2020-05-29-1102/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Klage</span></h2><article class="legalP" id="paragraf-10-ledd-1">Forvaltningsloven gjelder med unntak av at fristen for å klage er seks uker fra vedtaket er kommet frem til mottakeren.</article><article class="legalP" id="paragraf-10-ledd-2">Enkeltvedtak etter forskriften kan ikke ankes til Trygderetten.</article></article><article class="legalArticle" data-lovdata-URL="LTI/forskrift/2020-05-29-1102/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Gjenbruk av opplysninger</span></h2><article class="legalP" id="paragraf-11-ledd-1">Arbeids- og velferdsetaten kan gjenbruke personopplysninger, herunder personopplysninger som nevnt i personvernforordningen artikkel 9, når dette er nødvendig for å behandle eller kontrollere saker etter folketrygdloven eller andre saker som behandles av Arbeids- og velferdsetaten.</article></article><article class="legalArticle" data-lovdata-URL="LTI/forskrift/2020-05-29-1102/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Erstatning for feil i dagpengesaker</span></h2><article class="legalP" id="paragraf-12-ledd-1">Arbeids- og velferdsetaten kan når det er nødvendig for å effektivisere behandlingen av saker om dagpenger, erstatte tapte dagpenger som følge av feil virkningstidspunkt, med lønnskompensasjon. Dagpengemottaker vil da ikke ha rett til å få endret virkningstidspunktet i dagpengesaken.</article></article><article class="legalArticle" data-lovdata-URL="LTI/forskrift/2020-05-29-1102/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse og opphør</span></h2><article class="legalP" id="paragraf-13-ledd-1">Forskriften trer i kraft straks og oppheves 31. august 2020.</article><article class="legalP" id="paragraf-13-ledd-2">Forskriften gis virkning fra 20. mars 2020.</article><article class="legalP" id="paragraf-13-ledd-3">Fra samme tidspunkt oppheves midlertidig forskrift 8. april 2020 nr. 757 om midlertidig lønnskompensasjon til permitterte for å avhjelpe konsekvenser av utbrudd av covid-19.</article></article></main></body></html>