<!DOCTYPE html><html lang="no"><head><title>Midlertidig forskrift til forskrift 29. oktober 2020 nr. 2399 om studier ved Norges miljø- og biovitenskapelige universitet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-12-03-2803</dd><dt class="dokid">DokumentID</dt><dd class="dokid">LTI/forskrift/2020-12-03-2803</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Norges miljø- og biovitenskapelige universitet (NMBU)</li></ul></dd><dt class="dateInForce">I kraft fra</dt><dd class="dateInForce">2021-01-01 – 2021-07-31</dd><dt class="changesToDocuments">Endrer</dt><dd class="changesToDocuments"><ul><li>forskrift/2018-06-14-1344</li><li>forskrift/2020-03-13-791</li><li>forskrift/2020-10-29-2399</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-9</li></ul></dd><dt class="dateOfPublication">Kunngjort</dt><dd class="dateOfPublication">2020-12-17 16:25</dd><dt class="journalNumber">Journalnummer</dt><dd class="journalNumber">2020-1829</dd><dt class="titleShort">Korttittel</dt><dd class="titleShort">Midl. forskrift til forskrift om studier ved NMBU</dd><dt class="title">Tittel</dt><dd class="title">Midlertidig forskrift til forskrift 29. oktober 2020 nr. 2399 om studier ved Norges miljø- og biovitenskapelige universitet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av universitetsstyret for Norges miljø- og biovitenskapelige universitet (NMBU) 3. desember 2020 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-9 sjuende ledd.</dd><dt class="refid">RefID</dt><dd class="refid">forskrift/2020-12-03-2803</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig forskrift til forskrift 29. oktober 2020 nr. 2399 om studier ved Norges miljø- og biovitenskapelige universitet<ul class="tocSubUl"><li>§ 1. Formål</li><li>§ 2. Endrede undervisnings- og vurderingsformer samt karakterregel</li><li>§ 3. Sensurfrist</li><li>§ 4. Regler for godkjenning av obligatoriske aktiviteter i et emne</li><li>§ 5. Dispensasjon fra forkunnskapskrav</li><li>§ 6. Melding om fravær ved eksamen</li><li>§ 7. Fullmakt til å gjøre unntak fra gjeldende rammeplaner og retningslinjer, jf. Midlertidig forskrift om gjennomføring av utdanninger regulert av rammeplan mv. i forbindelse med utbruddet av covid-19, av 18. mars 2020 nr. 349</li><li>§ 8. Utsatt innleveringsfrist for gradsoppgaver</li><li>§ 9. Unntak fra krav om minst en ekstern sensor ved muntlig eksamen</li><li>§ 10. Endring av eksamensperiode</li><li>§ 11. Betinget opptak</li><li>§ 12. Ikrafttredelse og varighet</li></ul></li></ul></dd></dl></header><main class="documentBody" data-lovdata-URL="LTI/forskrift/2020-12-03-2803" id="dokument"><h1>Midlertidig forskrift til forskrift 29. oktober 2020 nr. 2399 om studier ved Norges miljø- og biovitenskapelige universitet</h1><article class="legalArticle" data-lovdata-URL="LTI/forskrift/2020-12-03-2803/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriften her skal sikre at studenter ved Norges miljø- og biovitenskapelige universitetet får gjennomført sin utdanning og får sine grader og vitnemål, uten forsinkelse på grunn av forhold knyttet til koronavirus.</article></article><article class="legalArticle" data-lovdata-URL="LTI/forskrift/2020-12-03-2803/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Endrede undervisnings- og vurderingsformer samt karakterregel</span></h2><article class="legalP" id="paragraf-2-ledd-1">Dekan gis fullmakt til å endre undervisnings- og vurderingsform samt karakterregel i emner på grunn av forhold knyttet til koronavirus. Ved slike endringer vil nettversjonen av emnebeskrivelsen ikke være gjeldende, jf. § 20-1 tredje ledd, siste setning i forskrift om studier ved Norges miljø- og biovitenskapelige universitet, med mindre det fremgår av nettversjonen at den er endret i tråd med denne midlertidige forskrift.</article></article><article class="legalArticle" data-lovdata-URL="LTI/forskrift/2020-12-03-2803/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Sensurfrist</span></h2><article class="legalP" id="paragraf-3-ledd-1">Dekan kan utvide sensurfristen for vurdering i emner på grunn av forhold relatert til koronavirus. En eventuell utvidelse av sensurfristen skal som hovedregel ikke overstige to uker utover ordinær sensurfrist for vedkommende vurdering. Denne bestemmelsen gjelder for all vurdering, uavhengig av hvilken frist som gjelder i utgangspunktet.</article></article><article class="legalArticle" data-lovdata-URL="LTI/forskrift/2020-12-03-2803/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Regler for godkjenning av obligatoriske aktiviteter i et emne</span></h2><article class="numberedLegalP" data-numerator="1" id="paragraf-4-nummer-1">(1) Hvis studenter, som følge av forhold knyttet til koronavirus, blir forhindret i å gjennomføre eller å få godkjent obligatoriske aktiviteter, kan dekanen ved det enkelte fakultetet likevel tillate at studentene blir vurdert i emnet. Dekanen kan sette som vilkår for at emnevurderingen skal være gyldig at studentene innen bestemte frister gjennomfører og får godkjent de aktuelle obligatoriske aktivitetene.</article><article class="numberedLegalP" data-numerator="2" id="paragraf-4-nummer-2">(2) Dekanen kan i tilfeller der studenter som etter første ledd blir forhindret i å gjennomføre eller å få godkjent obligatoriske aktiviteter, fastsette alternative obligatoriske aktiviteter.</article><article class="numberedLegalP" data-numerator="3" id="paragraf-4-nummer-3">(3) Ved en vurdering etter første og andre ledd, skal dekanen legge betydelig vekt på å unngå forsinkelser i emnet og studieprogrammet, jf. § 1 i denne midlertidige forskrift.</article></article><article class="legalArticle" data-lovdata-URL="LTI/forskrift/2020-12-03-2803/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Dispensasjon fra forkunnskapskrav</span></h2><article class="legalP" id="paragraf-5-ledd-1">Dersom studenter mangler forkunnskapskrav til emner på grunn av forhold relatert til koronavirus kan dekan gi dispensasjon fra forkunnskapskravene. Studentene kan bli pålagt å gjennomføre forkunnskapskravene innen en viss tid for å kunne fortsette i studiet.</article></article><article class="legalArticle" data-lovdata-URL="LTI/forskrift/2020-12-03-2803/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Melding om fravær ved eksamen</span></h2><article class="numberedLegalP" data-numerator="1" id="paragraf-6-nummer-1">(1) Rektor kan forlenge fristen for å levere legeattest eller tilsvarende dokumentasjon for gyldig forfall til eksamen.</article><article class="numberedLegalP" data-numerator="2" id="paragraf-6-nummer-2">(2) Rektor kan tillate egenmelding som dokumentasjon på fravær fra eksamen. Egenmelding skal i så fall gi studentene de samme rettighetene som fravær dokumentert med legeerklæring eller tilsvarende. Rektor fastsetter hvordan egenmeldinger skal leveres.</article></article><article class="legalArticle" data-lovdata-URL="LTI/forskrift/2020-12-03-2803/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Fullmakt til å gjøre unntak fra gjeldende rammeplaner og retningslinjer, jf. Midlertidig forskrift om gjennomføring av utdanninger regulert av rammeplan mv. i forbindelse med utbruddet av covid-19, av 18. mars 2020 nr. 349</span></h2><article class="numberedLegalP" data-numerator="1" id="paragraf-7-nummer-1">(1) Dekan gis fullmakt til å gjøre unntak fra forskrifter om rammeplaner og nasjonale retningslinjer fastsatt med hjemmel i lov 1. april 2005 nr. 15 om universiteter og høyskoler § 3-2.</article><article class="numberedLegalP" data-numerator="2" id="paragraf-7-nummer-2">(2) Nødvendige tiltak som fastsettes med hjemmel i første ledd, skal sikre at læringsutbyttet som er fastsatt for utdanningen oppnås.</article></article><article class="legalArticle" data-lovdata-URL="LTI/forskrift/2020-12-03-2803/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Utsatt innleveringsfrist for gradsoppgaver</span></h2><article class="legalP" id="paragraf-8-ledd-1">Rektor gis fullmakt til å gi utsatt innleveringsfrist for gradsoppgaver.</article></article><article class="legalArticle" data-lovdata-URL="LTI/forskrift/2020-12-03-2803/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Unntak fra krav om minst en ekstern sensor ved muntlig eksamen</span></h2><article class="numberedLegalP" data-numerator="1" id="paragraf-9-nummer-1">(1) Dekan gis fullmakt til å gjøre unntak fra forskrift om studier ved Norges miljø- og biovitenskapelige universitet § 40-4 første ledd om krav om minst en ekstern sensor ved muntlig eksamen eller prøve som ikke lar seg etterprøve.</article><article class="numberedLegalP" data-numerator="2" id="paragraf-9-nummer-2">(2) Dersom dekan vedtar unntak med hjemmel i første ledd, skal det settes krav om to interne sensorer og at ekstern sensor deltar i vurderingen etter bestemmelser i § 40-4 andre ledd i forskrift om studier ved Norges miljø- og biovitenskapelige universitet.</article></article><article class="legalArticle" data-lovdata-URL="LTI/forskrift/2020-12-03-2803/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Endring av eksamensperiode</span></h2><article class="legalP" id="paragraf-10-ledd-1">Rektor gis fullmakt til å utvide/fravike eksamensperioden slik den er fastsatt i forskrift om studier ved Norges miljø- og biovitenskapelige universitet i helt spesielle tilfeller.</article></article><article class="legalArticle" data-lovdata-URL="LTI/forskrift/2020-12-03-2803/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Betinget opptak</span></h2><article class="numberedLegalP" data-numerator="1" id="paragraf-11-nummer-1">(1) Søkere som mangler maksimum 30 studiepoeng fra å oppnå en grad, kan etter en skjønnsmessig vurdering gis betinget opptak til høyere årstrinn. For å beholde studieretten må søkeren dokumentere oppnådd bachelorgrad eller tilsvarende opptaksgrunnlag i løpet av ett år. Studenter som ikke oppfyller betingelsene, mister studieretten jf. forskrift om studier ved Norges miljø- og biovitenskapelige universitet § 17-6.</article><article class="numberedLegalP" data-numerator="2" id="paragraf-11-nummer-2">(2) Kravet til å dokumentere oppnådd grad, i henhold til første ledd, gjelder selv om varighet for denne midlertidig forskrift utløper.</article></article><article class="legalArticle" data-lovdata-URL="LTI/forskrift/2020-12-03-2803/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse og varighet</span></h2><article class="legalP" id="paragraf-12-ledd-1">Forskriften trer i kraft 1. januar 2021, og gjelder fram til 31. juli 2021.</article></article></main></body></html>