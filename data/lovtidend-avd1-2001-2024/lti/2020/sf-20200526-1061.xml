<!DOCTYPE html><html lang="no"><head><title>Midlertidig forskrift om tilpasninger i reglene om barnehager, grunnskoler og videregående opplæring som følge av utbrudd av covid-19</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-05-26-1061</dd><dt class="dokid">DokumentID</dt><dd class="dokid">LTI/forskrift/2020-05-26-1061</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Juridisk avdeling</li></ul></dd><dt class="dateInForce">I kraft fra</dt><dd class="dateInForce">2020-05-26</dd><dt class="changesToDocuments">Endrer</dt><dd class="changesToDocuments"><ul><li>forskrift/2006-06-23-724</li><li>forskrift/2006-07-14-932</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2020-05-26-52/§3</li><li>lov/2020-05-26-52/§7</li><li>lov/1998-07-17-61/§3-4</li><li>lov/2003-07-04-84/§2-3</li></ul></dd><dt class="dateOfPublication">Kunngjort</dt><dd class="dateOfPublication">2020-05-26 18:25</dd><dt class="journalNumber">Journalnummer</dt><dd class="journalNumber">2020-0777</dd><dt class="titleShort">Korttittel</dt><dd class="titleShort">Midl. forskrift om tilpasninger i reglene om barnehager, grunnskoler og videregående opplæring som følge av utbrudd av covid-19</dd><dt class="title">Tittel</dt><dd class="title">Midlertidig forskrift om tilpasninger i reglene om barnehager, grunnskoler og videregående opplæring som følge av utbrudd av covid-19</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 26. mai 2020 med hjemmel i midlertidig lov 26. mai 2020 nr. 52 om tilpasninger i barnehageloven, opplæringslova og friskolelova for å avhjelpe konsekvenser av utbrudd av covid-19 § 3 og § 7 andre ledd, lov 17. juli 1998 nr. 61 om grunnskolen og den vidaregåande opplæringa (opplæringslova) § 3-4 første ledd og lov 4. juli 2003 nr. 84 om frittståande skolar (friskolelova) § 2-3 andre ledd.</dd><dt class="refid">RefID</dt><dd class="refid">forskrift/2020-05-26-1061</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig forskrift om tilpasninger i reglene om barnehager, grunnskoler og videregående opplæring som følge av utbrudd av covid-19<ul class="tocSubUl"><li>§ 1. Virkeområde</li><li>§ 2. Tilbud om plass i barnehagen under utbruddet av covid-19</li><li>§ 3. Tilbud på skolen og hjemmeopplæring under utbruddet av covid-19</li><li>§ 4. Behandling av saker om hvem som skal få tilbud i barnehagen og på skolen, og om elever som skal få opplæring hjemme</li><li>§ 5. Midlertidige tilpasninger i fag- og timefordelingen skoleåret 2019–2020</li><li>§ 6. Midlertidig unntak fra kravet til dokumentasjon for fravær av helsegrunner</li><li>§ 7. Midlertidig unntak fra reglene om fraværsgrensen og reglene om føring av fravær på vitnemål og kompetansebevis</li><li>§ 8. Dispensasjon fra kravene til å få vitnemål i videregående opplæring</li><li>§ 9. Midlertidig unntak fra kravene til læretid</li><li>§ 10. Midlertidig unntak fra kravene om prøvenemndas tilstedeværelse under fag- og svenneprøver mv.</li><li>§ 11. Godkjenning av opplæringsår i utlandet – midlertidig godkjenningsordning</li><li>§ 12. Ikrafttredelse og endringer i andre forskrifter</li></ul></li></ul></dd></dl></header><main class="documentBody" data-lovdata-URL="LTI/forskrift/2020-05-26-1061" id="dokument"><h1>Midlertidig forskrift om tilpasninger i reglene om barnehager, grunnskoler og videregående opplæring som følge av utbrudd av covid-19</h1><article class="legalArticle" data-lovdata-URL="LTI/forskrift/2020-05-26-1061/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder virksomhet etter barnehageloven, opplæringslova og friskolelova.</article><article class="legalP" id="paragraf-1-ledd-2">Reglene om grunnskoler og videregående opplæring gjelder også på Svalbard med de tilpasningene som følger av forskrift 18. januar 2007 nr. 76 om grunnskoleopplæring og videregående opplæring på Svalbard.</article></article><article class="legalArticle" data-lovdata-URL="LTI/forskrift/2020-05-26-1061/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Tilbud om plass i barnehagen under utbruddet av covid-19</span></h2><article class="legalP" id="paragraf-2-ledd-1">Når barnehager er stengt eller har redusert åpnings- eller oppholdstid etter enkeltvedtak eller forskrifter med hjemmel i smittevernloven, skal barnehageeiere likevel sørge for et tilbud i barnehagen til:<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">barn som har minst én forelder ansatt i helse- og omsorgstjenesten, transportsektoren, innen andre kritiske samfunnsfunksjoner eller kritiske virksomhetsfunksjoner innen andre samfunnsfunksjoner som vurderes som viktige i håndteringen av utbruddet av covid-19</article></article></li><li data-li-identifier="b." data-name="b."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">barn med særlige behov som ikke kan ivaretas når barnehagene er stengt eller har redusert åpnings- eller oppholdstid.</article></article></li></ul></article><article class="legalP" id="paragraf-2-ledd-2">Tilbudet skal i innhold og omfang ivareta de behovene som begrunner at barnet skal ha et tilbud i barnehagen.</article></article><article class="legalArticle" data-lovdata-URL="LTI/forskrift/2020-05-26-1061/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tilbud på skolen og hjemmeopplæring under utbruddet av covid-19</span></h2><article class="legalP" id="paragraf-3-ledd-1">Elever som ikke kan få tilbud på skolen på grunn av enkeltvedtak eller forskrifter om stenging med hjemmel i smittevernloven, skal få opplæringen hjemme. Elever i risikogrupper eller som har nær familie i risikogrupper, skal få tilbud om opplæring hjemme selv om skolen eller trinnet ellers er åpent.</article><article class="legalP" id="paragraf-3-ledd-2">Når skoler og skolefritidsordninger er stengt eller har redusert åpnings- eller oppholdstid etter enkeltvedtak eller forskrifter med hjemmel i smittevernloven, skal skoleeiere likevel sørge for et tilbud på dagtid til:<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">elever under 12 år som har minst én forelder ansatt i helse- og omsorgstjenesten, transportsektoren, innen andre kritiske samfunnsfunksjoner eller kritiske virksomhetsfunksjoner innen andre samfunnsfunksjoner som vurderes som viktige i håndteringen av utbruddet av covid-19</article></article></li><li data-li-identifier="b." data-name="b."><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">elever med særlige behov som ikke kan ivaretas når skolen eller skolefritidsordningen er stengt eller har redusert åpnings- eller oppholdstid.</article></article></li></ul></article><article class="legalP" id="paragraf-3-ledd-3">Elever som er omfattet av andre ledd, skal ha tilbud på skolen eller annet egnet sted. Tilbudet skal i innhold og omfang ivareta de behovene som begrunner at barnet skal ha et tilbud på skolen. Opplæringstilbudet skal for øvrig tilsvare opplæringstilbudet til andre elever i klassen eller på trinnet.</article><article class="legalP" id="paragraf-3-ledd-4">Dersom skolene har redusert åpnings- eller oppholdstid for å kunne oppfylle kravet til smittevernfaglig forsvarlig drift i covid-19-forskriften § 12b, skal skoleeiere sørge for at alle elever på alle trinn jevnlig og hver uke får et tilbud på skolen. Skoleeiere skal sørge for hjemmeopplæring i tillegg til tilbud på skolen dersom det er nødvendig for at elevene samlet sett får den opplæringen de skal ha. Elevene på 1.–4. trinn skal så langt som mulig motta et fulltidstilbud på skolen.</article></article><article class="legalArticle" data-lovdata-URL="LTI/forskrift/2020-05-26-1061/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Behandling av saker om hvem som skal få tilbud i barnehagen og på skolen, og om elever som skal få opplæring hjemme</span></h2><article class="legalP" id="paragraf-4-ledd-1">Forvaltningsloven kapittel IV og V gjelder ikke for avgjørelser av søknader om hvem som skal få tilbud i barnehagen eller på skolen i perioder hvor barnehagen, skolen eller skolefritidsordningen er stengt eller har redusert åpnings- eller oppholdstid etter enkeltvedtak eller forskrifter med hjemmel i smittevernloven. Forvaltningsloven kapittel IV og V gjelder heller ikke for avgjørelser om hvem som skal få opplæring hjemme fordi eleven eller noen i nær familie er i risikogrupper.</article><article class="legalP" id="paragraf-4-ledd-2">Skoleeiere og barnehageeiere må ha en forsvarlig saksbehandling av saker som nevnt i første ledd. Skoleeiere og barnehageeiere må underrette foreldre skriftlig om avslag på tilbud og om eventuell klageadgang. Avslag som følge av at foreldrene ikke vurderes å ha kritiske eller viktige samfunnsfunksjoner, kan ikke påklages. Øvrige avslag kan påklages. Kommunens og fylkeskommunens klageorgan etter forvaltningsloven § 28 andre ledd er klageinstans for avslag om slike tilbud. Ved avslag fra statlige skoler er Utdanningsdirektoratet klageinstans.</article></article><article class="legalArticle" data-lovdata-URL="LTI/forskrift/2020-05-26-1061/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Midlertidige tilpasninger i fag- og timefordelingen skoleåret 2019–2020</span></h2><article class="legalP" id="paragraf-5-ledd-1">Skoleeiere skal så langt det er mulig følge fastsatt fag- og timefordeling i perioder hvor skolene er stengt eller underlagt andre begrensninger med hjemmel i smittevernloven. Skoleeiere kan bare gi færre timer med opplæring enn det som er fastsatt i fag- og timefordelingen, dersom skoleeier kan godtgjøre at dette er nødvendig og forsvarlig. Det kan bare tas hensyn til vedtak om stenging og andre begrensninger med hjemmel i smittevernloven som påvirker hvordan opplæringen organiseres. I vurderingen av hvilke tilpasninger som kan gjøres, skal det legges stor vekt på elevenes beste.</article><article class="legalP" id="paragraf-5-ledd-2">Skoleeiere skal i alle tilfeller sørge for en opplæring som samlet sett gir mulighet til å nå kompetansemålene i fagene. Kompetansemål i det enkelte fag kan bare fravikes dersom skoleeier kan godtgjøre at det på grunn av krav til smittevern ikke har vært tilgang på utstyr og lokaler som opplæringen forutsetter, og det heller ikke er mulig å gi elevene opplæring opp mot det aktuelle kompetansemålet senere eller på en annen måte.</article></article><article class="legalArticle" data-lovdata-URL="LTI/forskrift/2020-05-26-1061/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Midlertidig unntak fra kravet til dokumentasjon for fravær av helsegrunner</span></h2><article class="legalP" id="paragraf-6-ledd-1">Kravet til å dokumentere fravær etter reglene om fraværsgrensen i forskrift til opplæringslova § 3-3 fjerde ledd og reglene om føring av fravær på vitnemål og kompetansebevis i § 3-41 fjerde og femte ledd og § 3-47 femte og sjette ledd gjelder ikke for fravær av helsegrunner. Eleven må likevel ved fravær av helsegrunner legge fram bekreftelse fra en forelder. Myndige elever kan legge fram egenmelding.</article><article class="legalP" id="paragraf-6-ledd-2">Reglene i første ledd gjelder tilsvarende for dokumentasjonskravene i forskrift til friskolelova § 3-3 fjerde ledd, § 3-40 fjerde og femte ledd og § 3-46 femte og sjette ledd.</article><article class="legalP" id="paragraf-6-ledd-3">Reglene i denne paragrafen gjelder fravær fra og med 4. mars 2020 til og med 12. mars 2020.</article></article><article class="legalArticle" data-lovdata-URL="LTI/forskrift/2020-05-26-1061/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Midlertidig unntak fra reglene om fraværsgrensen og reglene om føring av fravær på vitnemål og kompetansebevis</span></h2><article class="legalP" id="paragraf-7-ledd-1">Fravær fra og med 13. mars 2020 og ut skoleåret 2019–2020 skal ikke regnes som udokumentert etter reglene om fraværsgrensen i forskrift til opplæringslova § 3-3 fjerde ledd, og fraværet skal ikke føres på vitnemål og kompetansebevis etter reglene i § 3-41 og § 3-47.</article><article class="legalP" id="paragraf-7-ledd-2">Reglene i denne paragrafen gjelder tilsvarende for forskrift til friskolelova § 3-3 fjerde ledd, § 3-40 og § 3-46.</article></article><article class="legalArticle" data-lovdata-URL="LTI/forskrift/2020-05-26-1061/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Dispensasjon fra kravene til å få vitnemål i videregående opplæring</span></h2><article class="legalP" id="paragraf-8-ledd-1">Elever som på grunn av utbruddet av covid-19 mangler eksamenskarakter i ett eller flere fag, eller som ikke har fått avlagt eksamen i tråd med reglene, får i disse fagene dispensasjon fra kravene i forskrift til opplæringslova § 3-42 og forskrift til friskolelova § 3-41.</article><article class="legalP" id="paragraf-8-ledd-2">Dispensasjonen i første ledd gjelder ikke for eksamen i lærefag som ifølge læreplanen har krav om en egen eksamen før fag- eller svenneprøven. Dispensasjonen gjelder heller ikke for eksamen som gir flyteknisk sertifisering.</article></article><article class="legalArticle" data-lovdata-URL="LTI/forskrift/2020-05-26-1061/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Midlertidig unntak fra kravene til læretid</span></h2><article class="legalP" id="paragraf-9-ledd-1">Kravet i forskrift til opplæringslova § 3-48 andre ledd andre punktum gjelder ikke for kandidater som har bestått prøven. Kravet om å fullføre læretiden gjelder heller ikke for dem som har vært permittert eller oppsagt i mindre enn tre måneder, og som etter lærebedriftens vurdering har forutsetninger for å gjennomføre prøven.</article><article class="legalP" id="paragraf-9-ledd-2">Lærlinger, praksisbrevkandidater og lærekandidater må gi skriftlig samtykke til å gjennomføre prøven på et tidligere tidspunkt i læretiden enn det som følger av forskrift til opplæringslova § 3-48.</article></article><article class="legalArticle" data-lovdata-URL="LTI/forskrift/2020-05-26-1061/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Midlertidig unntak fra kravene om prøvenemndas tilstedeværelse under fag- og svenneprøver mv.</span></h2><article class="legalP" id="paragraf-10-ledd-1">Kravet i forskrift til opplæringsloven § 3-54 om at hele prøvenemnda skal være fysisk tilstede på prøvestedet ved prøvestart og prøveslutt, gjelder ikke for prøver som avholdes i 2020. Prøvenemnda avgjør om flere enn ett av medlemmene i prøvenemnda skal være fysisk tilstede på prøvestedet ved prøvestart og prøveslutt.</article></article><article class="legalArticle" data-lovdata-URL="LTI/forskrift/2020-05-26-1061/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Godkjenning av opplæringsår i utlandet – midlertidig godkjenningsordning</span></h2><article class="legalP" id="paragraf-11-ledd-1">Elever som etter planen skulle ha gjennomført et opplæringsår i utlandet på nivå med norsk Vg1 eller Vg2 skoleåret 2019–2020, kan søke fylkeskommunen om å få denne opplæringen godkjent som en del av norsk videregående opplæring, selv om opplæringsåret ble avbrutt som følge av covid 19-utbruddet. Fylkeskommunen skal gi godkjenning dersom vilkårene er oppfylt. For videregående skoler godkjent etter reglene i friskolelova er det daglig leder som skal motta og behandle slike søknader. Med hensyn til utdanningsprogram, fagkrets og saksbehandling gjelder reglene i forskrift til opplæringslova § 1-16 og forskrift til friskolelova § 5a-3.</article></article><article class="legalArticle" data-lovdata-URL="LTI/forskrift/2020-05-26-1061/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse og endringer i andre forskrifter</span></h2><article class="legalP" id="paragraf-12-ledd-1">Forskriften trer i kraft 26. mai 2020. Fra samme tidspunkt oppheves forskrift 23. juni 2006 nr. 724 til opplæringslova § 1-16a, § 3-3a, § 3-3b, § 23-5, § 23-6 og § 23-7 og forskrift 14. juli 2006 nr. 932 til friskolelova § 3-3a, § 3-3b, § 3-38c og § 5a-4.</article></article></main></body></html>