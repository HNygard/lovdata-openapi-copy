<!DOCTYPE html><html lang="no"><head><title>Forskrift om overgangsregler til barnehageloven – tilsyn, veiledning, reaksjoner mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-12-18-3026</dd><dt class="dokid">DokumentID</dt><dd class="dokid">LTI/forskrift/2020-12-18-3026</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Juridisk avdeling</li></ul></dd><dt class="dateInForce">I kraft fra</dt><dd class="dateInForce">2021-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-06-17-64/§57</li></ul></dd><dt class="dateOfPublication">Kunngjort</dt><dd class="dateOfPublication">2020-12-29 16:40</dd><dt class="journalNumber">Journalnummer</dt><dd class="journalNumber">2020-2007</dd><dt class="titleShort">Korttittel</dt><dd class="titleShort">Forskrift om overgangsregler til barnehageloven – tilsyn, veiledning, reaksjoner mv.</dd><dt class="title">Tittel</dt><dd class="title">Forskrift om overgangsregler til barnehageloven – tilsyn, veiledning, reaksjoner mv.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 18. desember 2020 med hjemmel i lov 17. juni 2005 nr. 64 om barnehager (barnehageloven) § 57 fjerde ledd.</dd><dt class="refid">RefID</dt><dd class="refid">forskrift/2020-12-18-3026</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om overgangsregler til barnehageloven – tilsyn, veiledning, reaksjoner mv.<ul class="tocSubUl"><li>§ 1. Kommunens ansvar</li><li>§ 2. Tilsyn</li><li>§ 3. Kommunens adgang til å anvende økonomiske reaksjonsmidler overfor ikke-kommunale barnehager</li><li>§ 4. Kommunens rett til innsyn i dokumenter mv.</li><li>§ 5. Statlig tilsyn</li><li>§ 6. Statlig råd og veiledning</li><li>§ 7. Særlige regler om klageinstans</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2020-12-18-3026" id="dokument"><h1>Forskrift om overgangsregler til barnehageloven – tilsyn, veiledning, reaksjoner mv.</h1><article class="legalArticle" data-lovdata-URL="LTI/forskrift/2020-12-18-3026/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Kommunens ansvar</span></h2><article class="legalP" id="paragraf-1-ledd-1">Kommunen skal gi veiledning og påse at barnehagene drives i samsvar med gjeldende regelverk.</article></article><article class="legalArticle" data-lovdata-URL="LTI/forskrift/2020-12-18-3026/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Tilsyn</span></h2><article class="legalP" id="paragraf-2-ledd-1">Kommunen fører tilsyn med virksomheter etter barnehageloven.</article><article class="legalP" id="paragraf-2-ledd-2">Kommunen kan gi pålegg om retting av uforsvarlige eller ulovlige forhold ved godkjente eller godkjenningspliktige virksomheter. Hvis fristen for å etterkomme pålegget ikke overholdes, eller hvis forholdet ikke lar seg rette, kan kommunen vedta tidsbegrenset eller varig stenging av virksomheten. Kommunens stengingsvedtak skal sendes statsforvalteren til orientering.</article><article class="legalP" id="paragraf-2-ledd-3">I stedet for eller i tillegg til stenging av virksomheten, kan kommunen bruke økonomiske reaksjoner overfor ikke-kommunale barnehager dersom krav etter barnehageloven § 21–§ 23, eller forskrift i medhold av barnehageloven § 23, ikke er overholdt.</article><article class="legalP" id="paragraf-2-ledd-4">Vedtak om retting og stenging og vedtak om anvendelse av økonomiske reaksjonsmidler kan påklages til statsforvalteren.</article></article><article class="legalArticle" data-lovdata-URL="LTI/forskrift/2020-12-18-3026/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Kommunens adgang til å anvende økonomiske reaksjonsmidler overfor ikke-kommunale barnehager</span></h2><article class="legalP" id="paragraf-3-ledd-1">Kommunen kan holde tilbake tilskudd til ikke-kommunale barnehager eller redusere tilskudd i kommende terminer dersom krav etter barnehageloven § 21–§ 23 eller forskrift i medhold av barnehageloven § 23 ikke er oppfylt.</article><article class="legalP" id="paragraf-3-ledd-2">Dersom tilskudd er anvendt i strid med barnehageloven § 21–§ 23 eller forskrift i medhold av barnehageloven § 23, kan kommunen kreve tilbakebetaling av tilskudd.</article><article class="legalP" id="paragraf-3-ledd-3">Tilbakehold av tilskudd, reduksjon i tilskudd eller tilbakebetaling av tilskudd etter første og andre ledd skal stå i forhold til regelbruddets art og økonomiske betydning.</article></article><article class="legalArticle" data-lovdata-URL="LTI/forskrift/2020-12-18-3026/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kommunens rett til innsyn i dokumenter mv.</span></h2><article class="legalP" id="paragraf-4-ledd-1">Kommunen har rett til innsyn i dokumenter og adgang til barnehagelokaler i den utstrekning dette anses nødvendig for å ivareta kommunens oppgaver.</article></article><article class="legalArticle" data-lovdata-URL="LTI/forskrift/2020-12-18-3026/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Statlig tilsyn</span></h2><article class="legalP" id="paragraf-5-ledd-1">Statsforvalteren fører tilsyn med lovligheten av kommunens oppfyllelse av plikter som barnehagemyndighet etter barnehageloven § 10, kapittel IV, VI og VII, og denne forskriftens § 1, § 2 og § 3. Reglene i kommuneloven kapittel 30 gjelder for tilsynsvirksomheten.</article><article class="legalP" id="paragraf-5-ledd-2">Statsforvalteren kan i særlige tilfeller føre tilsyn med at den enkelte barnehage blir drevet i samsvar med barnehageloven med forskrifter. Statsforvalteren kan gi pålegg til barnehageeier om å rette forhold som er i strid med bestemmelser i barnehageloven. Hvis fristen for å etterkomme pålegget ikke overholdes, eller hvis forholdet ikke lar seg rette, kan statsforvalteren vedta tidsbegrenset eller varig stenging av barnehagen.</article><article class="legalP" id="paragraf-5-ledd-3">Dersom statsforvalteren i sitt tilsyn etter andre ledd avdekker brudd på barnehageloven § 21–§ 23, kan statsforvalteren anvende de økonomiske reaksjonsmidlene som følger av denne forskriften § 3.</article><article class="legalP" id="paragraf-5-ledd-4">Statsforvalterens vedtak om retting, stenging eller bruk av økonomiske reaksjonsmidler kan påklages til Utdanningsdirektoratet.</article><article class="legalP" id="paragraf-5-ledd-5">Statsforvalteren har rett til innsyn i dokumenter og adgang til barnehagelokaler i den utstrekning dette er nødvendig for å utføre tilsynet etter første og andre ledd.</article></article><article class="legalArticle" data-lovdata-URL="LTI/forskrift/2020-12-18-3026/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Statlig råd og veiledning</span></h2><article class="legalP" id="paragraf-6-ledd-1">Statsforvalteren skal gi råd og veiledning til kommuner og barnehageeiere om barnehageloven med forskrifter.</article></article><article class="legalArticle" data-lovdata-URL="LTI/forskrift/2020-12-18-3026/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Særlige regler om klageinstans</span></h2><article class="legalP" id="paragraf-7-ledd-1">Statsforvalteren er klageinstans for vedtak fattet av kommunen etter denne forskriften § 2 og § 3.</article></article><article class="legalArticle" data-lovdata-URL="LTI/forskrift/2020-12-18-3026/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Forskriften trer i kraft 1. januar 2021.</article></article></main></body></html>