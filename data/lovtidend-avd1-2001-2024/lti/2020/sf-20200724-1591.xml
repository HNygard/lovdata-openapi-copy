<!DOCTYPE html><html lang="no"><head><title>Forskrift om endring i forskrift om straffegjennomføring og forskrift om behandling av personopplysninger i kriminalomsorgen</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-07-24-1591</dd><dt class="dokid">DokumentID</dt><dd class="dokid">LTI/forskrift/2020-07-24-1591</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Avdeling for kriminalitetsforebygging</li></ul></dd><dt class="dateInForce">I kraft fra</dt><dd class="dateInForce">2020-07-24, 2020-09-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-02-22-183</li><li>forskrift/2013-09-20-1099</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2001-05-18-21/§1</li><li>forskrift/2020-06-19-1246</li></ul></dd><dt class="dateOfPublication">Kunngjort</dt><dd class="dateOfPublication">2020-07-24 16:35</dd><dt class="journalNumber">Journalnummer</dt><dd class="journalNumber">2020-1165</dd><dt class="titleShort">Korttittel</dt><dd class="titleShort">Endr. i straffegjennomføringsforskriften og forskrift om personopplysninger i kriminalomsorgen</dd><dt class="title">Tittel</dt><dd class="title">Forskrift om endring i forskrift om straffegjennomføring og forskrift om behandling av personopplysninger i kriminalomsorgen</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og beredskapsdepartementet 24. juli 2020 med hjemmel i lov 18. mai 2001 nr. 21 om gjennomføring av straff mv. (straffegjennomføringsloven) § 1 jf. delegeringsvedtak 19. juni 2020 nr. 1246.</dd><dt class="refid">RefID</dt><dd class="refid">forskrift/2020-07-24-1591</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om straffegjennomføring og forskrift om behandling av personopplysninger i kriminalomsorgen<ul class="tocSubUl"><li>I<ul class="tocSubUl"><li>§ 7-1. Formål</li><li>§ 7-2. Hvem som kan innvilges straffegjennomføring med elektronisk kontroll</li><li>§ 7-3. Betingelser for straffegjennomføring med elektronisk kontroll</li><li>§ 7-4. Krav til domfelte under straffegjennomføringen</li><li>§ 7-5. Kontroll av vilkår</li><li>§ 7-6. Permisjon</li><li>§ 7-7. Reaksjon på brudd på krav og vilkår</li><li>§ 7-8. Saksbehandlingen</li><li>§ 7-9. Informasjon til barn</li></ul></li><li>II</li><li>III</li></ul></li></ul></dd></dl></header><main class="documentBody" data-lovdata-URL="LTI/forskrift/2020-07-24-1591" id="dokument"><h1>Forskrift om endring i forskrift om straffegjennomføring og forskrift om behandling av personopplysninger i kriminalomsorgen</h1><section class="section" data-name="kapI" id="kapittel-1" data-lovdata-URL="LTI/forskrift/2020-07-24-1591/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 22. februar 2002 nr. 183 om straffegjennomføring gjøres følgende endringer:</article> <article class="defaultP" margin-top="true">§ 2-1 første ledd skal lyde:</article><article class="legalP" id="kapittel-1-ledd-2">Det delegeres myndighet til lokalt nivå til å avslå søknader etter straffegjennomføringsloven § 12 til § 16a, § 20, § 33, § 35 og § 42 for domfelte som er dømt til fengselsstraff i mer enn ti år eller som er dømt til sikring eller forvaring.</article> <article class="defaultP" margin-top="true">§ 3-8 første ledd skal lyde:</article><article class="legalP" id="kapittel-1-ledd-3">I tillegg til grunnvilkårene i straffegjennomføringsloven § 16 annet ledd og eventuelle vilkår etter straffegjennomføringsloven § 16 tredje ledd, skal domfelte pålegges å møte for kriminalomsorgen eller annen offentlig myndighet, person eller organisasjon som kriminalomsorgen anviser minimum én gang per uke.</article> <article class="defaultP" margin-top="true">§ 3-13 åttende ledd skal lyde:</article><article class="legalP" id="kapittel-1-ledd-4">Domfelte som gjennomfører straff utenfor fengsel etter straffegjennomføringsloven § 16 og § 16a skal ikke tilstås dagpenger.</article> <article class="defaultP" margin-top="true">Kapittel 7 skal lyde:</article><span class="futuretitle" id="kapittel-1-foreslåttittel-1">Kapittel 7. Straffegjennomføring med elektronisk kontroll</span><article class="futureLegalArticle" data-name="§7-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 7-1</span>. <span class="legalArticleTitle">Formål</span></span><article class="legalP" id="kapittel-1-foreslåttparagraf-1-ledd-1">Straffegjennomføring med elektronisk kontroll etter straffegjennomføringsloven § 16a er en straffegjennomføringsform utenfor fengsel, som har til hensikt å fremme domfeltes mulighet til å kunne ivareta sine sosiale og økonomiske forpliktelser under straffegjennomføringen, å bidra til en hensiktsmessig progresjon og å redusere faren for ny kriminalitet.</article></article><article class="futureLegalArticle" data-name="§7-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 7-2</span>. <span class="legalArticleTitle">Hvem som kan innvilges straffegjennomføring med elektronisk kontroll</span></span><article class="legalP" id="kapittel-1-foreslåttparagraf-2-ledd-1">Domfelte som ikke har påbegynt straffegjennomføring av ubetinget fengselsstraff på inntil seks måneder og som oppfyller vilkårene for elektronisk kontroll, kan innvilges helgjennomføring av straffen på denne måten for å unngå eventuelle negative konsekvenser av et fengselsopphold.</article><article class="legalP" id="kapittel-1-foreslåttparagraf-2-ledd-2">Domfelte som har påbegynt straffegjennomføring og som oppfyller vilkårene for elektronisk kontroll, kan overføres til delgjennomføring på denne måten inntil seks måneder av den resterende tiden frem til forventet løslatelse, som et ledd i en hensiktsmessig progresjon. En slik overføring kan ikke foretas før en tredel av den ubetingede straffen er gjennomført, med mindre domfelte er under 18 år eller er varig soningsudyktig. Med soningsudyktig menes domfelte eller innsatte som ikke er i stand til å gjennomføre straff i fengsel i etter straffegjennomføringsloven § 10 første ledd bokstav a til c eller institusjon i etter straffegjennomføringsloven § 12 av helsemessige årsaker.</article><article class="legalP" id="kapittel-1-foreslåttparagraf-2-ledd-3">Taler formålet med straffen eller sikkerhetsmessige grunner mot det, det er grunn til å anta at domfelte vil unndra seg gjennomføringen eller det ellers anses utilrådelig, skal domfelte ikke innvilges straffegjennomføring med elektronisk kontroll.</article><article class="legalP" id="kapittel-1-foreslåttparagraf-2-ledd-4">Domfelte som er dømt for seksuallovbrudd etter straffeloven kapittel 26 eller voldslovbrudd etter straffeloven § 274, § 275, § 277, § 279, § 281 til § 286 eller § 288 skal ikke innvilges straffegjennomføring med elektronisk kontroll. Domfelte som er dømt for voldslovbrudd etter straffeloven § 271 til § 273, § 278, § 280 eller § 287, eller som har fått straffen fastsatt etter straffeloven § 276 annet ledd, kan innvilges straffegjennomføring med elektronisk kontroll, med mindre forholdet er begått mot barn eller en person som vedkommende bodde eller fortsatt bor sammen med, eller domfelte er domfelt for lignende forhold tidligere. Første og annet punktum gjelder ikke domfelte som er under 18 år eller varig soningsudyktig.</article><article class="legalP" id="kapittel-1-foreslåttparagraf-2-ledd-5">Domfelte som er siktet for nye straffbare forhold eller besluttet endelig utvist fra landet, skal ikke innvilges straffegjennomføring med elektronisk kontroll med mindre det foreligger særlige grunner.</article></article><article class="futureLegalArticle" data-name="§7-3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 7-3</span>. <span class="legalArticleTitle">Betingelser for straffegjennomføring med elektronisk kontroll</span></span><article class="legalP" id="kapittel-1-foreslåttparagraf-3-ledd-1">Domfelte som skal gjennomføre straffen med elektronisk kontroll skal ha tilgang til egnet bolig med innlagt elektrisitet og mulighet for egnet telefonforbindelse. Domfelte skal godta å motta besøk av kriminalomsorgen eller andre som kriminalomsorgen bemyndiger.</article><article class="legalP" id="kapittel-1-foreslåttparagraf-3-ledd-2">Alle som er over 18 år og bor sammen med domfelte, skal ha samtykket til at domfelte innvilges straffegjennomføring med elektronisk kontroll.</article><article class="legalP" id="kapittel-1-foreslåttparagraf-3-ledd-3">Domfelte skal godta de krav og vilkår som kriminalomsorgen fastsetter for straffegjennomføringen.</article></article><article class="futureLegalArticle" data-name="§7-4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 7-4</span>. <span class="legalArticleTitle">Krav til domfelte under straffegjennomføringen</span></span><article class="legalP" id="kapittel-1-foreslåttparagraf-4-ledd-1">Domfelte skal følge den gjennomføringsplanen som er utarbeidet av kriminalomsorgen.</article><article class="legalP" id="kapittel-1-foreslåttparagraf-4-ledd-2">Domfelte skal være sysselsatt i Norge under straffegjennomføringen. Sysselsettingen skal kunne kontrolleres på en tilfredsstillende måte. Kravet til sysselsetting kan fravikes helt eller delvis dersom det er umulig å aktivisere domfelte, eller aktiviseringen må begrenses på grunn av domfeltes helsetilstand, soningsudyktighet eller funksjonshemming.</article><article class="legalP" id="kapittel-1-foreslåttparagraf-4-ledd-3">Domfelte skal møte for kriminalomsorgen eller annen offentlig myndighet, person eller organisasjon som kriminalomsorgen fastsetter, minimum én gang per uke. Kriminalomsorgen kan i gjennomføringsplanen fastsette flere møter, dersom dette vil fremme formål for straffegjennomføring med elektronisk kontroll etter § 7-1.</article><article class="legalP" id="kapittel-1-foreslåttparagraf-4-ledd-4">Domfelte skal være rusfri under hele straffegjennomføringen. Kontroll for å avdekke bruk av rusmidler kan gjennomføres etter straffegjennomføringsloven § 29 jf. forskriften § 3-26 og straffegjennomføringsloven § 16 jf. § 56.</article></article><article class="futureLegalArticle" data-name="§7-5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 7-5</span>. <span class="legalArticleTitle">Kontroll av vilkår</span></span><article class="legalP" id="kapittel-1-foreslåttparagraf-5-ledd-1">Kriminalomsorgen skal kontrollere at de fastsatte vilkårene overholdes og at gjennomføringsplanen følges.</article><article class="legalP" id="kapittel-1-foreslåttparagraf-5-ledd-2">Kriminalomsorgen kan foreta uanmeldte kontrollbesøk i hjemmet og på sysselsettingsplassen for å kontrollere at vilkårene for straffegjennomføring med elektronisk kontroll overholdes.</article><article class="legalP" id="kapittel-1-foreslåttparagraf-5-ledd-3">Dersom kontroll med radiofrekvensteknologi ikke er tilstrekkelig for å kontrollere at vilkårene for straffegjennomføring med elektronisk kontroll overholdes, kan kriminalomsorgen i tillegg beslutte bruk av<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-5-ledd-3-punkt-1"><article class="legalP" id="kapittel-1-foreslåttparagraf-5-ledd-3-punkt-1-ledd-1">sporingsteknologi,</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-5-ledd-3-punkt-2"><article class="legalP" id="kapittel-1-foreslåttparagraf-5-ledd-3-punkt-2-ledd-1">videosamtale,</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-5-ledd-3-punkt-3"><article class="legalP" id="kapittel-1-foreslåttparagraf-5-ledd-3-punkt-3-ledd-1">fjernalkoholtesting, og</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-5-ledd-3-punkt-4"><article class="legalP" id="kapittel-1-foreslåttparagraf-5-ledd-3-punkt-4-ledd-1">biometri, herunder fingeravtrykk og ansiktsgjenkjenning.</article></article></li></ul></article><article class="legalP" id="kapittel-1-foreslåttparagraf-5-ledd-4">Brukes sporingsteknologi, skal kriminalomsorgen benytte situasjonsbestemt sporing. Med situasjonsbestemt sporing menes sporing som aktiveres når domfelte bryter vilkårene som er satt etter straffegjennomføringsloven § 16 tredje ledd bokstav d og e. Dersom domfelte bryter disse vilkårene, kan kriminalomsorgen foreta kontinuerlig sporing av den domfeltes geografiske posisjon.</article><article class="legalP" id="kapittel-1-foreslåttparagraf-5-ledd-5">Videosamtale kan brukes til å identifisere domfelte og kontrollere at vilkårene som er satt etter straffegjennomføringsloven § 16 tredje ledd bokstav d og e blir oppfylt. Videosamtale kan også brukes som et alternativ til kontrollbesøk etter annet ledd og oppmøte etter § 7-4 tredje ledd.</article><article class="legalP" id="kapittel-1-foreslåttparagraf-5-ledd-6">Fingeravtrykk kan brukes til å bekrefte at domfelte er i boligen. Ansiktsgjenkjenning kan brukes til å bekrefte rett person ved bruk av fjernalkoholtesting ved utåndingsprøve.</article><article class="legalP" id="kapittel-1-foreslåttparagraf-5-ledd-7">For å kontrollere om domfelte bruker alkohol, kan fjernalkoholtest foretas på ethvert tidspunkt under straffegjennomføringen med elektronisk kontroll, jf. § 7-4 fjerde ledd.</article><article class="legalP" id="kapittel-1-foreslåttparagraf-5-ledd-8">Før teknologien tas i bruk, skal kriminalomsorgen informere domfelte om hvilken digitale teknologi som vil bli brukt i den domfeltes tilfelle, hvilke personopplysninger som vil bli behandlet som følge av bruken, og hvilke konsekvenser brudd som avdekkes kan medføre.</article><article class="legalP" id="kapittel-1-foreslåttparagraf-5-ledd-9">Kontrollen skal tilpasses risikoen den enkelte domfelte vil utgjøre, og ikke være strengere eller mer omfattende enn det som er nødvendig for å ivareta formålet. Kontrolltiltakene skal vurderes fortløpende, og eventuelt justeres.</article></article><article class="futureLegalArticle" data-name="§7-6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 7-6</span>. <span class="legalArticleTitle">Permisjon</span></span><article class="legalP" id="kapittel-1-foreslåttparagraf-6-ledd-1">Domfelte skal oppholde seg i hjemmet under hele straffegjennomføringen, men kan bevege seg ut når formålet er sysselsetting eller oppmøte for kriminalomsorgen eller annen offentlig myndighet, person eller organisasjon som kriminalomsorgen anviser.</article><article class="legalP" id="kapittel-1-foreslåttparagraf-6-ledd-2">Dersom sikkerhetsmessige grunner ikke taler mot det, kan kriminalomsorgen gi domfelte permisjon for kortere tid når det anses formålstjenlig. Domfelte som overføres til delgjennomføring med elektronisk kontroll, kan etter en individuell vurdering innvilges en permisjonskvote etter forskriften § 3-30 annet ledd.</article></article><article class="futureLegalArticle" data-name="§7-7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 7-7</span>. <span class="legalArticleTitle">Reaksjon på brudd på krav og vilkår</span></span><article class="legalP" id="kapittel-1-foreslåttparagraf-7-ledd-1">Brytes kravene og vilkårene som kriminalomsorgen har satt for straffegjennomføringen, kan kriminalomsorgen beslutte at domfelte skal overføres til fengsel eller gi skriftlig irettesettelse etter straffegjennomføringsloven § 14 syvende ledd og § 40 tredje ledd.</article><article class="legalP" id="kapittel-1-foreslåttparagraf-7-ledd-2">I valg av reaksjon skal det legges vekt på hvor alvorlig bruddet er og omstendighetene rundt bruddet.</article></article><article class="futureLegalArticle" data-name="§7-8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 7-8</span>. <span class="legalArticleTitle">Saksbehandlingen</span></span><article class="legalP" id="kapittel-1-foreslåttparagraf-8-ledd-1">Kriminalomsorgen skal informere domfelte om muligheten for å søke om straffegjennomføring med elektronisk kontroll. Domfelte som ikke har påbegynt straffegjennomføring, skal sende en søknad innen tre uker etter å ha mottatt informasjonsskriv fra kriminalomsorgen.</article><article class="legalP" id="kapittel-1-foreslåttparagraf-8-ledd-2">Gjelder saken delgjennomføring, skal kriminalomsorgen legge til rette for at domfelte kan søke om straffegjennomføring med elektronisk kontroll i god tid, slik at gjennomføringen kan iverksettes så nær opp til seks måneder før forventet løslatelse som mulig.</article></article><article class="futureLegalArticle" data-name="§7-9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 7-9</span>. <span class="legalArticleTitle">Informasjon til barn</span></span><article class="legalP" id="kapittel-1-foreslåttparagraf-9-ledd-1">Kriminalomsorgen skal gi barn som berøres av en beslutning om straffegjennomføring med elektronisk kontroll informasjon om straffegjennomføringen, og mulighet til å uttale seg før beslutningen tas. Barnelova § 31 gjelder tilsvarende.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2020-07-24-1591/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I forskrift 20. september 2013 nr. 1099 om behandling av personopplysninger i kriminalomsorgen gjøres følgende endringer:</article> <article class="defaultP" margin-top="true">§ 2 første ledd bokstav j og ny bokstav k skal lyde:<ul class="defaultList"><li data-li-identifier="j)" data-name="j)"><article class="listArticle" id="kapittel-2-ledd-1-punkt-1"><article class="legalP" id="kapittel-2-ledd-1-punkt-1-ledd-1">opplysninger om domfeltes geografiske posisjon og bevegelse</article></article></li><li data-li-identifier="k)" data-name="k)"><article class="listArticle" id="kapittel-2-ledd-1-punkt-2"><article class="legalP" id="kapittel-2-ledd-1-punkt-2-ledd-1">domfeltes biometri, herunder fingeravtrykk og ansiktssignalement</article></article></li></ul></article> <article class="defaultP" margin-top="true">Nåværende bokstav j blir ny bokstav l.</article></section><section class="section" data-name="kapIII" id="kapittel-3" data-lovdata-URL="LTI/forskrift/2020-07-24-1591/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">Forskriften trer i kraft straks, med unntak av endringene i forskrift 22. februar 2002 nr. 183 om straffegjennomføring § 7-5, som trer i kraft 1. september 2020.</article></section></main></body></html>