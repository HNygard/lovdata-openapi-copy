<!DOCTYPE html><html lang="no"><head><title>Forskrift til lov om statlig garantiordning for lån til små og mellomstore bedrifter</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-03-27-490</dd><dt class="dokid">DokumentID</dt><dd class="dokid">LTI/forskrift/2020-03-27-490</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="subunit">Etat</dt><dd class="subunit"><ul><li>Finansmarkedsavd.</li></ul></dd><dt class="dateInForce">I kraft fra</dt><dd class="dateInForce">2020-03-27</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2020-03-27-14/§3</li><li>lov/2020-03-27-14/§4</li><li>lov/2020-03-27-14/§5</li><li>lov/2020-03-27-14/§6</li><li>lov/2020-03-27-14/§7</li><li>lov/2020-03-27-14/§8</li><li>lov/2020-03-27-14/§10</li></ul></dd><dt class="dateOfPublication">Kunngjort</dt><dd class="dateOfPublication">2020-03-27 18:20</dd><dt class="journalNumber">Journalnummer</dt><dd class="journalNumber">2020-0425</dd><dt class="titleShort">Korttittel</dt><dd class="titleShort">Forskrift til lov om statlig garantiordning for lån til små og mellomstore bedrifter</dd><dt class="title">Tittel</dt><dd class="title">Forskrift til lov om statlig garantiordning for lån til små og mellomstore bedrifter</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 27. mars 2020 med hjemmel i lov 27. mars 2020 nr. 14 om statlig garantiordning for lån til små og mellomstore bedrifter § 3, § 4, § 5, § 6, § 7, § 8 og § 10.</dd><dt class="refid">RefID</dt><dd class="refid">forskrift/2020-03-27-490</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift til lov om statlig garantiordning for lån til små og mellomstore bedrifter<ul class="tocSubUl"><li>Kapittel 1. Formål, virkeområde og varighet<ul class="tocSubUl"><li>§ 1. Formål</li><li>§ 2. Virkeområde og varighet</li></ul></li><li>Kapittel 2. Bedrifter som kan motta garanterte lån<ul class="tocSubUl"><li>§ 3. Små og mellomstore bedrifter</li><li>§ 4. Vilkår om akutt likviditetsmangel og lønnsomhet</li><li>§ 5. Utelukkelse av bedrifter som har vært i økonomiske vanskeligheter</li></ul></li><li>Kapittel 3. Statlig garanti<ul class="tocSubUl"><li>§ 6. Garantirammen</li><li>§ 7. Fordeling av rammen mellom finansforetak</li><li>§ 8. Hva garantien dekker</li><li>§ 9. Forholdet til andre støtteordninger. Kumulering av støtte</li></ul></li><li>Kapittel 4. Lån som kvalifiserer for garanti<ul class="tocSubUl"><li>§ 10. Lånetyper, sikkerhet, bruk av lånet mv.</li><li>§ 11. Forbud mot bruk av lån under ordningen til førtidig innfrielse av eksisterende gjeld</li><li>§ 12. Størrelsen på lånet</li><li>§ 13. Lån fra flere finansforetak til samme bedrift</li><li>§ 14. Lånebetingelser og beregning av garantiens verdi</li><li>§ 15. Løpetid. Garantiens varighet</li></ul></li><li>Kapittel 5. Vederlag<ul class="tocSubUl"><li>§ 16. Garantiprovisjon som betales av låntaker</li><li>§ 17. Garantiavgift som betales av finansforetaket</li></ul></li><li>Kapittel 6. Administrasjon, rapportering, oppfølging og utbetaling<ul class="tocSubUl"><li>§ 18. Administrasjon</li><li>§ 19. Dokumentasjonskrav</li><li>§ 20. Innmelding av innvilgede lån</li><li>§ 21. Utbetaling av garantibeløp ved mislighold</li><li>§ 22. Inndrivelse av lån</li><li>§ 23. Rapportering til GIEK</li><li>§ 24. Rapportering til registeret for offentlig støtte</li><li>§ 25. Kontroll med etterlevelse</li></ul></li><li>Kapittel 7. Ikrafttredelse og overgangsregler<ul class="tocSubUl"><li>§ 26. Ikrafttredelse</li></ul></li><li>Vedlegg 1: Definisjonen av små og mellomstore bedrifter, forskriften § 3 annet ledd</li><li>Vedlegg 2: Finansforetakenes andel av garantirammen, jf. forskriften § 7 første ledd</li></ul></li></ul></dd></dl></header><main class="documentBody" data-lovdata-URL="LTI/forskrift/2020-03-27-490" id="dokument"><h1>Forskrift til lov om statlig garantiordning for lån til små og mellomstore bedrifter</h1><section class="section" data-name="kap1" id="kapittel-1" data-lovdata-URL="LTI/forskrift/2020-03-27-490/KAPITTEL_1"><h2>Kapittel 1. Formål, virkeområde og varighet</h2><article class="legalArticle" data-lovdata-URL="LTI/forskrift/2020-03-27-490/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriftens formål er å utfylle lov om statlig garantiordning for lån til små og mellomstore bedrifter. Garantiene under ordningen skal tilfredsstille vilkår for lovlig statsstøtte etter EU-kommisjonens midlertidige rammeverk for statsstøttetiltak for å støtte økonomien under utbruddet av Covid-19. Garantiene skal også tilfredsstille vilkår for å kvalifisere som kredittbeskyttelse etter kapitalkravsforordningen, slik at finansforetakene kan behandle den garanterte delen av lån under ordningen som engasjement med staten.</article></article><article class="legalArticle" data-lovdata-URL="LTI/forskrift/2020-03-27-490/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde og varighet</span></h3><article class="legalP" id="kapittel-1-paragraf-2-ledd-1">Forskriften gjelder finansforetak og bedrifter som er omfattet av lov om statlig garantiordning for lån til små og mellomstore bedrifter.</article><article class="legalP" id="kapittel-1-paragraf-2-ledd-2">Garantien gjelder for lån innvilget av finansforetak før 1. juni 2020.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2020-03-27-490/KAPITTEL_2"><h2>Kapittel 2. Bedrifter som kan motta garanterte lån</h2><article class="legalArticle" data-lovdata-URL="LTI/forskrift/2020-03-27-490/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Små og mellomstore bedrifter</span></h3><article class="legalP" id="kapittel-2-paragraf-1-ledd-1">Med små og mellomstore bedrifter som nevnt i loven § 3 første ledd menes virksomheter som har rett eller plikt til registrering i Foretaksregisteret og som på konsolidert nivå:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">sysselsetter færre enn 250 personer, og</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">har en årsomsetning som ikke overstiger 50 millioner euro, eller</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">har en samlet balanse som ikke overstiger 43 millioner euro.</article></article></li></ul></article><article class="legalP" id="kapittel-2-paragraf-1-ledd-2">Ved beregning av beløpsgrensene i første ledd skal den gjennomsnittlige valutakursen i 2019 legges til grunn, det vil si 9,8511 kroner per euro. Vilkårene i første ledd utfylles og suppleres for øvrig av bestemmelser i Vedlegg 1 til denne forskrift.</article></article><article class="legalArticle" data-lovdata-URL="LTI/forskrift/2020-03-27-490/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Vilkår om akutt likviditetsmangel og lønnsomhet</span></h3><article class="legalP" id="kapittel-2-paragraf-2-ledd-1">Dersom et finansforetak innvilger lån til en bedrift under garantiordningen, er vilkåret i loven § 3 første ledd om akutt likviditetsmangel oppfylt når finansforetaket har vurdert det som sannsynlig at:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">bedriften ellers ikke hadde hatt tilgang til lån fra finansforetak til dekning av utgifter og investeringer som er nødvendige for å sikre videre drift i lånets løpetid, og</article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">hovedårsaken til likviditetsmangelen er direkte eller indirekte virkninger av Covid-19-utbruddet.</article></article></li></ul></article><article class="legalP" id="kapittel-2-paragraf-2-ledd-2">Dersom et finansforetak innvilger lån til en bedrift under garantiordningen, er vilkåret om at bedriften forventes å være lønnsom under normale markedsforhold, oppfylt.</article></article><article class="legalArticle" data-lovdata-URL="LTI/forskrift/2020-03-27-490/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Utelukkelse av bedrifter som har vært i økonomiske vanskeligheter</span></h3><article class="legalP" id="kapittel-2-paragraf-3-ledd-1">Ordningen gjelder ikke lån til bedrifter som var i økonomiske vanskeligheter 31. desember 2019. Med bedrifter som er i økonomiske vanskeligheter, menes foretak der minst én av følgende hendelser har inntruffet:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">for foretak med begrenset ansvar er mer enn halve aksjekapitalen eller tilsvarende tapt på grunn av akkumulerte tap,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">for foretak der minst én deltaker har ubegrenset ansvar for foretaksgjelden, er mer enn halvparten av den bokførte kapitalen tapt som følge av akkumulerte tap,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">foretaket er konkurs etter konkursloven eller foretaket oppfyller vilkårene for å bli begjært konkurs av dets kreditorer, eller</article></article></li><li data-li-identifier="d)" data-name="d)"><article class="listArticle" id="kapittel-2-paragraf-3-ledd-1-punkt-4"><article class="legalP" id="kapittel-2-paragraf-3-ledd-1-punkt-4-ledd-1">foretaket har mottatt krisestøtte og ikke ennå tilbakebetalt lånet eller innfridd garantien, eller foretaket har mottatt omstruktureringsstøtte og er fremdeles underlagt en omstruktureringsplan.</article></article></li></ul></article><article class="legalP" id="kapittel-2-paragraf-3-ledd-2">Foretak som er nevnt i § 3 første ledd og som har eksistert i mindre enn tre år, anses ikke å være i økonomiske vanskeligheter selv om hendelsene som nevnt i første ledd bokstav a og b har inntruffet.</article><article class="legalP" id="kapittel-2-paragraf-3-ledd-3">Med begrepene krisestøtte og omstruktureringsstøtte i første ledd menes statsstøtte tildelt i medhold av krise- og omstruktureringsretningslinjer, fastsatt av EFTAs Overvåkningsorgan (ESA) 10. september 2014.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2020-03-27-490/KAPITTEL_3"><h2>Kapittel 3. Statlig garanti</h2><article class="legalArticle" data-lovdata-URL="LTI/forskrift/2020-03-27-490/§6" data-name="§6" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Garantirammen</span></h3><article class="legalP" id="kapittel-3-paragraf-1-ledd-1">Garantiordningens samlede ramme er 50 milliarder kroner.</article></article><article class="legalArticle" data-lovdata-URL="LTI/forskrift/2020-03-27-490/§7" data-name="§7" id="kapittel-3-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Fordeling av rammen mellom finansforetak</span></h3><article class="legalP" id="kapittel-3-paragraf-2-ledd-1">Det enkelte finansforetaks andel av garantiordningens samlede ramme er fastsatt i Vedlegg 2 til denne forskrift.</article><article class="legalP" id="kapittel-3-paragraf-2-ledd-2">Andelene nevnt i første ledd er fastsatt lik gjennomsnittet av det enkelte finansforetaks markedsandeler ved utgangen av 2019 i følgende to markeder:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-2-ledd-2-punkt-1"><article class="legalP" id="kapittel-3-paragraf-2-ledd-2-punkt-1-ledd-1">markedet for lån til bedrifter i Norge som nevnt i § 3 første ledd, der lån til bedrifter innen næringseiendom er holdt utenfor, og</article></article></li><li data-li-identifier="b)" data-name="b)"><article class="listArticle" id="kapittel-3-paragraf-2-ledd-2-punkt-2"><article class="legalP" id="kapittel-3-paragraf-2-ledd-2-punkt-2-ledd-1">markedet for lån til alle bedrifter i Norge.</article></article></li></ul></article><article class="legalP" id="kapittel-3-paragraf-2-ledd-3">Annet ledd bokstav a legger ingen begrensninger på mulighetene for bedrifter innen næringseiendom til å motta garanterte lån under garantiordningen.</article><article class="legalP" id="kapittel-3-paragraf-2-ledd-4">Det enkelte finansforetak kan benytte inntil 70 prosent av sin andel som nevnt i første ledd frem til og med 22. april 2020. Finansforetaket må melde inn innvilgede lån innen utløpet av denne dato i henhold til § 20. Etter at departementet har fastsatt de enkelte andelene på nytt etter femte ledd, kan det enkelte finansforetak benytte hele sin andel, med mindre departementet fastsetter noe annet. I perioden fra utløpet av 22. april 2020 til departementet har fastsatt andelene på nytt, kan det ikke innvilges lån under ordningen.</article><article class="legalP" id="kapittel-3-paragraf-2-ledd-5">På grunnlag av en oversikt over hvor mye det enkelte finansforetak har brukt av sin andel av garantirammen ved utløpet av 22. april 2020, skal departementet så snart som mulig fastsette andelene som nevnt i første ledd på nytt.</article><article class="legalP" id="kapittel-3-paragraf-2-ledd-6">Departementet kan også ellers treffe vedtak om omfordeling av garantirammen, herunder hvis departementet blir kjent med at finansforetak ikke har ønske om eller evne til å benytte sin andel. Ubenyttede andeler av garantirammen kan fordeles mellom øvrige finansforetak på samme måte som etter femte ledd, eller mellom et utvalg finansforetak som har særlig behov for eller evne til å benytte en større andel av garantirammen. Før departementet treffer vedtak etter dette ledd, skal berørte finansforetak og Finans Norge gis anledning til å uttale seg.</article></article><article class="legalArticle" data-lovdata-URL="LTI/forskrift/2020-03-27-490/§8" data-name="§8" id="kapittel-3-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Hva garantien dekker</span></h3><article class="legalP" id="kapittel-3-paragraf-3-ledd-1">Dekningen av 90 prosent av finansforetakets tap pro rata på hvert lån som nevnt i loven § 4 første ledd første punktum, gjelder tap av hovedstol og renter og tap knyttet til omkostninger. Dekningen er begrenset til det maksimale garantibeløpet som er meldt inn etter § 20, dog redusert forholdsmessig etter nedbetaling i samsvar med loven § 4 første ledd annet punktum.</article><article class="legalP" id="kapittel-3-paragraf-3-ledd-2">Garantien dekker ikke forfalte, ikke betalte renter utover 90 dager eller renter som påløper etter at det er åpnet gjeldsforhandlinger eller konkurs hos låntaker.</article></article><article class="legalArticle" data-lovdata-URL="LTI/forskrift/2020-03-27-490/§9" data-name="§9" id="kapittel-3-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Forholdet til andre støtteordninger. Kumulering av støtte</span></h3><article class="legalP" id="kapittel-3-paragraf-4-ledd-1">Bedrifter som søker om lån under ordningen, skal opplyse finansforetaket om bedriften tidligere har blitt tildelt statsstøtte i medhold av andre støtteordninger eller enkelttildelinger notifisert til og godkjent av EFTAs Overvåkningsorgan (ESA), eller i medhold av Kommisjonsforordning (EU) nr. 651/2014 (gruppeunntaksforordningen). Lånesøker skal i tilfelle fremlegge dokumentasjon for støttetildelingen.</article><article class="legalP" id="kapittel-3-paragraf-4-ledd-2">Har lånesøker mottatt støtte som nevnt i første ledd, skal finansforetaket vurdere om, og i tilfelle opp til hvilket beløp, lånesøker i tillegg kan få et garantert lån. Ved vurderingen skal finansforetaket ta utgangspunkt i den aktuelle støtteordningen, enkelttildelingen, eller gruppeunntaksforordningen artikkel 8.</article><article class="legalP" id="kapittel-3-paragraf-4-ledd-3">Før innvilgelse av lån under ordningen skal finansforetaket informere om at opptak av garantert lån kan ha betydning for lånesøkers tilgang til andre støtteordninger som skal dekke samme formål eller kostnader.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2020-03-27-490/KAPITTEL_4"><h2>Kapittel 4. Lån som kvalifiserer for garanti</h2><article class="legalArticle" data-lovdata-URL="LTI/forskrift/2020-03-27-490/§10" data-name="§10" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Lånetyper, sikkerhet, bruk av lånet mv.</span></h3><article class="legalP" id="kapittel-4-paragraf-1-ledd-1">Med lån menes kredittavtale etter finansavtaleloven.</article><article class="legalP" id="kapittel-4-paragraf-1-ledd-2">Lån i form av nedbetalingslån og kassakreditt kan kvalifisere for garanti under ordningen. Lånet kan være sikret eller usikret.</article><article class="legalP" id="kapittel-4-paragraf-1-ledd-3">Nedbetalingslån under ordningen kan gis med avdragsfrihet i opptil 12 måneder.</article><article class="legalP" id="kapittel-4-paragraf-1-ledd-4">Formålet med lån under ordningen kan bare være dekning av driftsutgifter eller finansiering av investeringer. Driftsutgifter kan omfatte alle løpende utgifter, herunder utgifter til betjening av eksisterende gjeld. Dersom formålet med lånet er finansiering av investeringer, skal finansforetaket innhente og vurdere informasjon fra lånesøker som dokumenterer at investeringene er nødvendige for å sikre videre drift i lånets løpetid.</article></article><article class="legalArticle" data-lovdata-URL="LTI/forskrift/2020-03-27-490/§11" data-name="§11" id="kapittel-4-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Forbud mot bruk av lån under ordningen til førtidig innfrielse av eksisterende gjeld</span></h3><article class="legalP" id="kapittel-4-paragraf-2-ledd-1">Finansforetaket skal sikre at lån under ordningen ikke benyttes til førtidig innfrielse eller nedregulering av eksisterende gjeld til finansforetaket. Lån under ordningen skal heller ikke på annen måte føre til at finansforetakets eksisterende kredittrisiko overføres til staten. Finansforetaket skal innhente erklæring fra låntaker om at lån under ordningen ikke skal benyttes til førtidig innfrielse eller nedregulering av eksisterende gjeld til andre finansforetak.</article><article class="legalP" id="kapittel-4-paragraf-2-ledd-2">Dersom en låntaker anmoder et finansforetak om førtidig innfrielse eller nedregulering av eksisterende gjeld, skal dette finansforetaket innhente erklæring fra låntakeren om at innfrielsen eller nedreguleringen ikke skal finansieres ved nytt låneopptak fra andre finansforetak under denne ordningen.</article></article><article class="legalArticle" data-lovdata-URL="LTI/forskrift/2020-03-27-490/§12" data-name="§12" id="kapittel-4-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Størrelsen på lånet</span></h3><article class="legalP" id="kapittel-4-paragraf-3-ledd-1">Med sosiale avgifter i loven § 5 første ledd bokstav a menes arbeidsgiveravgift, innbetaling i pensjonsordning og lignende for de ansatte i bedriften. Med kostnader til innleid personell menes lønnskostnader og sosiale avgifter relatert til eventuelt innleid eller engasjert personell. Ved beregning av maksimalt lånebeløp etter loven § 5 første ledd bokstav a, kan godkjent regnskap for 2018 benyttes dersom godkjent regnskap for 2019 ikke foreligger på søknadstidspunktet.</article><article class="legalP" id="kapittel-4-paragraf-3-ledd-2">Likviditetsplanen som nevnt i loven § 5 annet ledd første punktum, skal utarbeides av lånesøker og omfatte likviditetsbehovet knyttet både til drift og investeringer, jf. denne forskrift § 10 fjerde ledd. Finansforetaket kan i tilfelle innvilge et lån som ikke utgjør mer enn det laveste av behovet etter likviditetsplanen og grensen nevnt i loven § 5 første ledd bokstav b.</article><article class="legalP" id="kapittel-4-paragraf-3-ledd-3">Maksimale lånebeløp etter loven § 5 første ledd bokstav a og b og annet ledd skal beregnes på konsolidert nivå.</article></article><article class="legalArticle" data-lovdata-URL="LTI/forskrift/2020-03-27-490/§13" data-name="§13" id="kapittel-4-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Lån fra flere finansforetak til samme bedrift</span></h3><article class="legalP" id="kapittel-4-paragraf-4-ledd-1">Når et finansforetak mottar søknad om lån under ordningen, skal finansforetaket be lånesøkeren om informasjon om eventuelle lån som lånesøkeren har fått innvilget under denne ordningen fra andre finansforetak, jf. loven § 5 annet ledd annet punktum. Dersom finansforetaket etter dette blir kjent med at lånesøkeren har fått innvilget garantert lån fra andre finansforetak, skal finansforetaket påse at loven § 5 annet ledd annet punktum overholdes ved eventuell innvilgelse av nytt lån under ordningen.</article></article><article class="legalArticle" data-lovdata-URL="LTI/forskrift/2020-03-27-490/§14" data-name="§14" id="kapittel-4-paragraf-5"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Lånebetingelser og beregning av garantiens verdi</span></h3><article class="legalP" id="kapittel-4-paragraf-5-ledd-1">Finansforetaket skal for hvert lån tallfeste verdien av den statlige garantien i form av lavere kapitalkostnader, lavere forventet tap og andre fordeler på finansforetakets hånd.</article><article class="legalP" id="kapittel-4-paragraf-5-ledd-2">Finansforetaket skal for hvert lån tallfeste verdien for låntaker av redusert rente, og eventuelt også verdien av lempeligere sikkerhetskrav eller tilpasninger av andre betingelser.</article><article class="legalP" id="kapittel-4-paragraf-5-ledd-3">Ved beregningen i annet ledd skal finansforetaket ta utgangspunkt i hva betingelsene ville vært på et tilsvarende lån gitt på samme tidspunkt til samme låntaker, uten statlig garanti.</article><article class="legalP" id="kapittel-4-paragraf-5-ledd-4">Dersom verdien i første ledd fratrukket garantiavgiften overstiger verdien i annet ledd, skal garantiavgiften som skal betales av finansforetaket, økes med et beløp tilsvarende to ganger differansen, jf. § 17.</article></article><article class="legalArticle" data-lovdata-URL="LTI/forskrift/2020-03-27-490/§15" data-name="§15" id="kapittel-4-paragraf-6"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Løpetid. Garantiens varighet</span></h3><article class="legalP" id="kapittel-4-paragraf-6-ledd-1">Garanterte lån skal ha en løpetid på maksimalt tre år fra utbetaling. Lån som innvilges med en kortere løpetid enn tre år kan forlenges inntil maksimalt tre år, inkludert opprinnelig avtalt løpetid.</article><article class="legalP" id="kapittel-4-paragraf-6-ledd-2">Garantien gjelder fra lånet blir utbetalt og gjennom hele lånets løpetid.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2020-03-27-490/KAPITTEL_5"><h2>Kapittel 5. Vederlag</h2><article class="legalArticle" data-lovdata-URL="LTI/forskrift/2020-03-27-490/§16" data-name="§16" id="kapittel-5-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Garantiprovisjon som betales av låntaker</span></h3><article class="legalP" id="kapittel-5-paragraf-1-ledd-1">Finansforetaket skal på vegne av staten kreve en årlig garantiprovisjon fra låntaker. Finansforetaket skal betale garantiprovisjonen videre til staten så snart lånet er utbetalt, og deretter årlig for lån som har lengre løpetid enn 1 år.</article><article class="legalP" id="kapittel-5-paragraf-1-ledd-2">For lån som innvilges med løpetid inntil 1 år, skal garantiprovisjonen utgjøre 0,25 prosent av den delen av lånebeløpet som er garantert under ordningen.</article><article class="legalP" id="kapittel-5-paragraf-1-ledd-3">For lån som innvilges med lengre løpetid enn 1 år, skal garantiprovisjonen utgjøre 0,5 prosent av den delen av lånebeløpet som er garantert under ordningen.</article><article class="legalP" id="kapittel-5-paragraf-1-ledd-4">For lån som innvilges med løpetid inntil 1 år med opsjon for forlengelse inntil tre år, skal garantiprovisjonen utgjøre 0,5 prosent av den delen av lånebeløpet som er garantert under ordningen fra og med det tidspunkt lånet innvilges.</article><article class="legalP" id="kapittel-5-paragraf-1-ledd-5">Finansforetaket skal angi garantiprovisjonen i tilbudsbrevet til lånesøker.</article></article><article class="legalArticle" data-lovdata-URL="LTI/forskrift/2020-03-27-490/§17" data-name="§17" id="kapittel-5-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Garantiavgift som betales av finansforetaket</span></h3><article class="legalP" id="kapittel-5-paragraf-2-ledd-1">Finansforetaket skal betale en årlig garantiavgift for hvert lån under ordningen. Finansforetaket skal innbetale avgiften til staten sammen med garantiprovisjonen for samme lån.</article><article class="legalP" id="kapittel-5-paragraf-2-ledd-2">Garantiavgiften skal utgjøre 0,1 prosent av den delen av lånebeløpet som er garantert under ordningen.</article><article class="legalP" id="kapittel-5-paragraf-2-ledd-3">Når garantiavgiften skal økes i henhold til § 14 fjerde ledd, skal finansforetaket overføre halvparten av økningen til staten og den andre halvparten til låntakeren.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2020-03-27-490/KAPITTEL_6"><h2>Kapittel 6. Administrasjon, rapportering, oppfølging og utbetaling</h2><article class="legalArticle" data-lovdata-URL="LTI/forskrift/2020-03-27-490/§18" data-name="§18" id="kapittel-6-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Administrasjon</span></h3><article class="legalP" id="kapittel-6-paragraf-1-ledd-1">Finansforetakene skal på vegne av staten administrere garantiordningen gjennom å kontrollere at vilkårene i loven og forskriften er oppfylt før det innvilges garanterte lån.</article><article class="legalP" id="kapittel-6-paragraf-1-ledd-2">GIEK har ansvar for å motta finansforetakenes innrapporteringer etter loven og forskriften, og foretar utbetaling av garantibeløp etter § 21.</article></article><article class="legalArticle" data-lovdata-URL="LTI/forskrift/2020-03-27-490/§19" data-name="§19" id="kapittel-6-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Dokumentasjonskrav</span></h3><article class="legalP" id="kapittel-6-paragraf-2-ledd-1">Finansforetaket skal dokumentere at lån som innvilges med garanti under ordningen oppfyller vilkårene i loven og forskriften. Finansforetaket skal oppbevare dokumentasjon i ti år, og skal på forespørsel fra departementet eller GIEK legge frem dokumentasjonen uten ugrunnet opphold.</article><article class="legalP" id="kapittel-6-paragraf-2-ledd-2">Dokumentasjonen skal inneholde all informasjon som er nødvendig for å etterprøve at vilkårene i loven og forskriften er oppfylt.</article><article class="legalP" id="kapittel-6-paragraf-2-ledd-3">Dokumentasjonen skal inkludere en erklæring fra låntaker om at vilkår i loven og forskriften som retter seg mot låntaker, blir fulgt. Finansforetaket skal beskrive vilkårene for låntaker.</article><article class="legalP" id="kapittel-6-paragraf-2-ledd-4">Finansforetaket skal i dokumentasjonen sammenligne sin forventede inntekt på hvert garanterte lån med den forventede inntekten på et tilsvarende, ikke-garantert lån gitt på samme tidspunkt til en tilsvarende låntaker. Finansforetaket skal minst anslå forventet tap på begge lån og markedsrenten på det ikke-garanterte lånet.</article></article><article class="legalArticle" data-lovdata-URL="LTI/forskrift/2020-03-27-490/§20" data-name="§20" id="kapittel-6-paragraf-3"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Innmelding av innvilgede lån</span></h3><article class="legalP" id="kapittel-6-paragraf-3-ledd-1">Finansforetaket skal hver uke sende melding til GIEK med oversikt over hvor mye av garantirammen som er disponert, i det format GIEK bestemmer.</article><article class="legalP" id="kapittel-6-paragraf-3-ledd-2">GIEK skal oppbevare og sammenstille informasjon om innmeldte lån, og herunder holde oppdatert en oversikt over hvor mye av garantirammen som er disponert, og hvor mye finansforetakene har disponert av sine andeler. GIEK skal på anmodning fra departementet legge frem informasjon om bruken av ordningen, herunder en oversikt som nevnt i § 7 over hvor mye det enkelte finansforetak har brukt av sin andel av garantirammen.</article></article><article class="legalArticle" data-lovdata-URL="LTI/forskrift/2020-03-27-490/§21" data-name="§21" id="kapittel-6-paragraf-4"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Utbetaling av garantibeløp ved mislighold</span></h3><article class="legalP" id="kapittel-6-paragraf-4-ledd-1">GIEK foretar utbetaling av garantibeløpet etter anmodning fra finansforetaket med dokumentasjon på at lånet anses misligholdt etter CRR/CRD IV-forskriften.</article><article class="legalP" id="kapittel-6-paragraf-4-ledd-2">Anmodning nevnt i første ledd skal inneholde:<ul class="defaultList"><li data-li-identifier="a)" data-name="a)"><article class="listArticle" id="kapittel-6-paragraf-4-ledd-2-punkt-1"><article class="legalP" id="kapittel-6-paragraf-4-ledd-2-punkt-1-ledd-1">kopi av låneavtalen,</article></article></li><li data-li-identifier="b)" data-name="b)"><article class="listArticle" id="kapittel-6-paragraf-4-ledd-2-punkt-2"><article class="legalP" id="kapittel-6-paragraf-4-ledd-2-punkt-2-ledd-1">dokumentasjon som viser at bedriften oppfylte vilkårene for å få innvilget lån på innvilgelsestidspunktet,</article></article></li><li data-li-identifier="c)" data-name="c)"><article class="listArticle" id="kapittel-6-paragraf-4-ledd-2-punkt-3"><article class="legalP" id="kapittel-6-paragraf-4-ledd-2-punkt-3-ledd-1">kontoutskrifter for lånet,</article></article></li><li data-li-identifier="d)" data-name="d)"><article class="listArticle" id="kapittel-6-paragraf-4-ledd-2-punkt-4"><article class="legalP" id="kapittel-6-paragraf-4-ledd-2-punkt-4-ledd-1">oversikt over finansforetakets samlede engasjement med låntaker,</article></article></li><li data-li-identifier="e)" data-name="e)"><article class="listArticle" id="kapittel-6-paragraf-4-ledd-2-punkt-5"><article class="legalP" id="kapittel-6-paragraf-4-ledd-2-punkt-5-ledd-1">oversikt over stilte sikkerheter til det garanterte lånet og</article></article></li><li data-li-identifier="f)" data-name="f)"><article class="listArticle" id="kapittel-6-paragraf-4-ledd-2-punkt-6"><article class="legalP" id="kapittel-6-paragraf-4-ledd-2-punkt-6-ledd-1">andre relevante opplysninger.</article></article></li></ul></article><article class="legalP" id="kapittel-6-paragraf-4-ledd-3">GIEK skal før garantibeløpet utbetales kontrollere at vilkårene i loven og forskriften er oppfylt, og at beløpet som utbetales ikke er høyere enn det som følger av loven § 4 første ledd første og annet punktum.</article><article class="legalP" id="kapittel-6-paragraf-4-ledd-4">Krav om utbetaling må fremsettes senest tre måneder etter at garantien har utløpt etter § 15.</article><article class="legalP" id="kapittel-6-paragraf-4-ledd-5">GIEK kan stille krav om at dokumentasjonen som nevnt i denne paragrafen er kontrollert og godkjent av en uavhengig tredjepart.</article></article><article class="legalArticle" data-lovdata-URL="LTI/forskrift/2020-03-27-490/§22" data-name="§22" id="kapittel-6-paragraf-5"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Inndrivelse av lån</span></h3><article class="legalP" id="kapittel-6-paragraf-5-ledd-1">Staten og finansforetaket tar tap under garantien på like vilkår.</article><article class="legalP" id="kapittel-6-paragraf-5-ledd-2">Finansforetaket skal inndrive lånet inntil alle sikkerheter er realisert, herunder kausjoner og tredjemannspantsettelser, og det er konstatert et eventuelt endelig tap. Alle innbetalinger eller oppgjør fra sikkerheter, etter fradrag av finansforetakets eksterne inndrivelseskostnader, skal fordeles forholdsmessig mellom finansforetaket og staten. Innbetaling til staten skal skje senest 30 dager etter at finansforetaket har mottatt oppgjør.</article><article class="legalP" id="kapittel-6-paragraf-5-ledd-3">Statens andel skal godskrives med ordinære renter fra det tidspunkt midlene har vært tilgjengelig for finansforetaket.</article><article class="legalP" id="kapittel-6-paragraf-5-ledd-4">Finansforetaket skal følge sine ordinære inndrivelsesrutiner overfor låntaker, pantsettere og kausjonister også etter at garantibeløpet er utbetalt. Finansforetaket skal anmelde statens regresskrav i låntakers eventuelle konkursbo. Kravene fra finansforetaket og staten har lik prioritet i konkurs.</article><article class="legalP" id="kapittel-6-paragraf-5-ledd-5">Før finansforetaket avslutter inndrivelsesprosessen, skal finansforetaket skriftlig opplyse GIEK om dette, og legge ved en oppstilling av endelig konstatert tap. GIEK kan stille krav om at uavhengig tredjepart verifiserer forholdsmessigheten mellom finansforetakets og statens endelige tap. Dersom GIEK ønsker å fortsette inndrivelsesprosessen, kan GIEK kreve at underliggende krav og sikkerheter transporteres til staten.</article></article><article class="legalArticle" data-lovdata-URL="LTI/forskrift/2020-03-27-490/§23" data-name="§23" id="kapittel-6-paragraf-6"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Rapportering til GIEK</span></h3><article class="legalP" id="kapittel-6-paragraf-6-ledd-1">Finansforetaket skal hvert måned rapportere til GIEK om lån som er innfridd i løpet av måneden, betalingsmislighold ut over 30 dager, samt oppstått mislighold som nevnt i § 21 første ledd.</article><article class="legalP" id="kapittel-6-paragraf-6-ledd-2">GIEK kan gi nærmere regler om rapportering, herunder om skjema for rapportering, frister for rapportering mv. og opplysninger som skal rapporteres.</article></article><article class="legalArticle" data-lovdata-URL="LTI/forskrift/2020-03-27-490/§24" data-name="§24" id="kapittel-6-paragraf-7"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Rapportering til registeret for offentlig støtte</span></h3><article class="legalP" id="kapittel-6-paragraf-7-ledd-1">Finansforetaket skal innen 31. desember 2020 sørge for at alle innvilgede lån under garantiordningen blir registrert i Registeret for offentlig støtte. Meldingen skal sendes registeret elektronisk i den formen og med den fremgangsmåten som Brønnøysundregistrene krever.</article></article><article class="legalArticle" data-lovdata-URL="LTI/forskrift/2020-03-27-490/§25" data-name="§25" id="kapittel-6-paragraf-8"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Kontroll med etterlevelse</span></h3><article class="legalP" id="kapittel-6-paragraf-8-ledd-1">Finanstilsynet fører tilsyn med at finansforetakene har tilfredsstillende styring og kontroll med etterlevelsen av kravene i loven og denne forskrift, jf. finanstilsynsloven § 3 første ledd.</article><article class="legalP" id="kapittel-6-paragraf-8-ledd-2">Dersom det avdekkes at et finansforetaks kredittpraksis ikke har vært i samsvar med ordningens formål, kan departementet treffe vedtak om at finansforetakets ubenyttede andel av garantirammen inndras, og at foretaket ikke skal få tildelt ytterligere andeler av rammen.</article><article class="legalP" id="kapittel-6-paragraf-8-ledd-3">Ulovlig tildelt støtte kan kreves tilbakebetalt etter reglene i lov om offentlig støtte § 5.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2020-03-27-490/KAPITTEL_7"><h2>Kapittel 7. Ikrafttredelse og overgangsregler</h2><article class="legalArticle" data-lovdata-URL="LTI/forskrift/2020-03-27-490/§26" data-name="§26" id="kapittel-7-paragraf-1"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Ikrafttredelse</span></h3><article class="legalP" id="kapittel-7-paragraf-1-ledd-1">Denne forskriften trer i kraft straks.</article></article></section><section class="section" data-name="vedlegg1" id="kapittel-8" data-lovdata-URL="LTI/forskrift/2020-03-27-490/KAPITTEL_8"><h2>Vedlegg 1: Definisjonen av små og mellomstore bedrifter, forskriften § 3 annet ledd</h2><article class="defaultP">(pdf)</article></section><section class="section" data-name="vedlegg2" id="kapittel-9" data-lovdata-URL="LTI/forskrift/2020-03-27-490/KAPITTEL_9"><h2>Vedlegg 2: Finansforetakenes andel av garantirammen, jf. forskriften § 7 første ledd</h2><article class="defaultP">(pdf)</article></section></main></body></html>