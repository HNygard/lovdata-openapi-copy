<!DOCTYPE html><html lang="no"><head><title>Midlertidig forskrift om midlertidig lønnskompensasjon til permitterte for å avhjelpe konsekvenser av utbrudd av covid-19</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-04-08-757</dd><dt class="dokid">DokumentID</dt><dd class="dokid">LTI/forskrift/2020-04-08-757</dd><dt class="ministry">Departement</dt><dd class="ministry"><ul><li>Arbeids- og sosialdepartementet</li></ul></dd><dt class="subunit">Etat</dt><dd class="subunit"><ul><li>Arbeidsmarkedsavd.</li></ul></dd><dt class="dateInForce">I kraft fra</dt><dd class="dateInForce">2020-04-08 – 2020-10-31</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-02-28-19/§4-7</li></ul></dd><dt class="dateOfPublication">Kunngjort</dt><dd class="dateOfPublication">2020-04-08 22:10</dd><dt class="lastupdated">Rettet</dt><dd class="lastupdated">2020-04-20 (se nederst).</dd><dt class="journalNumber">Journalnummer</dt><dd class="journalNumber">2020-0544</dd><dt class="titleShort">Korttittel</dt><dd class="titleShort">Midl. forskrift om midl. lønnskompensasjon til permitterte, covid-19</dd><dt class="title">Tittel</dt><dd class="title">Midlertidig forskrift om midlertidig lønnskompensasjon til permitterte for å avhjelpe konsekvenser av utbrudd av covid-19</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeids- og sosialdepartementet 8. april 2020 med hjemmel i lov 28. februar 1997 nr. 19 om folketrygd (folketrygdloven) § 4-7 tredje ledd.</dd><dt class="refid">RefID</dt><dd class="refid">forskrift/2020-04-08-757</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig forskrift om midlertidig lønnskompensasjon til permitterte for å avhjelpe konsekvenser av utbrudd av covid-19<ul class="tocSubUl"><li>§ 1. Formål</li><li>§ 2. Forholdet til folketrygdloven</li><li>§ 3. Vilkår for rett til stønad</li><li>§ 4. Antall dager med lønnskompensasjon (stønadsperiode)</li><li>§ 5. Beregning av lønnskompensasjonen</li><li>§ 6. Avkortning og unntak fra graderingsreglene</li><li>§ 7. Fradag i og bortfall av stønad på grunn av andre ytelser</li><li>§ 8. Refusjon når arbeidsgiver har forskuttert ved å utbetale lønn</li><li>§ 9. Utbetaling av stønad og refusjon av forskudd</li><li>§ 10. Ikrafttredelse og opphør mv.</li><li>Rettelser</li></ul></li></ul></dd></dl></header><main class="documentBody" data-lovdata-URL="LTI/forskrift/2020-04-08-757" id="dokument"><h1>Midlertidig forskrift om midlertidig lønnskompensasjon til permitterte for å avhjelpe konsekvenser av utbrudd av covid-19</h1><article class="legalArticle" data-lovdata-URL="LTI/forskrift/2020-04-08-757/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med stønaden er å kompensere arbeidstakere for bortfall av arbeidsinntekt de første 18 dagene etter at arbeidsgiver er fritatt fra lønnsplikten ved permittering, jf. lov 6. mai 1988 nr. 22 om lønnsplikt under permittering (permitteringslønnsloven) § 3b, i forbindelse med covid-19-pandemien.</article></article><article class="legalArticle" data-lovdata-URL="LTI/forskrift/2020-04-08-757/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Forholdet til folketrygdloven</span></h2><article class="legalP" id="paragraf-2-ledd-1">Folketrygdlovens generelle bestemmelser gjelder med de unntakene og særreglene som følger av denne forskriften.</article><article class="legalP" id="paragraf-2-ledd-2">Vilkåret om meldeplikt etter folketrygdloven § 4-8 gjelder ikke for rett til stønad etter denne forskriften.</article></article><article class="legalArticle" data-lovdata-URL="LTI/forskrift/2020-04-08-757/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for rett til stønad</span></h2><article class="legalP" id="paragraf-3-ledd-1">Stønaden gis til arbeidstakere som har mottatt permitteringslønn fra arbeidsgiver etter permitteringslønnsloven.</article><article class="legalP" id="paragraf-3-ledd-2">Det er ikke et vilkår for stønad etter denne forskriften at den permitterte fyller vilkårene for dagpenger under permittering i folketrygdloven § 4-7, jf. forskrift 16. september 1998 nr. 890 om dagpenger under arbeidsløshet (dagpengeforskriften) kapittel 6.</article><article class="legalP" id="paragraf-3-ledd-3">For å få stønad må arbeidstakeren sette fram krav for Arbeids- og velferdsetaten på den måten Arbeids- og velferdsdirektoratet bestemmer.</article></article><article class="legalArticle" data-lovdata-URL="LTI/forskrift/2020-04-08-757/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Antall dager med lønnskompensasjon (stønadsperiode)</span></h2><article class="legalP" id="paragraf-4-ledd-1">Etter utløpet av arbeidsgiverperiode I, jf. permitteringslønnsloven § 3 og § 3b, gis det lønnskompensasjon fra folketrygden i 18 kalenderdager med unntak av lørdag og søndag, uavhengig av om arbeidstakeren skulle hatt tjenestefri eller fravær.</article><article class="legalP" id="paragraf-4-ledd-2">Stønadsperioden etter første ledd påvirker ikke den ordinære dagpengeperioden etter folketrygdloven § 4-15 og dagpengeforskriften § 6-8 første ledd bokstav a, jf. folketrygdloven § 4-7 annet ledd første punktum. Den påvirker heller ikke den samlede perioden arbeidsgiver er fritatt fra lønnsplikt etter permitteringslønnsloven § 3 tredje ledd.</article><article class="legalP" id="paragraf-4-ledd-3">Stønaden kan innvilges fra og med 20. mars 2020, selv om søknaden er satt fram på et senere tidspunkt.</article></article><article class="legalArticle" data-lovdata-URL="LTI/forskrift/2020-04-08-757/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Beregning av lønnskompensasjonen</span></h2><article class="legalP" id="paragraf-5-ledd-1">Grunnlaget for beregning av lønnskompensasjonen etter § 4 første ledd er gjennomsnittlig månedslønn fra permitterende arbeidsgiver innrapportert i a-ordningen de siste tre månedene før permitteringstidspunktet. Permitterte som har hatt inntekt fra permitterende arbeidsgiver i mindre enn tre hele måneder, får stønaden fastsatt på grunnlag av tilsvarende inntekt de siste to månedene før permitteringstidspunktet. Permitterte som har hatt inntekt fra permitterende arbeidsgiver i mindre enn to hele måneder, får stønaden fastsatt på grunnlag av tilsvarende inntekt den siste måneden før permitteringstidspunktet.</article><article class="legalP" id="paragraf-5-ledd-2">Permitterte som har hatt inntekt fra permitterende arbeidsgiver i mindre enn én hel måned før permitteringstidspunktet, får stønaden beregnet på grunnlag av den inntekten den permitterte selv oppgir som inntekt på permitteringstidspunktet. Inntekt som ikke er innrapportert til a-ordningen, må dokumenteres.</article><article class="legalP" id="paragraf-5-ledd-3">Inntekt over seks ganger grunnbeløpet per år regnes ikke med i grunnlaget.</article><article class="legalP" id="paragraf-5-ledd-4">Dagsatsen utgjør 4,615 prosent av grunnlaget.</article><article class="legalP" id="paragraf-5-ledd-5">Dagsatsen reduseres forholdsmessig når stønadsmottakeren er delvis permittert.</article><article class="legalP" id="paragraf-5-ledd-6">Dersom den permitterte har arbeidet i et annet EØS-land i hele eller deler av perioden som legges til grunn for beregningen etter første ledd, skal den lønnen vedkommende mottok fra permitterende arbeidsgiver også legges til grunn for disse periodene, jf. forordning (EF) nr. 883/2004 artikkel 62.</article></article><article class="legalArticle" data-lovdata-URL="LTI/forskrift/2020-04-08-757/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Avkortning og unntak fra graderingsreglene</span></h2><article class="legalP" id="paragraf-6-ledd-1">Stønaden reduseres på grunnlag av arbeid hos permitterende arbeidsgiver, ut over det som fremgår av permitteringsvarselet og som er lagt til grunn for beregningen etter § 5.</article><article class="legalP" id="paragraf-6-ledd-2">Stønaden reduseres ikke på grunnlag av arbeid hos andre enn permitterende arbeidsgiver.</article><article class="legalP" id="paragraf-6-ledd-3">Folketrygdloven § 4-13 gjelder ikke.</article></article><article class="legalArticle" data-lovdata-URL="LTI/forskrift/2020-04-08-757/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Fradag i og bortfall av stønad på grunn av andre ytelser</span></h2><article class="legalP" id="paragraf-7-ledd-1">Forskuddsbetalte dagpenger etter forskrift 27. mars 2020 nr. 530 om Arbeids- og velferdsetatens rett til å forskuttere dagpenger etter folketrygdloven kapittel 4 skal gå til fradrag i stønaden.</article><article class="legalP" id="paragraf-7-ledd-2">Stønaden faller bort dersom stønadsmottakeren i samme tidsrom mottar sykepenger eller omsorgspenger etter folketrygdloven kapittel 8 eller 9.</article></article><article class="legalArticle" data-lovdata-URL="LTI/forskrift/2020-04-08-757/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Refusjon når arbeidsgiver har forskuttert ved å utbetale lønn</span></h2><article class="legalP" id="paragraf-8-ledd-1">Dersom permitterende arbeidsgiver har forskuttert stønaden i form av lønn i stønadsperioden, jf. § 4 første ledd, refunderes utbetalt lønn, oppad begrenset til seks ganger grunnbeløpet per år.</article><article class="legalP" id="paragraf-8-ledd-2">Arbeidsgiver kan få refusjon for utbetalt lønn i stønadsperioden etter første ledd for permitteringsperioder som startet før 20. april 2020.</article><article class="legalP" id="paragraf-8-ledd-3">Arbeidsgivere må fremme søknad om refusjon til Arbeids- og velferdsetaten innen 31. oktober 2020, på den måten Arbeids- og velferdsdirektoratet bestemmer.</article><article class="legalP" id="paragraf-8-ledd-4">Arbeids- og velferdsetaten kan kreve at arbeidsgivere dokumenterer grunnlaget for refusjonskravet.</article></article><article class="legalArticle" data-lovdata-URL="LTI/forskrift/2020-04-08-757/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Utbetaling av stønad og refusjon av forskudd</span></h2><article class="legalP" id="paragraf-9-ledd-1">Stønad etter denne forskriften kan utbetales som et engangsbeløp.</article><article class="legalP" id="paragraf-9-ledd-2">Dersom stønadsmottakeren har fått forskuttert hele eller deler av stønaden fra permitterende arbeidsgiver i form av lønn, utbetales den aktuelle andelen av stønaden til arbeidsgiver.</article><article class="legalP" id="paragraf-9-ledd-3">Bestemmelsen om utbetaling til arbeidsgiver i folketrygdloven § 22-3 første og tredje ledd gjelder tilsvarende for stønad etter denne forskriften, dersom arbeidsgiveren har forskuttert stønaden i form av lønn for den samme perioden som søker har rett til lønnskompensasjon for etter denne forskriften.</article></article><article class="legalArticle" data-lovdata-URL="LTI/forskrift/2020-04-08-757/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse og opphør mv.</span></h2><article class="legalP" id="paragraf-10-ledd-1">Forskriften trer i kraft straks og gis virkning fra og med 20. mars 2020.</article><article class="legalP" id="paragraf-10-ledd-2">Forskriften gjelder frem til 31. oktober 2020.</article></article><section class="section" id="kapittel-1" data-lovdata-URL="LTI/forskrift/2020-04-08-757/KAPITTEL_1"><h2>Rettelser</h2><article class="defaultP" data-text-size="small">Det som er rettet er satt i kursiv.</article> <article class="gazettenote" data-gazette-note-date="2020-04-20" data-gazette-note-type="rettelse"><article class="defaultP">§ 7 overskriften skal lyde:</article> <article class="defaultP" margin-top="true"><i>Fradrag</i> i og bortfall av stønad på grunn av andre ytelser</article></article></section></main></body></html>