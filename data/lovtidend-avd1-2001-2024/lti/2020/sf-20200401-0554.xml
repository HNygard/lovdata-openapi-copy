<!DOCTYPE html><html lang="no"><head><title>Forskrift om midlertidig utvidelse av rammer for mottak og mellomlagring av ordinært avfall</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-04-01-554</dd><dt class="dokid">DokumentID</dt><dd class="dokid">LTI/forskrift/2020-04-01-554</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="subunit">Etat</dt><dd class="subunit"><ul><li>Miljødirektoratet</li></ul></dd><dt class="dateInForce">I kraft fra</dt><dd class="dateInForce">2020-04-01 – 2020-12-31</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-03-13-6/§9</li><li>forskrift/2020-03-30-553</li></ul></dd><dt class="dateOfPublication">Kunngjort</dt><dd class="dateOfPublication">2020-04-02 15:20</dd><dt class="journalNumber">Journalnummer</dt><dd class="journalNumber">2020-0465</dd><dt class="titleShort">Korttittel</dt><dd class="titleShort">Forskrift om midlertidig utvidelse av rammer for mottak og mellomlagring av ordinært avfall</dd><dt class="title">Tittel</dt><dd class="title">Forskrift om midlertidig utvidelse av rammer for mottak og mellomlagring av ordinært avfall</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Miljødirektoratet 1. april 2020 med hjemmel i lov 13. mars 1981 nr. 6 om vern mot forurensninger og om avfall (forurensningsloven) § 9 første ledd nr. 3 og andre ledd jf. delegeringsvedtak 30. mars 2020 nr. 553.</dd><dt class="refid">RefID</dt><dd class="refid">forskrift/2020-04-01-554</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om midlertidig utvidelse av rammer for mottak og mellomlagring av ordinært avfall<ul class="tocSubUl"><li>§ 1. Formål og virkeområde</li><li>§ 2. Definisjoner</li><li>§ 3. Tillatt mengde avfall som kan mottas</li><li>§ 4. Tillatt mengde avfall som kan lagres</li><li>§ 5. Krav til risikovurderinger og dokumentasjon</li><li>§ 6. Fylkesmannens myndighet</li><li>§ 7. Tilsyn</li><li>§ 8. Ikrafttredelse og varighet</li></ul></li></ul></dd></dl></header><main class="documentBody" data-lovdata-URL="LTI/forskrift/2020-04-01-554" id="dokument"><h1>Forskrift om midlertidig utvidelse av rammer for mottak og mellomlagring av ordinært avfall</h1><article class="legalArticle" data-lovdata-URL="LTI/forskrift/2020-04-01-554/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og virkeområde</span></h2><article class="legalP" id="paragraf-1-ledd-1">Denne forskriften skal sikre at økte mengder ordinært avfall som oppstår eller hoper seg opp på grunn av forhold knyttet til utbruddet av koronaviruset (SARS-CoV-2) kan håndteres på forsvarlig måte på anlegg som har tillatelse etter forurensningsloven til å håndtere slikt avfall.</article><article class="legalP" id="paragraf-1-ledd-2">Bestemmelsene i forskriften gjelder bare i den grad det oppstår et behov for midlertidig utvidelse av gjeldende vilkår og rammer for mottak- og mellomlagring av ordinært avfall i tillatelser på grunn av forhold knyttet til utbruddet av koronaviruset (SARS-CoV-2). Det presiseres at alle krav i tillatelser som det ikke uttrykkelig er gjort unntak fra i forskriften her gjelder fullt ut, også for de økte avfallsmengdene.</article></article><article class="legalArticle" data-lovdata-URL="LTI/forskrift/2020-04-01-554/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I denne forskriften menes med<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>Mottaksanlegg for ordinært avfall</i>: virksomheter med tillatelse fra Fylkesmannen etter forurensningsloven § 11 jf. § 29 til mottak og mellomlagring av ordinært avfall.</article></article></li><li data-li-identifier="b." data-name="b."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1"><i>Ordinært avfall:</i> avfall som ikke skal klassifiseres som farlig i henhold til avfallsforskriften § 11-2 andre ledd. Som ordinært avfall regnes likevel ikke EE-avfall, kasserte kjøretøy og radioaktivt avfall.</article></article></li><li data-li-identifier="c." data-name="c."><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1"><i>Kapasitet:</i> mottaksanleggets ramme for forsvarlig håndtering av avfall som følge av ulike begrensende faktorer, herunder areal, fasiliteter, kompetanse, bemanning mv.</article></article></li></ul></article></article><article class="legalArticle" data-lovdata-URL="LTI/forskrift/2020-04-01-554/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tillatt mengde avfall som kan mottas</span></h2><article class="legalP" id="paragraf-3-ledd-1">Mottaksanlegg for ordinært avfall kan motta inntil 30&#xa0;% mer avfall i år 2020 enn årlig tillatt mottaksramme for anlegget tilsier, jf. virksomhetens tillatelse, dersom avfallet kan håndteres forsvarlig og anlegget har kapasitet til å motta det og sørge for videre forsvarlig håndtering av avfallet.</article><article class="legalP" id="paragraf-3-ledd-2">Mottaksanlegg for ordinært avfall kan ikke uten særskilt tillatelse fra forurensningsmyndigheten motta avfallsfraksjoner de ikke allerede har tillatelse til å motta.</article></article><article class="legalArticle" data-lovdata-URL="LTI/forskrift/2020-04-01-554/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tillatt mengde avfall som kan lagres</span></h2><article class="legalP" id="paragraf-4-ledd-1">Mottaksanlegg for ordinært avfall kan lagre inntil 30&#xa0;% mer ordinært avfall enn maksimal tillatt samtidig lagringsmengde for anlegget, jf. virksomhetens tillatelse, dersom avfallet kan håndteres forsvarlig og anlegget har kapasitet til å lagre det.</article><article class="legalP" id="paragraf-4-ledd-2">Innenfor den økte avfallsmengden som kan lagres i medhold av første ledd gis mottaksanleggene fleksibilitet til å tilpasse mengdene av ulike typer avfall som lagres, så lenge dette kan begrunnes i nye behov som oppstår som følge av forhold knyttet til utbruddet av koronavirus.</article><article class="legalP" id="paragraf-4-ledd-3">Økning i mengde avfall som kan lagres samtidig i medhold av første ledd tillates likevel bare i perioden fra forskriftens ikrafttredelse og frem til 1. september 2020, slik at lagringsmengden fra dette tidspunktet skal være innenfor rammene som normalt gjelder for virksomheten, jf. tillatelsen.</article></article><article class="legalArticle" data-lovdata-URL="LTI/forskrift/2020-04-01-554/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til risikovurderinger og dokumentasjon</span></h2><article class="legalP" id="paragraf-5-ledd-1">Mottaksanlegg for ordinært avfall som ønsker å benytte seg av unntaksbestemmelsene i § 3 og § 4 skal sørge for at det gjøres tilstrekkelige risikovurderinger i forkant, for å sikre at alle krav til forsvarlig håndtering av avfallet som følger av anleggets tillatelse etter forurensningsloven § 11 kan oppfylles. Risikovurderinger som er foretatt skal dokumenteres.</article><article class="legalP" id="paragraf-5-ledd-2">Mottaksanlegg for ordinært avfall som ønsker å benytte seg av unntaksbestemmelsene i § 3 og § 4 skal dokumentere at det er behov for overskridelse av gjeldende rammer i tillatelsen i tråd med forskriften på grunn av forhold knyttet til koronautbruddet (SARS-CoV-2), hvor stor overskridelsen har vært og at økt mottak og/eller lagring har foregått på en helse- og miljømessig forsvarlig måte.</article><article class="legalP" id="paragraf-5-ledd-3">Når unntaksbestemmelsene i § 3 og § 4 tas i bruk for første gang, skal virksomheten sende melding til Fylkesmannen og opplyse om det. Dokumentasjon som nevnt i første og andre ledd skal oppbevares av virksomheten og være tilgjengelig ved kontroll eller på forespørsel fra forurensningsmyndigheten.</article></article><article class="legalArticle" data-lovdata-URL="LTI/forskrift/2020-04-01-554/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Fylkesmannens myndighet</span></h2><article class="legalP" id="paragraf-6-ledd-1">Denne forskriften griper ikke inn i Fylkesmannens mulighet til å gjøre endringer i tillatelsene til mottaksanlegg for ordinært avfall med hjemmel i forurensningsloven § 18.</article><article class="legalP" id="paragraf-6-ledd-2">Fylkesmannen gis myndighet til å innskrenke unntakene i denne forskriften ved enkeltvedtak overfor den enkelte virksomhet, dersom Fylkesmannen mener det er særlig behov for det i det enkelte tilfellet.</article></article><article class="legalArticle" data-lovdata-URL="LTI/forskrift/2020-04-01-554/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilsyn</span></h2><article class="legalP" id="paragraf-7-ledd-1">Fylkesmannen fører tilsyn med at bestemmelsene i denne forskriften overholdes.</article></article><article class="legalArticle" data-lovdata-URL="LTI/forskrift/2020-04-01-554/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse og varighet</span></h2><article class="legalP" id="paragraf-8-ledd-1">Forskriften trer i kraft straks og gjelder frem til og med 31. desember 2020.</article></article></main></body></html>