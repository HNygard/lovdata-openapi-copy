<!DOCTYPE html><html lang="no"><head><title>Lov om redaksjonell uavhengighet og ansvar i redaktørstyrte journalistiske medier (medieansvarsloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2020-05-29-59</dd><dt class="dokid">DokumentID</dt><dd class="dokid">LTI/lov/2020-05-29-59</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/1969-06-13-26</li><li>lov/2005-05-20-28</li><li>lov/2008-06-13-41</li></ul></dd><dt class="legalArea">Rettsområde</dt><dd class="legalArea"><ul><li>Erstatnings- og forsikringsrett &gt; Skadeserstatning</li> <li>IKT- og medierett &gt; Kringkasting</li> <li>Strafferett</li></ul></dd><dt class="dateOfPublication">Kunngjort</dt><dd class="dateOfPublication">2020-05-29 11:55</dd><dt class="journalNumber">Journalnummer</dt><dd class="journalNumber">2020-0721</dd><dt class="titleShort">Korttittel</dt><dd class="titleShort">Medieansvarsloven</dd><dt class="title">Tittel</dt><dd class="title">Lov om redaksjonell uavhengighet og ansvar i redaktørstyrte journalistiske medier (medieansvarsloven)</dd><dt class="miscInformation">Annet om dokumentet</dt><dd class="miscInformation">Prop.31 L (2019–2020), Innst.249 L (2019–2020), Lovvedtak 88 (2019–2020). Stortingets første og andre gangs behandling hhv. 7. og 12. mai 2020. Fremmet av Kulturdepartementet.</dd><dt class="refid">RefID</dt><dd class="refid">lov/2020-05-29-59</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om redaksjonell uavhengighet og ansvar i redaktørstyrte journalistiske medier (medieansvarsloven)<ul class="tocSubUl"><li>Kapittel 1 Innledende bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li></ul></li><li>Kapittel 2 Plikter ved publisering<ul class="tocSubUl"><li>§ 4. Plikt til å utpeke redaktør</li><li>§ 5. Opplysningsplikt</li><li>§ 6. Plikter knyttet til brukergenerert innhold</li></ul></li><li>Kapittel 3 Redaksjonell uavhengighet<ul class="tocSubUl"><li>§ 7. Redaksjonell uavhengighet</li></ul></li><li>Kapittel 4 Rettslig ansvar for innholdet<ul class="tocSubUl"><li>§ 8. Hovedregel om straff- og erstatningsansvar</li><li>§ 9. Redaktørens særlige straffansvar for redaksjonelt innhold og markedsføring</li><li>§ 10. Redaktørens særlige erstatningsansvar for redaksjonelt innhold og markedsføring</li><li>§ 11. Eier eller utgivers erstatningsansvar</li><li>§ 12. Straffe- og erstatningsrettslig ansvarsfrihet for medienes tekniske medvirkere</li><li>§ 13. Straff- og erstatningsansvar for brukergenerert innhold</li></ul></li><li>Kapittel 5 Ikrafttredelse og endringer i andre lover<ul class="tocSubUl"><li>§ 14. Ikrafttredelse</li><li>§ 15. Endringer i andre lover</li></ul></li></ul></li></ul></dd></dl></header><main class="documentBody" data-lovdata-URL="LTI/lov/2020-05-29-59" id="dokument"><h1>Lov om redaksjonell uavhengighet og ansvar i redaktørstyrte journalistiske medier (medieansvarsloven)</h1><article class="defaultP" data-text-size="small">Følgende lov oppheves:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 13. juni 2008 nr. 41 om redaksjonell fridom i media.</article></article></li></ul></article><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 13. juni 1969 nr. 26 om skadeserstatning (skadeserstatningsloven).</article></article></li><li data-li-identifier="2" data-name="2"><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov 20. mai 2005 nr. 28 om straff (straffeloven).</article></article></li></ul></article><section class="section" data-name="kap1" id="kapittel-1" data-lovdata-URL="LTI/lov/2020-05-29-59/KAPITTEL_1"><h2>Kapittel 1 Innledende bestemmelser</h2><article class="legalArticle" data-lovdata-URL="LTI/lov/2020-05-29-59/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Loven skal legge til rette for en åpen og opplyst offentlig samtale gjennom å sikre redaksjonell uavhengighet og etablere klare ansvarsforhold for innhold som blir publisert i redaktørstyrte journalistiske medier.</article></article><article class="legalArticle" data-lovdata-URL="LTI/lov/2020-05-29-59/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Loven gjelder for medier som driver regelmessig journalistisk produksjon og publisering av nyheter, aktualitetsstoff, samfunnsdebatt eller annet innhold av allmenn interesse.</article><article class="legalP" id="kapittel-1-paragraf-2-ledd-2">Loven gjelder ikke for medier som har markedsføring som hovedformål.</article></article><article class="legalArticle" data-lovdata-URL="LTI/lov/2020-05-29-59/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I denne lov forstås med<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1">redaktør: fysisk person som treffer avgjørelse om innholdet i mediet eller om del av dette.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1">utgiver: fysisk eller juridisk person som i egenskap av eier har det økonomiske og administrative ansvaret for å utgi mediet.</article></article></li><li data-li-identifier="c)" data-name="c)"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1">redaksjonelt innhold: ytring som er publisert under redaktørens ledelse og kontroll. Markedsføring regnes ikke som redaksjonelt innhold.</article></article></li><li data-li-identifier="d)" data-name="d)"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1">brukergenerert innhold: ytring som en mediebruker har publisert utenfor redaktørens ledelse og kontroll.</article></article></li></ul></article></article></section><section class="section" data-name="kap2" id="kapittel-2" data-lovdata-URL="LTI/lov/2020-05-29-59/KAPITTEL_2"><h2>Kapittel 2 Plikter ved publisering</h2><article class="legalArticle" data-lovdata-URL="LTI/lov/2020-05-29-59/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Plikt til å utpeke redaktør</span></h3><article class="legalP" id="kapittel-2-paragraf-1-ledd-1">Utgiver av et medium som er omfattet av loven plikter å utpeke redaktør for mediet.</article></article><article class="legalArticle" data-lovdata-URL="LTI/lov/2020-05-29-59/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Opplysningsplikt</span></h3><article class="legalP" id="kapittel-2-paragraf-2-ledd-1">Redaktøren skal sørge for at det er opplyst i mediet hvem som er redaktør.</article><article class="legalP" id="kapittel-2-paragraf-2-ledd-2">Redaktøren skal sørge for at mediebrukerne har tilgang til navn, adresse, elektronisk postadresse og øvrige opplysninger som gjør det mulig å komme i direkte kontakt med mediet.</article></article><article class="legalArticle" data-lovdata-URL="LTI/lov/2020-05-29-59/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Plikter knyttet til brukergenerert innhold</span></h3><article class="legalP" id="kapittel-2-paragraf-3-ledd-1">Redaktøren skal sørge for å holde brukergenerert innhold klart adskilt fra redaksjonelt innhold i mediet og opplyse om hvilket innhold som er brukergenerert.</article><article class="legalP" id="kapittel-2-paragraf-3-ledd-2">Dersom mediet har regler for brukergenerert innhold, skal redaktøren opplyse om reglene og hvordan de håndheves.</article><article class="legalP" id="kapittel-2-paragraf-3-ledd-3">Redaktøren skal tilrettelegge for varsling om ulovlig brukergenerert innhold. Dersom brukergenerert innhold fjernes eller tilgangen til innholdet sperres fordi det anses ulovlig, skal redaktøren så langt det er mulig varsle ytreren og opplyse om klagemuligheter.</article></article></section><section class="section" data-name="kap3" id="kapittel-3" data-lovdata-URL="LTI/lov/2020-05-29-59/KAPITTEL_3"><h2>Kapittel 3 Redaksjonell uavhengighet</h2><article class="legalArticle" data-lovdata-URL="LTI/lov/2020-05-29-59/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Redaksjonell uavhengighet</span></h3><article class="legalP" id="kapittel-3-paragraf-1-ledd-1">Redaktøren skal innenfor rammen av mediets grunnsyn og formål lede den redaksjonelle virksomheten og ta avgjørelser i redaksjonelle spørsmål.</article><article class="legalP" id="kapittel-3-paragraf-1-ledd-2">Utgiver, eier eller øvrig selskapsledelse kan ikke instruere eller overprøve redaktøren i redaksjonelle spørsmål, og kan heller ikke kreve å få gjøre seg kjent med skrift, tekst eller bilde, eller høre eller se programmateriale, før det blir gjort allment tilgjengelig.</article><article class="legalP" id="kapittel-3-paragraf-1-ledd-3">Bestemmelsene i første og andre ledd kan ikke fravikes gjennom avtale eller annet rettsgrunnlag til ugunst for redaktøren.</article></article></section><section class="section" data-name="kap4" id="kapittel-4" data-lovdata-URL="LTI/lov/2020-05-29-59/KAPITTEL_4"><h2>Kapittel 4 Rettslig ansvar for innholdet</h2><article class="legalArticle" data-lovdata-URL="LTI/lov/2020-05-29-59/§8" data-name="§8" id="kapittel-4-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Hovedregel om straff- og erstatningsansvar</span></h3><article class="legalP" id="kapittel-4-paragraf-1-ledd-1">Den som ytrer seg eller medvirker til publisering av en ytring, er straffe- og erstatningsrettslig ansvarlig for innholdet etter lovgivningens alminnelige regler.</article></article><article class="legalArticle" data-lovdata-URL="LTI/lov/2020-05-29-59/§9" data-name="§9" id="kapittel-4-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Redaktørens særlige straffansvar for redaksjonelt innhold og markedsføring</span></h3><article class="legalP" id="kapittel-4-paragraf-2-ledd-1">Redaktøren er strafferettslig ansvarlig for publisering av redaksjonelt innhold og markedsføring dersom det ville pådratt redaktøren straffansvar etter noen annen lovbestemmelse om han eller hun hadde kjent til innholdet.</article><article class="legalP" id="kapittel-4-paragraf-2-ledd-2">Dersom redaktøren godtgjør at han eller hun ikke kan lastes for manglende kontroll med innholdet eller ledelse av redaksjonen, kan redaktøren ikke holdes ansvarlig etter første ledd.</article><article class="legalP" id="kapittel-4-paragraf-2-ledd-3">Straff etter første ledd er bot eller fengsel inntil seks måneder. Det kan ikke idømmes strengere straff enn etter den lovbestemmelse som ville ha vært anvendelig om redaktøren hadde kjent til innholdet.</article><article class="legalP" id="kapittel-4-paragraf-2-ledd-4">Medvirkning straffes ikke.</article></article><article class="legalArticle" data-lovdata-URL="LTI/lov/2020-05-29-59/§10" data-name="§10" id="kapittel-4-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Redaktørens særlige erstatningsansvar for redaksjonelt innhold og markedsføring</span></h3><article class="legalP" id="kapittel-4-paragraf-3-ledd-1">Redaktøren er erstatningsansvarlig for publisering av redaksjonelt innhold og markedsføring etter skadeserstatningsloven §§ 3-6 og 3-6 a, som om han eller hun hadde kjent til innholdet.</article><article class="legalP" id="kapittel-4-paragraf-3-ledd-2">Dette gjelder likevel ikke dersom redaktøren godtgjør at han eller hun ikke kan lastes for manglende kontroll med innholdet eller ledelse av redaksjonen.</article></article><article class="legalArticle" data-lovdata-URL="LTI/lov/2020-05-29-59/§11" data-name="§11" id="kapittel-4-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Eier eller utgivers erstatningsansvar</span></h3><article class="legalP" id="kapittel-4-paragraf-4-ledd-1">Er noen som har handlet i tjenesten til en eier eller utgiver av mediet erstatningsansvarlig etter skadeserstatningsloven §§ 3-6 eller 3-6 a, hefter også eieren eller utgiveren for erstatningen. Det samme gjelder oppreisning, med mindre retten av særlige grunner fritar dem. Eieren eller utgiveren kan også pålegges slik ytterligere oppreisning som retten finner rimelig.</article></article><article class="legalArticle" data-lovdata-URL="LTI/lov/2020-05-29-59/§12" data-name="§12" id="kapittel-4-paragraf-5"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Straffe- og erstatningsrettslig ansvarsfrihet for medienes tekniske medvirkere</span></h3><article class="legalP" id="kapittel-4-paragraf-5-ledd-1">Den som på vegne av et medium bare har medvirket til å utbre en ytring ved teknisk forberedelse, framstilling eller distribusjon av mediet, kan ikke straffes for dette.</article><article class="legalP" id="kapittel-4-paragraf-5-ledd-2">Medvirkere som nevnt i første ledd kan heller ikke ilegges erstatningsansvar etter skadeserstatningsloven §§ 3-6 eller 3-6 a.</article></article><article class="legalArticle" data-lovdata-URL="LTI/lov/2020-05-29-59/§13" data-name="§13" id="kapittel-4-paragraf-6"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Straff- og erstatningsansvar for brukergenerert innhold</span></h3><article class="legalP" id="kapittel-4-paragraf-6-ledd-1">Redaktøren, eller den som handler på vegne av redaktøren, kan bare straffes for ulovlig brukergenerert innhold i mediet dersom han eller hun har utvist forsett. For å holdes erstatningsansvarlig, må han eller hun ha utvist grov uaktsomhet.</article><article class="legalP" id="kapittel-4-paragraf-6-ledd-2">Redaktøren, eller den som handler på vegne av redaktøren, kan ikke holdes ansvarlig etter første ledd dersom han eller hun uten ugrunnet opphold etter at vilkårene for ansvar forelå, treffer nødvendige tiltak for å fjerne eller sperre tilgangen til den ulovlige ytringen.</article></article></section><section class="section" data-name="kap5" id="kapittel-5" data-lovdata-URL="LTI/lov/2020-05-29-59/KAPITTEL_5"><h2>Kapittel 5 Ikrafttredelse og endringer i andre lover</h2><article class="legalArticle" data-lovdata-URL="LTI/lov/2020-05-29-59/§14" data-name="§14" id="kapittel-5-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-1-ledd-1">Loven trer i kraft fra den tid Kongen bestemmer. Kongen kan sette i kraft de enkelte bestemmelsene til forskjellig tid.</article><article class="legalP" id="kapittel-5-paragraf-1-ledd-2">Fra den tid loven trer i kraft, oppheves lov 13. juni 2008 nr. 41 om redaksjonell fridom i media.</article></article><article class="legalArticle" data-lovdata-URL="LTI/lov/2020-05-29-59/§15" data-name="§15" id="kapittel-5-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Endringer i andre lover</span></h3><article class="legalP" id="kapittel-5-paragraf-2-ledd-1">Fra den tid loven trer i kraft, gjøres følgende endringer i andre lover:</article><article class="defaultP"><strong>1.</strong> I lov 13. juni 1969 nr. 26 om skadeserstatning gjøres følgende endringer:</article> <article class="defaultP" margin-top="true">§ 3-6 første ledd skal lyde:</article><article class="legalP" id="kapittel-5-paragraf-2-ledd-2">Den som uaktsomt har krenket privatlivets fred, skal yte erstatning for den lidte skade og slik erstatning for tap i fremtidig erverv som retten under hensyn til den utviste skyld og forholdene ellers finner rimelig. Han kan også pålegges å betale slik erstatning (oppreisning) for skade av ikke-økonomisk art som retten finner rimelig. I dom som går ut på straff, kan retten pålegge domfelte å betale til fornærmede et beløp til kunngjøring av dommen.</article> <article class="defaultP" margin-top="true">§ 3-6 andre og tredje ledd oppheves.</article> <article class="defaultP" margin-top="true">§ 3-6 a tredje ledd oppheves.</article> <article class="defaultP" margin-top="true"><strong>2.</strong> I lov 20. mai 2005 nr. 28 om straff oppheves §§ 269 og 270.</article></article></section></main></body></html>