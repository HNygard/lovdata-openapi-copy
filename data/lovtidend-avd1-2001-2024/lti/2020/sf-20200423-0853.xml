<!DOCTYPE html><html lang="no"><head><title>Forskrift om akkreditering av og tilsyn med høyere yrkesfaglig utdanning (fagskoletilsynsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-04-23-853</dd><dt class="dokid">DokumentID</dt><dd class="dokid">LTI/forskrift/2020-04-23-853</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>NOKUT</li></ul></dd><dt class="dateInForce">I kraft fra</dt><dd class="dateInForce">2020-08-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2018-10-25-2254</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2018-06-08-28/§5</li><li>lov/2018-06-08-28/§19</li><li>forskrift/2019-07-11-1005/§46</li><li>forskrift/2019-07-11-1005/§54</li></ul></dd><dt class="dateOfPublication">Kunngjort</dt><dd class="dateOfPublication">2020-04-24 16:40</dd><dt class="journalNumber">Journalnummer</dt><dd class="journalNumber">2020-0608</dd><dt class="titleShort">Korttittel</dt><dd class="titleShort">Fagskoletilsynsforskriften</dd><dt class="title">Tittel</dt><dd class="title">Forskrift om akkreditering av og tilsyn med høyere yrkesfaglig utdanning (fagskoletilsynsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av NOKUT 23. april 2020 med hjemmel i lov 8. juni 2018 nr. 28 om høyere yrkesfaglig utdanning (fagskoleloven) § 5 og § 19, jf. forskrift 11. juli 2019 nr. 1005 om høyere yrkesfaglig utdanning (fagskoleforskriften) § 46 og § 54.</dd><dt class="refid">RefID</dt><dd class="refid">forskrift/2020-04-23-853</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om akkreditering av og tilsyn med høyere yrkesfaglig utdanning (fagskoletilsynsforskriften)<ul class="tocSubUl"><li>Kapittel 1. Virkeområde og definisjoner<ul class="tocSubUl"><li>§ 1-1. Hva forskriften gjelder</li><li>§ 1-2. Definisjoner</li></ul></li><li>Kapittel 2. Krav til fagskoleutdanning<ul class="tocSubUl"><li>§ 2-1. Utdanningens innhold og form</li><li>§ 2-2. Studiepoeng og arbeidsomfang</li><li>§ 2-3. Fagmiljøet som er tilknyttet utdanningen</li><li>§ 2-4. Eksterne praksisveiledere</li><li>§ 2-5. Sensorer</li><li>§ 2-6. Utdanningens administrasjon og infrastruktur</li><li>§ 2-7. Vitnemål for utdanningen</li><li>§ 2-8. Dispensasjon fra akkreditert fagskoleutdanning på grunn av tiltak knyttet til covid-19 (koronaviruset)</li></ul></li><li>Kapittel 3. Krav til et akkreditert fagområde<ul class="tocSubUl"><li>§ 3-1. Avgrensning av fagområdet</li><li>§ 3-2. Fagmiljøet som er tilknyttet fagområdet</li><li>§ 3-3. Samarbeid med yrkesfeltet</li></ul></li><li>Kapittel 4. Krav til fagskolens kvalitetsarbeid<ul class="tocSubUl"><li>§ 4-1. Fagskolens systematiske kvalitetsarbeid</li><li>§ 4-2. Fagskolens system for kvalitetssikring</li></ul></li><li>Kapittel 5. Fagskolens meldeplikt og NOKUTs akkreditering og tilsyn<ul class="tocSubUl"><li>§ 5-1. Meldeplikt for endringer ved fagskoleutdanninger</li><li>§ 5-2. Søknadsfrister og søknadsskjema ved akkreditering</li><li>§ 5-3. Sakkyndige ved akkreditering av og tilsyn med fagskoleutdanninger</li><li>§ 5-4. Sakkyndige ved akkreditering av og tilsyn med fagområder</li></ul></li><li>Kapittel 6. Sluttbestemmelser<ul class="tocSubUl"><li>§ 6-1. Når forskriften trer i kraft</li><li>§ 6-2. Overgangsregler</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2020-04-23-853" id="dokument"><h1>Forskrift om akkreditering av og tilsyn med høyere yrkesfaglig utdanning (fagskoletilsynsforskriften)</h1><section class="section" data-name="kap1" id="kapittel-1" data-lovdata-URL="LTI/forskrift/2020-04-23-853/KAPITTEL_1"><h2>Kapittel 1. Virkeområde og definisjoner</h2><article class="legalArticle" data-lovdata-URL="LTI/forskrift/2020-04-23-853/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Hva forskriften gjelder</span></h3><article class="legalP" id="kapittel-1-paragraf-1-ledd-1">Forskriften gjelder krav til akkreditering, drift og tilsyn i høyere yrkesfaglig utdanning (fagskoleutdanning).</article></article><article class="legalArticle" data-lovdata-URL="LTI/forskrift/2020-04-23-853/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">I denne forskriften menes med<ul class="defaultList"><li data-li-identifier="a." data-name="a."><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1"><i>fagmiljø</i>: de som regelmessig og direkte bidrar til å gjennomføre, organisere eller utvikle utdanningen eller fagområdet</article></article></li><li data-li-identifier="b." data-name="b."><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1"><i>utdanningsfaglig kompetanse</i>: kompetanse i å fremme studenters læring, kan bestå av pedagogisk, didaktisk, digital eller annen relevant kompetanse.</article></article></li></ul></article></article></section><section class="section" data-name="kap2" id="kapittel-2" data-lovdata-URL="LTI/forskrift/2020-04-23-853/KAPITTEL_2"><h2>Kapittel 2. Krav til fagskoleutdanning</h2><article class="legalArticle" data-lovdata-URL="LTI/forskrift/2020-04-23-853/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Utdanningens innhold og form</span></h3><article class="legalP" id="kapittel-2-paragraf-1-ledd-1">Fagskolen skal samarbeide med aktører i arbeidslivet for å sikre at utdanningens læringsutbytte er relevant for ett eller flere yrkesfelt.</article><article class="legalP" id="kapittel-2-paragraf-1-ledd-2">Utdanningens læringsutbytte skal være utformet i tråd med Nasjonalt kvalifikasjonsrammeverk for livslang læring (NKR), og kvalifikasjonen skal være tilstrekkelig for å utøve yrket.</article><article class="legalP" id="kapittel-2-paragraf-1-ledd-3">Utdanningen skal ha<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-1-ledd-3-punkt-1"><article class="legalP" id="kapittel-2-paragraf-1-ledd-3-punkt-1-ledd-1">et dekkende navn</article></article></li><li data-li-identifier="b." data-name="b."><article class="listArticle" id="kapittel-2-paragraf-1-ledd-3-punkt-2"><article class="legalP" id="kapittel-2-paragraf-1-ledd-3-punkt-2-ledd-1">et faginnhold og en struktur som er egnet til at studentene kan oppnå læringsutbyttet</article></article></li><li data-li-identifier="c." data-name="c."><article class="listArticle" id="kapittel-2-paragraf-1-ledd-3-punkt-3"><article class="legalP" id="kapittel-2-paragraf-1-ledd-3-punkt-3-ledd-1">undervisnings-, lærings- og vurderingsformer som er egnet til at studentene kan oppnå læringsutbyttet.</article></article></li></ul></article><article class="legalP" id="kapittel-2-paragraf-1-ledd-4">For utdanninger med praksis skal det finnes en skriftlig praksisavtale mellom fagskolen og praksisstedet om hvordan praksisen skal gjennomføres.</article><article class="legalP" id="kapittel-2-paragraf-1-ledd-5">Utdanningen skal ha en studieplan som informerer om utdanningens opptakskrav, faginnhold, struktur og undervisnings-, lærings- og vurderingsformer, inkludert praksis.</article></article><article class="legalArticle" data-lovdata-URL="LTI/forskrift/2020-04-23-853/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Studiepoeng og arbeidsomfang</span></h3><article class="legalP" id="kapittel-2-paragraf-2-ledd-1">Utdanningen skal ha et omfang på 30, 60, 90 eller 120 studiepoeng, hvis det ikke er gitt unntak etter fagskoleforskriften § 42.</article><article class="legalP" id="kapittel-2-paragraf-2-ledd-2">Arbeidsomfanget for studentene skal være på 1500–1800 timer per år for heltidsstudier.</article></article><article class="legalArticle" data-lovdata-URL="LTI/forskrift/2020-04-23-853/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Fagmiljøet som er tilknyttet utdanningen</span></h3><article class="legalP" id="kapittel-2-paragraf-3-ledd-1">Fagmiljøets størrelse og kompetanse skal stå i forhold til antallet studenter og utdanningens innhold og egenart. I fagmiljøet skal det finnes personer med utdanning minst på fagskolenivå, utdanningsfaglig kompetanse og oppdatert yrkeserfaring.</article><article class="legalP" id="kapittel-2-paragraf-3-ledd-2">Utdanningen skal ha en<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-3-ledd-2-punkt-1"><article class="legalP" id="kapittel-2-paragraf-3-ledd-2-punkt-1-ledd-1">faglig ansvarlig som har ansvar for utviklingen og gjennomføringen av utdanningen. Den faglig ansvarlige skal ha utdanning som er relevant for utdanningens innhold og egenart, og være ansatt i minst 50 prosent stilling ved fagskolen.</article></article></li><li data-li-identifier="b." data-name="b."><article class="listArticle" id="kapittel-2-paragraf-3-ledd-2-punkt-2"><article class="legalP" id="kapittel-2-paragraf-3-ledd-2-punkt-2-ledd-1">utdanningsfaglig ansvarlig med utdanningsfaglig utdanning som har ansvar for å legge til rette for studentenes læring.</article></article></li></ul></article><article class="legalP" id="kapittel-2-paragraf-3-ledd-3">Fagskolen skal fastsette egne krav til fagmiljøets størrelse, kompetanse og sammensetning.</article><article class="legalP" id="kapittel-2-paragraf-3-ledd-4">Fagskolen skal sikre at fagmiljøet får nødvendig kompetanseutvikling.</article></article><article class="legalArticle" data-lovdata-URL="LTI/forskrift/2020-04-23-853/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Eksterne praksisveiledere</span></h3><article class="legalP" id="kapittel-2-paragraf-4-ledd-1">Eksterne praksisveiledere skal ha kompetanse til å veilede og vurdere studentene i praksis.</article></article><article class="legalArticle" data-lovdata-URL="LTI/forskrift/2020-04-23-853/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">Sensorer</span></h3><article class="legalP" id="kapittel-2-paragraf-5-ledd-1">Sensorene skal ha kompetanse til å vurdere om studenten har oppnådd læringsutbyttet for emnet eller utdanningen.</article></article><article class="legalArticle" data-lovdata-URL="LTI/forskrift/2020-04-23-853/§2-6" data-name="§2-6" id="kapittel-2-paragraf-6"><h3 class="legalArticleHeader"><span class="legalArticleValue">§ 2-6</span>. <span class="legalArticleTitle">Utdanningens administrasjon og infrastruktur</span></h3><article class="legalP" id="kapittel-2-paragraf-6-ledd-1">Fagskolen skal ha<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-6-ledd-1-punkt-1"><article class="legalP" id="kapittel-2-paragraf-6-ledd-1-punkt-1-ledd-1">administrative ressurser som er tilpasset utdanningen</article></article></li><li data-li-identifier="b." data-name="b."><article class="listArticle" id="kapittel-2-paragraf-6-ledd-1-punkt-2"><article class="legalP" id="kapittel-2-paragraf-6-ledd-1-punkt-2-ledd-1">lokaler, utstyr, tilgang til informasjons- og bibliotekstjenester og annen infrastruktur som er tilpasset utdanningen.</article></article></li></ul></article></article><article class="legalArticle" data-lovdata-URL="LTI/forskrift/2020-04-23-853/§2-7" data-name="§2-7" id="kapittel-2-paragraf-7"><h3 class="legalArticleHeader"><span class="legalArticleValue">§ 2-7</span>. <span class="legalArticleTitle">Vitnemål for utdanningen</span></h3><article class="legalP" id="kapittel-2-paragraf-7-ledd-1">Fullført utdanning skal dokumenteres med vitnemål, jf. fagskoleforskriften § 19. Vitnemålet skal vise<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-7-ledd-1-punkt-1"><article class="legalP" id="kapittel-2-paragraf-7-ledd-1-punkt-1-ledd-1">fagskolens og utdanningens navn</article></article></li><li data-li-identifier="b." data-name="b."><article class="listArticle" id="kapittel-2-paragraf-7-ledd-1-punkt-2"><article class="legalP" id="kapittel-2-paragraf-7-ledd-1-punkt-2-ledd-1">kandidatens navn og fødselsnummer</article></article></li><li data-li-identifier="c." data-name="c."><article class="listArticle" id="kapittel-2-paragraf-7-ledd-1-punkt-3"><article class="legalP" id="kapittel-2-paragraf-7-ledd-1-punkt-3-ledd-1">en beskrivelse av karaktersystemet</article></article></li><li data-li-identifier="d." data-name="d."><article class="listArticle" id="kapittel-2-paragraf-7-ledd-1-punkt-4"><article class="legalP" id="kapittel-2-paragraf-7-ledd-1-punkt-4-ledd-1">kandidatens karakterer</article></article></li><li data-li-identifier="e." data-name="e."><article class="listArticle" id="kapittel-2-paragraf-7-ledd-1-punkt-5"><article class="legalP" id="kapittel-2-paragraf-7-ledd-1-punkt-5-ledd-1">det overordnede læringsutbyttet for utdanningen</article></article></li><li data-li-identifier="f." data-name="f."><article class="listArticle" id="kapittel-2-paragraf-7-ledd-1-punkt-6"><article class="legalP" id="kapittel-2-paragraf-7-ledd-1-punkt-6-ledd-1">utdanningens emner og eventuell praksis</article></article></li><li data-li-identifier="g." data-name="g."><article class="listArticle" id="kapittel-2-paragraf-7-ledd-1-punkt-7"><article class="legalP" id="kapittel-2-paragraf-7-ledd-1-punkt-7-ledd-1">nivå i Nasjonalt kvalifikasjonsrammeverk for livslang læring</article></article></li><li data-li-identifier="h." data-name="h."><article class="listArticle" id="kapittel-2-paragraf-7-ledd-1-punkt-8"><article class="legalP" id="kapittel-2-paragraf-7-ledd-1-punkt-8-ledd-1">antall studiepoeng og eventuell gradsbetegnelse</article></article></li><li data-li-identifier="i." data-name="i."><article class="listArticle" id="kapittel-2-paragraf-7-ledd-1-punkt-9"><article class="legalP" id="kapittel-2-paragraf-7-ledd-1-punkt-9-ledd-1">datoen for når vitnemålet er utstedt.</article></article></li></ul></article><article class="legalP" id="kapittel-2-paragraf-7-ledd-2">Dersom utdanningen har krav om skikkethetsvurdering, skal vitnemålet vise dette.</article></article><article class="legalArticle" data-lovdata-URL="LTI/forskrift/2020-04-23-853/§2-8" data-name="§2-8" id="kapittel-2-paragraf-8"><h3 class="legalArticleHeader"><span class="legalArticleValue">§ 2-8</span>. <span class="legalArticleTitle">Dispensasjon fra akkreditert fagskoleutdanning på grunn av tiltak knyttet til covid-19 (koronaviruset)</span></h3><article class="legalP" id="kapittel-2-paragraf-8-ledd-1">Fagskoler kan gjøre nødvendige endringer i forutsetningene for akkreditert fagskoleutdanning for å etterkomme pålegg fra myndighetene knyttet til å hindre spredning av covid-19 (koronaviruset). Dette gjelder blant annet nødvendige endringer i krav til undervisningsform, vurdering, eksamen og praksis. Fagskolen kan ikke gjøre endringer i det samlede læringsutbyttet for utdanningen.</article><article class="legalP" id="kapittel-2-paragraf-8-ledd-2">Første ledd gjelder ikke for krav regulert av nasjonale eller internasjonale standarder, konvensjoner og avtaler som skal tilfredsstille kravene i disse.</article><article class="legalP" id="kapittel-2-paragraf-8-ledd-3">NOKUT kan kreve at fagskolen rapporterer om endringer tillatt etter første ledd.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2020-04-23-853/KAPITTEL_3"><h2>Kapittel 3. Krav til et akkreditert fagområde</h2><article class="legalArticle" data-lovdata-URL="LTI/forskrift/2020-04-23-853/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Avgrensning av fagområdet</span></h3><article class="legalP" id="kapittel-3-paragraf-1-ledd-1">Fagområdet skal være relatert til ett eller flere yrkesfelt. Fagområdet skal være tydelig definert og avgrenset, men ha tilstrekkelig faglig bredde til å inkludere flere utdanninger.</article><article class="legalP" id="kapittel-3-paragraf-1-ledd-2">Fagskolen skal ha en strategi med mål og tiltak for å utvikle fagområdet, og kunne gjennomføre denne.</article></article><article class="legalArticle" data-lovdata-URL="LTI/forskrift/2020-04-23-853/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Fagmiljøet som er tilknyttet fagområdet</span></h3><article class="legalP" id="kapittel-3-paragraf-2-ledd-1">I fagmiljøet tilknyttet fagområdet skal det finnes personer med utdanning og yrkeserfaring innenfor de viktigste delene av fagområdet. I fagmiljøet skal det være personer med utdanning på nivå over fagskoleutdanning innenfor fagområdet eller et beslektet fagområde som er ansatt i minst 50 prosent stilling ved fagskolen.</article><article class="legalP" id="kapittel-3-paragraf-2-ledd-2">I fagmiljøet skal det være mange nok fast ansatte til å bidra til å utvikle nye og eksisterende utdanninger innenfor fagområdet. Det skal være mange nok fast ansatte ved fagskolen med utdanningsfaglig utdanning til å utvikle pedagogiske metoder og verktøy innenfor fagområdet.</article><article class="legalP" id="kapittel-3-paragraf-2-ledd-3">Fagmiljøet skal delta i relevante regionale, nasjonale eller internasjonale samarbeid og nettverk.</article><article class="legalP" id="kapittel-3-paragraf-2-ledd-4">Minst halvparten av antallet lærere eller antallet lærerårsverk som er tilknyttet utdanningene i fagområdet, skal være fast ansatte ved fagskolen.</article></article><article class="legalArticle" data-lovdata-URL="LTI/forskrift/2020-04-23-853/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Samarbeid med yrkesfeltet</span></h3><article class="legalP" id="kapittel-3-paragraf-3-ledd-1">Fagskolen skal samarbeide med aktører i relevante yrkesfelt om å utvikle og gjennomføre utdanninger innenfor fagområdet.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2020-04-23-853/KAPITTEL_4"><h2>Kapittel 4. Krav til fagskolens kvalitetsarbeid</h2><article class="legalArticle" data-lovdata-URL="LTI/forskrift/2020-04-23-853/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Fagskolens systematiske kvalitetsarbeid</span></h3><article class="legalP" id="kapittel-4-paragraf-1-ledd-1">Fagskolens kvalitetsarbeid skal være forankret i fagskolens styre og ledelse. Fagskolen skal involvere ansatte og studenter, inkludert eventuelle studentorganer, i kvalitetsarbeidet.</article><article class="legalP" id="kapittel-4-paragraf-1-ledd-2">Fagskolen skal fastsette mål for kvaliteten i utdanningene.</article><article class="legalP" id="kapittel-4-paragraf-1-ledd-3">For å vurdere om hver enkelt utdanning når målet for kvalitet, skal fagskolen systematisk innhente<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-1-ledd-3-punkt-1"><article class="legalP" id="kapittel-4-paragraf-1-ledd-3-punkt-1-ledd-1">informasjon fra studenter, ansatte, representanter fra yrkesfeltet og eventuelle andre relevante kilder</article></article></li><li data-li-identifier="b." data-name="b."><article class="listArticle" id="kapittel-4-paragraf-1-ledd-3-punkt-2"><article class="legalP" id="kapittel-4-paragraf-1-ledd-3-punkt-2-ledd-1">resultater fra fagskolens internkontroll, jf. fagskoleloven § 9 tredje ledd bokstav f.</article></article></li></ul></article><article class="legalP" id="kapittel-4-paragraf-1-ledd-4">Fagskolen skal bruke sin vurdering av kvaliteten til å rette opp sviktende kvalitet og videreutvikle kvaliteten i utdanningene.</article></article><article class="legalArticle" data-lovdata-URL="LTI/forskrift/2020-04-23-853/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Fagskolens system for kvalitetssikring</span></h3><article class="legalP" id="kapittel-4-paragraf-2-ledd-1">Systemet for kvalitetssikring er fagskolens verktøy for å gjennomføre kvalitetsarbeidet, jf. fagskoleforskriften § 49. Fagskolens beskrivelse av systemet for kvalitetssikring skal vise målene for kvalitetsarbeidet, hvordan arbeidet skal gjennomføres, ansvarsforholdene og rapporteringslinjene.</article><article class="legalP" id="kapittel-4-paragraf-2-ledd-2">For fagskoler med fagområdeakkreditering skal systemet for kvalitetssikring også vise prosedyrer for hvordan fagskolen<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-2-ledd-2-punkt-1"><article class="legalP" id="kapittel-4-paragraf-2-ledd-2-punkt-1-ledd-1">oppretter utdanninger den selv har fullmakt til å akkreditere</article></article></li><li data-li-identifier="b." data-name="b."><article class="listArticle" id="kapittel-4-paragraf-2-ledd-2-punkt-2"><article class="legalP" id="kapittel-4-paragraf-2-ledd-2-punkt-2-ledd-1">gjennomfører vesentlige endringer av utdanninger som hører inn under fagområdet.</article></article></li></ul></article></article></section><section class="section" data-name="kap5" id="kapittel-5" data-lovdata-URL="LTI/forskrift/2020-04-23-853/KAPITTEL_5"><h2>Kapittel 5. Fagskolens meldeplikt og NOKUTs akkreditering og tilsyn</h2><article class="legalArticle" data-lovdata-URL="LTI/forskrift/2020-04-23-853/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Meldeplikt for endringer ved fagskoleutdanninger</span></h3><article class="legalP" id="kapittel-5-paragraf-1-ledd-1">Fagskolen skal melde fra til NOKUT om<ul class="defaultList"><li data-li-identifier="a." data-name="a."><article class="listArticle" id="kapittel-5-paragraf-1-ledd-1-punkt-1"><article class="legalP" id="kapittel-5-paragraf-1-ledd-1-punkt-1-ledd-1">nye utdanninger innenfor et akkreditert fagområde</article></article></li><li data-li-identifier="b." data-name="b."><article class="listArticle" id="kapittel-5-paragraf-1-ledd-1-punkt-2"><article class="legalP" id="kapittel-5-paragraf-1-ledd-1-punkt-2-ledd-1">nye studiesteder for en utdanning</article></article></li><li data-li-identifier="c." data-name="c."><article class="listArticle" id="kapittel-5-paragraf-1-ledd-1-punkt-3"><article class="legalP" id="kapittel-5-paragraf-1-ledd-1-punkt-3-ledd-1">endring av studiested for en utdanning</article></article></li><li data-li-identifier="d." data-name="d."><article class="listArticle" id="kapittel-5-paragraf-1-ledd-1-punkt-4"><article class="legalP" id="kapittel-5-paragraf-1-ledd-1-punkt-4-ledd-1">endring av navnet på en utdanning</article></article></li><li data-li-identifier="e." data-name="e."><article class="listArticle" id="kapittel-5-paragraf-1-ledd-1-punkt-5"><article class="legalP" id="kapittel-5-paragraf-1-ledd-1-punkt-5-ledd-1">endring av det samlede læringsutbyttet for en utdanning</article></article></li><li data-li-identifier="f." data-name="f."><article class="listArticle" id="kapittel-5-paragraf-1-ledd-1-punkt-6"><article class="legalP" id="kapittel-5-paragraf-1-ledd-1-punkt-6-ledd-1">endring av utdanningsform for en utdanning.</article></article></li></ul></article><article class="legalP" id="kapittel-5-paragraf-1-ledd-2">Meldeplikten gjelder alle fagskoleutdanninger, og meldingen skal sendes før endringen gjennomføres. For endringer som gjelder utdanninger som ikke inngår i et akkreditert fagområde, vurderer NOKUT om endringene gjør det nødvendig å søke om ny akkreditering.</article></article><article class="legalArticle" data-lovdata-URL="LTI/forskrift/2020-04-23-853/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Søknadsfrister og søknadsskjema ved akkreditering</span></h3><article class="legalP" id="kapittel-5-paragraf-2-ledd-1">NOKUT kan fastsette søknadsfrister for akkreditering av fagskoleutdanninger og fagområder, og at søknadene skal leveres på et bestemt skjema eller i et bestemt format.</article></article><article class="legalArticle" data-lovdata-URL="LTI/forskrift/2020-04-23-853/§5-3" data-name="§5-3" id="kapittel-5-paragraf-3"><h3 class="legalArticleHeader"><span class="legalArticleValue">§ 5-3</span>. <span class="legalArticleTitle">Sakkyndige ved akkreditering av og tilsyn med fagskoleutdanninger</span></h3><article class="legalP" id="kapittel-5-paragraf-3-ledd-1">Når NOKUT oppnevner sakkyndige til faglige vurderinger ved akkreditering av og tilsyn med fagskoleutdanninger, skal de sakkyndige til sammen ha<ul class="defaultList"><li data-li-identifier="a." data-name="a."><article class="listArticle" id="kapittel-5-paragraf-3-ledd-1-punkt-1"><article class="legalP" id="kapittel-5-paragraf-3-ledd-1-punkt-1-ledd-1">utdanning minst på nivå med toårig fagskoleutdanning innenfor fagområdet eller et beslektet fagområde</article></article></li><li data-li-identifier="b." data-name="b."><article class="listArticle" id="kapittel-5-paragraf-3-ledd-1-punkt-2"><article class="legalP" id="kapittel-5-paragraf-3-ledd-1-punkt-2-ledd-1">utdanningsfaglig utdanning eller relevant undervisningserfaring</article></article></li><li data-li-identifier="c." data-name="c."><article class="listArticle" id="kapittel-5-paragraf-3-ledd-1-punkt-3"><article class="legalP" id="kapittel-5-paragraf-3-ledd-1-punkt-3-ledd-1">relevant kunnskap om og erfaring fra et aktuelt yrkesfelt.</article></article></li></ul></article><article class="legalP" id="kapittel-5-paragraf-3-ledd-2">For akkreditering av utdanninger der en annen myndighet gir sertifisering eller autorisasjon, skal de sakkyndige ha kunnskap om sertifiserings- eller autorisasjonskravene.</article><article class="legalP" id="kapittel-5-paragraf-3-ledd-3">Ved tilsyn skal én sakkyndig være fagskolestudent eller ha vært det i løpet av de fem siste årene.</article><article class="legalP" id="kapittel-5-paragraf-3-ledd-4">NOKUT skal gi søkere og fagskoler det skal føres tilsyn med, mulighet til å kommentere forslag om sakkyndige før de oppnevnes.</article></article><article class="legalArticle" data-lovdata-URL="LTI/forskrift/2020-04-23-853/§5-4" data-name="§5-4" id="kapittel-5-paragraf-4"><h3 class="legalArticleHeader"><span class="legalArticleValue">§ 5-4</span>. <span class="legalArticleTitle">Sakkyndige ved akkreditering av og tilsyn med fagområder</span></h3><article class="legalP" id="kapittel-5-paragraf-4-ledd-1">Når NOKUT oppnevner sakkyndige til faglige vurderinger ved akkreditering av og tilsyn med fagområder, skal de sakkyndige til sammen ha<ul class="defaultList"><li data-li-identifier="a." data-name="a."><article class="listArticle" id="kapittel-5-paragraf-4-ledd-1-punkt-1"><article class="legalP" id="kapittel-5-paragraf-4-ledd-1-punkt-1-ledd-1">erfaring fra relevant, anerkjent yrkesfelt og oppdatert kunnskap om aktuell faglig utvikling innenfor yrkesfeltet</article></article></li><li data-li-identifier="b." data-name="b."><article class="listArticle" id="kapittel-5-paragraf-4-ledd-1-punkt-2"><article class="legalP" id="kapittel-5-paragraf-4-ledd-1-punkt-2-ledd-1">utdanning minst på nivå med toårig fagskoleutdanning innenfor relevant fagområde</article></article></li><li data-li-identifier="c." data-name="c."><article class="listArticle" id="kapittel-5-paragraf-4-ledd-1-punkt-3"><article class="legalP" id="kapittel-5-paragraf-4-ledd-1-punkt-3-ledd-1">utdanningsfaglig utdanning og relevant undervisningserfaring</article></article></li><li data-li-identifier="d." data-name="d."><article class="listArticle" id="kapittel-5-paragraf-4-ledd-1-punkt-4"><article class="legalP" id="kapittel-5-paragraf-4-ledd-1-punkt-4-ledd-1">erfaring fra ledelse ved fagskole, høyskole eller universitet</article></article></li><li data-li-identifier="e." data-name="e."><article class="listArticle" id="kapittel-5-paragraf-4-ledd-1-punkt-5"><article class="legalP" id="kapittel-5-paragraf-4-ledd-1-punkt-5-ledd-1">kjennskap til både videregående opplæring, fagskoleutdanning og høyere utdanning</article></article></li><li data-li-identifier="f." data-name="f."><article class="listArticle" id="kapittel-5-paragraf-4-ledd-1-punkt-6"><article class="legalP" id="kapittel-5-paragraf-4-ledd-1-punkt-6-ledd-1">erfaring fra sentrale fagskolestudenttillitsverv fra de fem siste årene.</article></article></li></ul></article><article class="legalP" id="kapittel-5-paragraf-4-ledd-2">NOKUT skal gi søkere og fagskoler som NOKUT skal føre tilsyn med, mulighet til å kommentere forslag om sakkyndige før de oppnevnes.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2020-04-23-853/KAPITTEL_6"><h2>Kapittel 6. Sluttbestemmelser</h2><article class="legalArticle" data-lovdata-URL="LTI/forskrift/2020-04-23-853/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Når forskriften trer i kraft</span></h3><article class="legalP" id="kapittel-6-paragraf-1-ledd-1">Forskriften trer i kraft 1. august 2020. Samtidig oppheves forskrift 25. oktober 2018 nr. 2254 om tilsyn med kvaliteten i fagskoleutdanning (fagskoletilsynsforskriften).</article></article><article class="legalArticle" data-lovdata-URL="LTI/forskrift/2020-04-23-853/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">Overgangsregler</span></h3><article class="legalP" id="kapittel-6-paragraf-2-ledd-1">Søknader om akkreditering som er mottatt av NOKUT før denne forskriften trer i kraft, behandles etter reglene som gjaldt da NOKUT mottok søknaden.</article></article></section></main></body></html>