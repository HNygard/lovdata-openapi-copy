<!DOCTYPE html><html lang="no"><head><title>Midlertidig lov om forlenget frist og unntak fra krav til fysisk generalforsamling og årsmøte mv. i boligbyggelag, borettslag og eierseksjonssameier for å avhjelpe konsekvenser av utbrudd av covid-19</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2020-06-19-90</dd><dt class="dokid">DokumentID</dt><dd class="dokid">LTI/lov/2020-06-19-90</dd><dt class="ministry">Departement</dt><dd class="ministry"><ul><li>Kommunal- og moderniseringsdepartementet</li></ul></dd><dt class="dateInForce">I kraft fra</dt><dd class="dateInForce">2020-06-19 – 2020-11-01</dd><dt class="changesToDocuments">Endrer</dt><dd class="changesToDocuments"><ul><li>lov/2003-06-06-38</li><li>lov/2003-06-06-39</li><li>lov/2017-06-16-65</li></ul></dd><dt class="legalArea">Rettsområde</dt><dd class="legalArea"><ul><li>Fast eiendoms rettsforhold &gt; Borettslag. Boligbyggelag</li> <li>Fast eiendoms rettsforhold &gt; Sameie</li></ul></dd><dt class="dateOfPublication">Kunngjort</dt><dd class="dateOfPublication">2020-06-19 12:30</dd><dt class="journalNumber">Journalnummer</dt><dd class="journalNumber">2020-0900</dd><dt class="titleShort">Korttittel</dt><dd class="titleShort">Midl. lov om forlenget frist og unntak fra krav til fysisk generalforsamling og årsmøte mv. i boligbyggelag mv. (covid-19)</dd><dt class="title">Tittel</dt><dd class="title">Midlertidig lov om forlenget frist og unntak fra krav til fysisk generalforsamling og årsmøte mv. i boligbyggelag, borettslag og eierseksjonssameier for å avhjelpe konsekvenser av utbrudd av covid-19</dd><dt class="miscInformation">Annet om dokumentet</dt><dd class="miscInformation">Prop.128 L (2019–2020), Innst.384 L (2019–2020), Lovvedtak 138 (2019–2020). Stortingets første og andre gangs behandling hhv. 12. og 15. juni 2020. Fremmet av Departementet.</dd><dt class="refid">RefID</dt><dd class="refid">lov/2020-06-19-90</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig lov om forlenget frist og unntak fra krav til fysisk generalforsamling og årsmøte mv. i boligbyggelag, borettslag og eierseksjonssameier for å avhjelpe konsekvenser av utbrudd av covid-19<ul class="tocSubUl"><li>§ 1. Lovens virkeområde</li><li>§ 2. Adgang til å gjennomføre generalforsamling og årsmøte uten fysisk oppmøte</li><li>§ 3. Adgang til å kreve fysisk møte</li><li>§ 4. Signatur på protokoll</li><li>§ 5. Elektronisk kommunikasjon</li><li>§ 6. Forlenget frist for ordinær generalforsamling og årsmøte</li><li>§ 7. Lovens ikrafttredelse og opphevelse</li></ul></li></ul></dd></dl></header><main class="documentBody" data-lovdata-URL="LTI/lov/2020-06-19-90" id="dokument"><h1>Midlertidig lov om forlenget frist og unntak fra krav til fysisk generalforsamling og årsmøte mv. i boligbyggelag, borettslag og eierseksjonssameier for å avhjelpe konsekvenser av utbrudd av covid-19</h1><article class="legalArticle" data-lovdata-URL="LTI/lov/2020-06-19-90/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Lovens virkeområde</span></h2><article class="legalP" id="paragraf-1-ledd-1">For å avhjelpe konsekvenser av utbruddet av covid-19 fastsettes det i denne loven unntak fra følgende lover:<ul class="defaultList"><li data-li-identifier="1." data-name="1."><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">lov 6. juni 2003 nr. 38 om bustadbyggjelag</article></article></li><li data-li-identifier="2." data-name="2."><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">lov 6. juni 2003 nr. 39 om burettslag</article></article></li><li data-li-identifier="3." data-name="3."><article class="listArticle" id="paragraf-1-ledd-1-punkt-3"><article class="legalP" id="paragraf-1-ledd-1-punkt-3-ledd-1">lov 16. juni 2017 nr. 65 om eierseksjoner</article></article></li></ul></article><article class="legalP" id="paragraf-1-ledd-2">Ved motstrid går bestemmelsene i denne loven foran det som er bestemt i lovene nevnt i første ledd og eventuelle vedtekter.</article></article><article class="legalArticle" data-lovdata-URL="LTI/lov/2020-06-19-90/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Adgang til å gjennomføre generalforsamling og årsmøte uten fysisk oppmøte</span></h2><article class="legalP" id="paragraf-2-ledd-1">Styret kan beslutte å gjennomføre generalforsamling og årsmøte uten fysisk oppmøte, herunder ved bruk av digitale møteapplikasjoner, telefon- eller videomøte eller på annen betryggende måte.</article><article class="legalP" id="paragraf-2-ledd-2">Styret må gi samtlige andels- eller seksjonseiere mulighet til å delta i behandlingen av sakene. Styret kan fastsette nærmere krav til gjennomføringen av deltakelsen og stemmegivning, herunder tillate bruk av forhåndsstemme.</article><article class="legalP" id="paragraf-2-ledd-3">Styret skal gi forretningsfører, revisor og eventuell daglig leder mulighet til å uttale seg om aktuelle saker.</article><article class="legalP" id="paragraf-2-ledd-4">Styreleder, eller annen møteleder som generalforsamlingen eller årsmøtet velger, skal sørge for at det føres protokoll etter reglene i bustadbyggjelagslova § 5-17, burettslagslova § 7-9 og eierseksjonsloven § 53.</article><article class="legalP" id="paragraf-2-ledd-5">Første til fjerde ledd gjelder tilsvarende så langt de passer dersom tingretten innkaller til generalforsamling eller årsmøte etter reglene i bustadbyggjelagslova § 5-8 annet ledd, burettslagslova § 7-6 annet ledd og eierseksjonsloven § 43 annet ledd.</article><article class="legalP" id="paragraf-2-ledd-6">For øvrig gjelder bestemmelsene i bustadbyggjelagslova kapittel 5, burettslagslova kapittel 7 og eierseksjonsloven kapittel VI.</article></article><article class="legalArticle" data-lovdata-URL="LTI/lov/2020-06-19-90/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Adgang til å kreve fysisk møte</span></h2><article class="legalP" id="paragraf-3-ledd-1">Dersom styret beslutter å gjennomføre generalforsamling eller årsmøte etter reglene i § 2, kan andels- eller seksjonseiere ikke kreve at møtet gjennomføres som fysisk møte.</article><article class="legalP" id="paragraf-3-ledd-2">Dersom noen krever ekstraordinær generalforsamling eller ekstraordinært årsmøte etter bustadbyggjelagslova § 5-7 annet ledd, burettslagslova § 7-5 eller eierseksjonsloven § 42, skal styret vurdere om det er mulig å gjennomføre dette etter reglene i § 2. Det kan ikke kreves at ekstraordinær generalforsamling eller ekstraordinært årsmøte gjennomføres som fysisk møte. Styret kan etter en slik vurdering beslutte at saken skal utsettes til det kan gjennomføres fysisk møte.</article></article><article class="legalArticle" data-lovdata-URL="LTI/lov/2020-06-19-90/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Signatur på protokoll</span></h2><article class="legalP" id="paragraf-4-ledd-1">Protokoll fra generalforsamling og årsmøte kan signeres ved bruk av betryggende elektronisk signatur.</article><article class="legalP" id="paragraf-4-ledd-2">Som signatur godtas også bilde av protokollen med underskrift.</article></article><article class="legalArticle" data-lovdata-URL="LTI/lov/2020-06-19-90/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Elektronisk kommunikasjon</span></h2><article class="legalP" id="paragraf-5-ledd-1">Boligbyggelag og borettslag kan uten hinder av kravet om uttrykkelig samtykke i bustadbyggjelagslova § 1-5 og burettslagslova § 1-6 kommunisere elektronisk med andelseierne. Det samme gjelder for kommunikasjon med seksjonseiere i eierseksjonssameier.</article><article class="legalP" id="paragraf-5-ledd-2">Seksjons- og andelseiere som ønsker innkalling og øvrige dokumenter tilsendt på papir, og har meddelt dette til styret, skal ha rett til å få dette.</article></article><article class="legalArticle" data-lovdata-URL="LTI/lov/2020-06-19-90/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Forlenget frist for ordinær generalforsamling og årsmøte</span></h2><article class="legalP" id="paragraf-6-ledd-1">Fristen for å gjennomføre ordinær generalforsamling, jf. bustadbyggjelagslova § 5-6 første ledd og burettslagslova § 7-4 første ledd og ordinært årsmøte, jf. eierseksjonsloven § 41, forlenges i 2020 til 31. august.</article></article><article class="legalArticle" data-lovdata-URL="LTI/lov/2020-06-19-90/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Lovens ikrafttredelse og opphevelse</span></h2><article class="legalP" id="paragraf-7-ledd-1">Loven trer i kraft straks. Loven oppheves 1. november 2020.</article><article class="legalP" id="paragraf-7-ledd-2">Møter det er innkalt til før 1. november 2020, kan avholdes etter bestemmelsene i denne loven.</article></article></main></body></html>