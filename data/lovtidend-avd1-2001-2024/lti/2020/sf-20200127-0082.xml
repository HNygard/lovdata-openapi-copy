<!DOCTYPE html><html lang="no"><head><title>Forskrift om endring i forskrift om læreplan i norsk og samfunnskunnskap for voksne innvandrere</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-01-27-82</dd><dt class="dokid">DokumentID</dt><dd class="dokid">LTI/forskrift/2020-01-27-82</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="dateInForce">I kraft fra</dt><dd class="dateInForce">2020-01-27</dd><dt class="changesToDocuments">Endrer</dt><dd class="changesToDocuments"><ul><li>forskrift/2012-04-19-358</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-07-04-80/§20</li></ul></dd><dt class="dateOfPublication">Kunngjort</dt><dd class="dateOfPublication">2020-01-29 14:40</dd><dt class="journalNumber">Journalnummer</dt><dd class="journalNumber">2020-0097</dd><dt class="titleShort">Korttittel</dt><dd class="titleShort">Endr. i forskrift om læreplan for voksne innvandrere</dd><dt class="title">Tittel</dt><dd class="title">Forskrift om endring i forskrift om læreplan i norsk og samfunnskunnskap for voksne innvandrere</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 27. januar 2020 med hjemmel i lov 4. juli 2003 nr. 80 om introduksjonsordning og norskopplæring for nyankomne innvandrere (introduksjonsloven) § 20.</dd><dt class="refid">RefID</dt><dd class="refid">forskrift/2020-01-27-82</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om læreplan i norsk og samfunnskunnskap for voksne innvandrere<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2020-01-27-82" id="dokument"><h1>Forskrift om endring i forskrift om læreplan i norsk og samfunnskunnskap for voksne innvandrere</h1><section class="section" data-name="kapI" id="kapittel-1" data-lovdata-URL="LTI/forskrift/2020-01-27-82/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 19. april 2012 nr. 358 om læreplan i norsk og samfunnskunnskap for voksne innvandrere gjøres følgende endringer:</article> <article class="defaultP" margin-top="true">1. I innledningen skal andre og tredje avsnitt lyde:</article><article class="legalP" id="kapittel-1-ledd-2">Rett og plikt til opplæring i norsk og samfunnskunnskap for voksne innvandrere ble utvidet fra 300 til 600 timer 1. januar 2012. De som har rett og plikt til 600 timer opplæring, kan få ytterligere opplæring i inntil 2400 timer ved behov. Kommunen skal gi deltakeren mulighet for opplæring opp til nivå B1 hvis deltakeren ønsker det og nivået kan nås innenfor den totale timerammen på 3000 timer. Opplæring til nivå B2 skal gis hvis dette nivået kan nås i løpet av de pliktfestede 600 timene.</article><article class="legalP" id="kapittel-1-ledd-3">Læreplanen er en revidert versjon av planen fra 2012. Læreplanen består av to deler: Del 1, læreplan for 50 timer samfunnskunnskap og del 2, læreplan i norsk. Læreplanen i norsk består igjen av to deler, del 2a og 2b. Del 2a omfatter språkferdighetsnivåene A1–B2, mens del 2b beskriver nivået C1. Både læreplan for 50 timer samfunnskunnskap og læreplan i norsk er målstyrte, og opplæringen etter del 1 og del 2a skal avsluttes med prøver i både norsk og samfunnskunnskap. Del 2b beskriver nivået for å kunne avlegge en prøve på nivå C1.</article> <article class="defaultP" margin-top="true">2. I del 1 skal overskriften lyde:</article><span class="futuretitle" id="kapittel-1-foreslåttittel-1">Del 1. Læreplan for 50 timer samfunnskunnskap</span> <article class="defaultP" margin-top="true">3. Overskriften på del 2 i dagens forskrift skal lyde:</article><span class="futuretitle" id="kapittel-1-foreslåttittel-2">Del 2a. Læreplan i norsk nivåene A1–B2</span> <article class="defaultP" margin-top="true">4. I punktet «Læreplanen og rammeverket for språk» gjøres følgende endringer:</article><span class="futuretitle" id="kapittel-1-foreslåttittel-3">Læreplanen og rammeverket for språk</span><article class="legalP" id="kapittel-1-ledd-4">Læreplanen bygger på Det felles europeiske rammeverket for språk: Læring, undervisning, vurdering (2011) utarbeidet av Europarådets avdeling for moderne språk. I februar 2018 publiserte Europarådet CEFR Companion Volume with New Descriptors (heretter Tillegget til Rammeverket). Rammeverket inneholder beskrivelser av språkferdighetene lytte, snakke, samtale, lese og skrive på tre overordnede nivåer: elementært (A), selvstendig (B) og avansert nivå (C). Hvert av de overordnede nivåene er igjen delt inn i to. I Rammeverket betegnes en språkbruker på elementært nivå som en basisbruker, en språkbruker på selvstendig nivå som en selvstendig bruker og en språkbruker på avansert nivå som en avansert bruker.</article><article class="legalP" id="kapittel-1-ledd-5">Læringssynet i Det felles europeiske rammeverket er at språk læres gjennom kommunikasjon og i samhandling med andre. Beskrivelsene i Rammeverket er formulert som «kan-utsagn» innenfor de fem ferdighetene og er et utgangspunkt for å utforme blant annet læringsmål, velge læringsaktiviteter og evaluere læringsresultater. Egenvurdering og bruk av andre formative vurderingsformer står sentralt innenfor dette læringssynet.</article><article class="legalP" id="kapittel-1-ledd-6">I læreplanen del 2a er språkferdighetene beskrevet på fire nivåer: A1, A2, B1, og B2. I tillegg er det beskrevet mål for deltakere som ikke har lært å lese og skrive. Disse målene er ikke basert på Rammeverkets nivåbeskrivelser, og ferdighetene «snakke» og «samtale» er erstattet med betegnelsen «muntlig språkbruk».</article><article class="legalP" id="kapittel-1-ledd-7">For at læreplanmålene skal kunne nås, må deltakeren få hjelp til å utvikle bevisste læringsstrategier. Dette innebærer blant annet å lære seg å planlegge, overskue og evaluere læringsprosessen for på denne måten å kunne styre egen læring. Læreren må være både ekspert, veileder og formidler.</article> <article class="defaultP" margin-top="true">5. I punktet «Organisering i spor» skal punktet «Spor 3» lyde:</article><article class="defaultP"><i>Spor 3</i></article><article class="legalP" id="kapittel-1-ledd-8">Spor 3 er tilrettelagt for deltakere som har god allmennutdanning. Noen har også påbegynt eller fullført utdanning på høyskole- eller universitetsnivå. Deltakerne er vant til å bruke lesing og skriving i tilegnelse av kunnskap og har ofte lært ett eller flere fremmedspråk på skolen. Mange har utviklet gode lærings-strategier og har høy språklig bevissthet.</article><article class="legalP" id="kapittel-1-ledd-9">Opplæringen har rask progresjon.</article><article class="legalP" id="kapittel-1-ledd-10">Veiledende nivå for avslutning av opplæring på spor 3:<ul class="defaultList"><li data-li-identifier="–" data-name="–"><article class="listArticle" id="kapittel-1-ledd-10-punkt-1"><article class="legalP" id="kapittel-1-ledd-10-punkt-1-ledd-1">muntlige ferdigheter: nivå B1 eller B2</article></article></li><li data-li-identifier="–" data-name="–"><article class="listArticle" id="kapittel-1-ledd-10-punkt-2"><article class="legalP" id="kapittel-1-ledd-10-punkt-2-ledd-1">skriftlige ferdigheter: nivå B1 eller B2.</article></article></li></ul></article><article class="legalP" id="kapittel-1-ledd-11">Opplæring til nivå B2 skal gis hvis dette nivået kan nås i løpet av de pliktfestede 600 timene.</article> <article class="defaultP" margin-top="true">6. I punktet «Kartlegging ved inntak» skal annet avsnitt i punktet «individuell plan» lyde:</article><article class="legalP" id="kapittel-1-ledd-12">Den første individuelle planen skal oppgi mål for opplæringen og antall timer som tildeles. Planen må også angi hvor og når opplæringen skal finne sted. Det er viktig at det blir gjennomført jevnlige samtaler med deltakeren om hvor vedkommende står i forhold til den individuelle planen. På bakgrunn av disse samtalene kan planen eventuelt revideres, jf. § 6 i introduksjonsloven. For deltakere i introduksjonsprogrammet skal den individuelle planen i introduksjonsprogrammet ses i sammenheng med den individuelle planen for opplæring i norsk og samfunnskunnskap, jf. § 6 sjette ledd i introduksjonsloven.</article> <article class="defaultP" margin-top="true">7. Punktet «Språkferdighetsnivåer» skal lyde:</article><article class="legalP" id="kapittel-1-ledd-13">Beskrivelsen av kompetansemålene for de fire språkferdighetsnivåene A1, A2, B1 og B2 er identisk for alle spor. For hvert nivå er det beskrevet globale mål, delmål og kjennetegn ved språket i bruk. Deltakeren kan være på forskjellig nivå i de ulike ferdighetene lytte, snakke, samtale, lese og skrive. Globale mål er en generell beskrivelse av hva innlæreren mestrer på hvert nivå, mens delmål beskriver hva innlæreren skal mestre i de ulike ferdighetene på de ulike nivåene. Kjennetegn ved språket i bruk beskriver hva som karakteriserer deltakerens uttale, ordforråd og språkstruktur på hvert nivå. Nivåene er ikke lineære størrelser, men må forstås både horisontalt og vertikalt. Horisontalt beskriver de ulike nivåene hvor godt og med hvor mye nyanse og presisjon en språklig aktivitet kan utføres. Vertikalt illustrerer de i hvor mange ulike situasjoner og kontekster språket kan brukes, altså hvor stor bredde det er i språkferdighetene.</article> <article class="defaultP" margin-top="true">8. I punktet «Samlet oversikt over spor og veiledende sluttnivåer» skal punktet «Spor 3» lyde:</article><article class="legalP" id="kapittel-1-ledd-14">Spor 3 er tilrettelagt for deltakere som har god allmennutdanning. Noen har også påbegynt eller fullført utdanning på høyskole- eller universitetsnivå. Deltakerne er vant til å bruke lesing og skriving i tilegnelse av kunnskap og har ofte lært ett eller flere fremmedspråk på skolen. Mange har utviklet gode læringsstrategier og har høy språklig bevissthet.</article><article class="legalP" id="kapittel-1-ledd-15">Opplæringen på spor 3 har rask progresjon.</article><article class="legalP" id="kapittel-1-ledd-16">Veiledende nivå for avslutning av opplæring på spor 3:<ul class="defaultList"><li data-li-identifier="–" data-name="–"><article class="listArticle" id="kapittel-1-ledd-16-punkt-1"><article class="legalP" id="kapittel-1-ledd-16-punkt-1-ledd-1">muntlige ferdigheter: nivå B1 eller B2</article></article></li><li data-li-identifier="–" data-name="–"><article class="listArticle" id="kapittel-1-ledd-16-punkt-2"><article class="legalP" id="kapittel-1-ledd-16-punkt-2-ledd-1">skriftlige ferdigheter: nivå B1 eller B2.</article></article></li></ul></article><article class="legalP" id="kapittel-1-ledd-17">Opplæring til nivå B2 skal gis hvis dette nivået kan nås i løpet av de pliktfestede 600 timene.</article> <article class="defaultP" margin-top="true">9. Ny del 2b skal lyde:</article><span class="futuretitle" id="kapittel-1-foreslåttittel-4">Del 2b. Læreplan i norsk nivå C1</span><span class="futuretitle" id="kapittel-1-foreslåttittel-5">Innledning</span><article class="legalP" id="kapittel-1-ledd-18">Læreplan i norsk for voksne innvandrere nivå C1 (del 2b) er en utvidelse av Læreplan i norsk og samfunnskunnskap for voksne innvandrere, som omfatter nivåene A1–B2 (del 2a). I likhet med læreplanen for de øvrige nivåene bygger læreplanen for nivå C1 i Rammeverket og Tillegget til Rammeverket).</article><article class="legalP" id="kapittel-1-ledd-19">Læringssynet i Rammeverket er basert på at språk læres gjennom kommunikasjon og samhandling med andre. Beskrivelsene i Rammeverket og i læreplanen er derfor knyttet til språklige aktiviteter og formulert som «kan-utsagn».</article><article class="legalP" id="kapittel-1-ledd-20">Nivå C (C1 og C2) er nivået for avansert språkbruk. I Rammeverket omtales nivå C1 som et nivå for «effektiv språkbruk». Det innebærer at en språkbruker på nivå C1 på en effektiv måte behersker kompleks språkbruk i en rekke situasjoner. Kompleksiteten kan handle om tilfanget av tekster i ulike kanaler og medier og tekster med ulike stilnivåer. Det kan også handle om utfordrende samtalesituasjoner, der mye foregår samtidig, og der temaene skifter. I tillegg kan det dreie seg om underforstått informasjon i det som skrives eller sies. I læreplanen for nivå C1 gjenspeiles dette i beskrivelsene av språkbruk: Språkbruken er tilnærmet uanstrengt, ordforrådet er bredt og dypt, og tekster og kontekster er komplekse. Disse måtene å beskrive språk og språklig samhandling på viser til språkbruk som er så automatisert at språkbrukeren kan konsentrere seg om innhold uten å tenke på form. Formen er likevel tilpasset og underbygger innholdet, for eksempel når det gjelder nyanser, detaljer, tilrettelegging, vektlegging, underforståttheter og/eller bruk av humor.</article><article class="legalP" id="kapittel-1-ledd-21">Læreplanen for nivå C1 inneholder beskrivelser av globale mål, delmål og kjennetegn ved språket i bruk. Globale mål er en generell beskrivelse av språkferdigheter på nivå C1, mens delmål beskriver mål for språklige aktiviteter. Kjennetegn ved språket i bruk beskriver hva som karakteriserer vokabular, uttale, grammatikk, flyt, tekstutforming, ortografi/tegnsetting og kommunikasjon hos en språkbruker på nivå C1.</article><article class="legalP" id="kapittel-1-ledd-22">I læreplanen er det lagt vekt på strukturen, begrepsbruken og de utvidede og mer nyanserte deskriptorskalaene som er innarbeidet i Tillegget til Rammeverket. Læreplanen for nivå C1 skiller seg derfor noe fra læreplanen for de øvrige nivåene.</article><span class="futuretitle" id="kapittel-1-foreslåttittel-6">Kategorier for språklig kommunikasjon</span><article class="legalP" id="kapittel-1-ledd-23">I Tillegget til Rammeverket er språklige aktiviteter presentert under fire overordnede kategorier for kommunikasjon («modes of communication»): resepsjon, produksjon, samhandling og mediering. Kategoriene utgjør en helhet som både skaper mulighet for kommunikasjon og ivaretar språklig utvikling. I tillegget er denne kategoriseringen begrunnet med at den gjenspeiler autentisk språkbruk på en bedre måte enn inndelingen i de fire ferdighetene lytte, lese, skrive og snakke. Læreplanen for nivå C1 er derfor strukturert etter kommunikasjonskategoriene resepsjon, produksjon, samhandling og mediering. Innenfor hver av kategoriene er det formulert delmål for språklige aktiviteter.</article><span class="futuretitle" id="kapittel-1-foreslåttittel-7">En multimodal skrifts- og kommunikasjonskultur</span><article class="legalP" id="kapittel-1-ledd-24">Kommunikasjonskategoriene resepsjon og produksjon er delt inn i muntlig resepsjon og produksjon (lytte og snakke) og skriftlig resepsjon og produksjon (lese og skrive). Det er imidlertid viktig å være oppmerksom på at språklige aktiviteter i vår tids multimodale skrifts- og kommunikasjonskultur sjelden vil være utelukkende muntlige eller skriftlige. Aktivitetene veves inn i hverandre, og vellykket kommunikasjon forutsetter ferdigheter innen alle de fire kategoriene. Jo mer sammensatte og komplekse de språklige aktivitetene og konteksten de foregår innenfor er, jo sterkere blir sammenvevingen. Dette gjør seg særlig gjeldende på C-nivået. Tydeligst er denne sammenvevingen når det gjelder kategoriene samhandling og mediering. Det er derfor ikke hensiktsmessig å dele disse kategoriene i muntlige og skriftlige eller i reseptive og produktive ferdigheter.</article><span class="futuretitle" id="kapittel-1-foreslåttittel-8">Mediering</span><article class="legalP" id="kapittel-1-ledd-25">I Rammeverket brukes begrepet mediering hovedsakelig i betydningen videreformidling. I Tillegget til Rammeverket har mediering fått en utvidet betydning og en mer sentral plass. Språket brukes ikke bare for videreformidling, men også for å komme frem til ny innsikt, utvikle ideer og tanker og skape felles forståelse. Tillegget inneholder flere deskriptorskalaer som utdyper mediering. Skalaene er delt inn i fire grupper: mediering av tekst, mediering av begreper, mediering av kommunikasjon og medieringsstrategier. Mediering handler om at språkbrukeren har en aktiv rolle i å legge til rette for språklig samhandling i ulike kontekster og komme frem til eller formidle innhold og innsikt. Språkbrukerens ferdigheter i å utnytte både egne og andres flerspråklige ressurser og repertoarer i læringsarbeid og kommunikasjon, inkluderes og anerkjennes. Mediering kan skje innenfor samme språk eller mellom ulike språk.</article><span class="futuretitle" id="kapittel-1-foreslåttittel-9">Domeneoverskridende språkferdigheter</span><article class="legalP" id="kapittel-1-ledd-26">C1-brukeren har et stort språklig repertoar som kan brukes i de fleste situasjoner og kontekster. Hvilke domener eller temaer språkferdighetene skal knyttes til, er derfor ikke definert i læreplanen for nivå C1. På dette nivået er språkferdighetene domeneoverskridende i tråd med beskrivelsene i Rammeverket og Tillegget til Rammeverket. Ettersom språkbrukeren på nivå C1 klarer seg språklig godt i de aller fleste situasjoner, vil begrensningene snarere være knyttet til fagområder enn til kontekster. En C1-bruker vil klare seg bedre språklig innenfor eget fagområde og interessefelt enn innenfor fagområder og interessefelt som er ukjente eller nye.</article><span class="futuretitle" id="kapittel-1-foreslåttittel-10">Kjennetegn ved språket i bruk</span><article class="legalP" id="kapittel-1-ledd-27">Kjennetegn ved språket i bruk beskriver hva som karakteriserer vokabular, uttale, grammatikk, flyt, tekstutforming, ortografi/tegnsetting og kommunikasjon hos en språkbruker på nivå C1.</article><span class="futuretitle" id="kapittel-1-foreslåttittel-11">Språksituasjonen i Norge</span><article class="legalP" id="kapittel-1-ledd-28">Språksituasjonen i Norge, med to sidestilte skriftlige målformer og ikke-normert talemål, er spesiell. Det er derfor lite å støtte seg på i Rammeverket på dette området.</article><article class="legalP" id="kapittel-1-ledd-29">Den norske språksituasjonen er ikke eksplisitt omtalt i læreplanen, men siden C1-nivået kjennetegnes av at språkbruken er tilnærmet uten begrensninger, forutsettes det at innlæreren er kjent med språksituasjonen i Norge. Det stilles ikke krav om at en språkbruker på nivå C1 skal beherske begge skriftspråk reseptivt og produktivt, men språkbrukeren må ha strategier for å forholde seg til en annen målform enn den vedkommende er vant til å lese. Innlærere på nivå C1 bør derfor også bli kjent med den andre målformen gjennom opplæringen.</article><article class="legalP" id="kapittel-1-ledd-30">En språkbruker på nivå C1 vil ha gode nok ferdigheter til å kunne forstå ulike talemålsvarianter, så lenge varianten ikke avviker for mye fra den språkbrukeren er vant med å høre. I likhet med morsmålbrukere av norsk vil språkbrukere på nivå C1 kunne ha behov for oppklaring og/eller gjentakelse hvis talemålsvarianten er ukjent. Innlærere på nivå C1 bør få erfaring med ulike talemålsvarianter gjennom opplæringen.</article><span class="futuretitle" id="kapittel-1-foreslåttittel-12">Kompetansemål for nivå C1 (avansert bruker)</span><span class="futuretitle" id="kapittel-1-foreslåttittel-13">Globale mål</span><article class="legalP" id="kapittel-1-ledd-31">På dette nivået kan innlæreren forstå komplekse framstillinger og faglige drøftinger innenfor de fleste allmenne emner. Innlæreren kan bruke språket fleksibelt og hensiktsmessig til sosiale, akademiske og yrkesrelaterte formål. Innlæreren kan uttrykke og argumentere for synspunkter og kan delta i samtaler og diskusjoner og bidra til at samtalen eller diskusjonen utvikler seg. Innlæreren kan oppsummere, videreformidle og forklare innhold fra ulike muntlige og skriftlige kilder med høy grad av presisjon. Innlæreren kan skrive klare, velstrukturerte og detaljerte tekster og mestrer ulike setningsmønstre og sammenbindende markører.</article><span class="futuretitle" id="kapittel-1-foreslåttittel-14">Delmål for språklige aktiviteter</span><span class="futuretitle" id="kapittel-1-foreslåttittel-15">Muntlig resepsjon</span><article class="legalP" id="kapittel-1-ledd-32">Innlæreren kan forstå en kompleks, muntlig framstilling, også når talen ikke er tydelig strukturert og forhold ikke omtales direkte, men er underforståtte. Innlæreren kan ha behov for enkelte oppklaringer, særlig hvis talemålsvarianten er ukjent.</article><article class="legalP" id="kapittel-1-ledd-33">Innlæreren<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-33-punkt-1"><article class="legalP" id="kapittel-1-ledd-33-punkt-1-ledd-1">kan forstå det meste av en lengre muntlig framstilling, for eksempel en presentasjon, en forelesning eller en debatt, også om emner utenfor eget fag- eller interessefelt.</article></article></li><li data-li-identifier="-" data-name="-"><article class="listArticle" id="kapittel-1-ledd-33-punkt-2"><article class="legalP" id="kapittel-1-ledd-33-punkt-2-ledd-1">kan forstå et bredt spekter av auditivt materiale, for eksempel pod kast eller film, og oppfatte nyanser og underforståtte holdninger og forhold mellom dem som snakker.</article></article></li><li data-li-identifier="-" data-name="-"><article class="listArticle" id="kapittel-1-ledd-33-punkt-3"><article class="legalP" id="kapittel-1-ledd-33-punkt-3-ledd-1">kan oppfatte holdninger og synspunkter til deltakere i en diskusjon selv når diskusjonen preges av overlapping, avbrytelser, digresjoner og uformell språkbruk når talehastigheten er normal, og talemålsvariantene er kjent.</article></article></li></ul></article><span class="futuretitle" id="kapittel-1-foreslåttittel-16">Skriftlig resepsjon</span><article class="legalP" id="kapittel-1-ledd-34">Innlæreren kan forstå omfattende, komplekse tekster, og oppfatte finere nyanser, også holdninger og underforståtte meninger, forutsatt at hun/han har mulighet til å lese vanskelige passasjer om igjen og bruke oppslagsverk og søkeverktøy ved behov.</article><article class="legalP" id="kapittel-1-ledd-35">Innlæreren<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-35-punkt-1"><article class="legalP" id="kapittel-1-ledd-35-punkt-1-ledd-1">kan forstå et bredt spekter av allmennvitenskapelige eller akademiske artikler og publikasjoner, også utenfor ens eget fag- eller interessefelt.</article></article></li><li data-li-identifier="-" data-name="-"><article class="listArticle" id="kapittel-1-ledd-35-punkt-2"><article class="legalP" id="kapittel-1-ledd-35-punkt-2-ledd-1">kan forstå det meste av skriftlig informasjonsutveksling i private, offentlige og faglige sammenhenger, for eksempel sosiale medier, e-post, brev eller offentlige skriv.</article></article></li><li data-li-identifier="-" data-name="-"><article class="listArticle" id="kapittel-1-ledd-35-punkt-3"><article class="legalP" id="kapittel-1-ledd-35-punkt-3-ledd-1">kan forstå et variert utvalg av skjønnlitterære tekster i moderne språkdrakt.</article></article></li></ul></article><span class="futuretitle" id="kapittel-1-foreslåttittel-17">Produksjon</span><span class="futuretitle" id="kapittel-1-foreslåttittel-18">Muntlig produksjon</span><article class="legalP" id="kapittel-1-ledd-36">Innlæreren kan gi klare, detaljerte beskrivelser og presentasjoner av komplekse emner, der hun/han trekker inn delmomenter og relevante eksempler, utdyper og underbygger synspunkter og runder av på en passende måte.</article><article class="legalP" id="kapittel-1-ledd-37">Innlæreren<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-37-punkt-1"><article class="legalP" id="kapittel-1-ledd-37-punkt-1-ledd-1">kan gi klare, detaljerte beskrivelser og presentasjoner av personlige eller faglige erfaringer, flette inn undertema og utdype viktige punkter.</article></article></li><li data-li-identifier="-" data-name="-"><article class="listArticle" id="kapittel-1-ledd-37-punkt-2"><article class="legalP" id="kapittel-1-ledd-37-punkt-2-ledd-1">kan gi instruksjoner om hvordan en rekke komplekse praktiske og/eller faglige prosedyrer skal utføres.</article></article></li><li data-li-identifier="-" data-name="-"><article class="listArticle" id="kapittel-1-ledd-37-punkt-3"><article class="legalP" id="kapittel-1-ledd-37-punkt-3-ledd-1">kan bruke et variert repertoar av ord og uttrykk og være i stand til å omformulere seg i de fleste situasjoner.</article></article></li><li data-li-identifier="-" data-name="-"><article class="listArticle" id="kapittel-1-ledd-37-punkt-4"><article class="legalP" id="kapittel-1-ledd-37-punkt-4-ledd-1">kan bruke ulike språklige virkemidler for å uttrykke holdninger, følelser og sinnsstemninger.</article></article></li></ul></article><span class="futuretitle" id="kapittel-1-foreslåttittel-19">Skriftlig produksjon</span><article class="legalP" id="kapittel-1-ledd-38">Innlæreren kan skrive klare, detaljerte og velstrukturerte tekster innenfor et bredt spekter av sjangre, og kan tilpasse språket etter situasjonen, mottakeren og budskapet som skal formidles.</article><article class="legalP" id="kapittel-1-ledd-39">Innlæreren<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-39-punkt-1"><article class="legalP" id="kapittel-1-ledd-39-punkt-1-ledd-1">kan skrive argumenterende tekster med en oversiktlig og leservennlig oppbygning og gi uttrykk for synspunkter og holdninger på en utfyllende og nyansert måte.</article></article></li><li data-li-identifier="-" data-name="-"><article class="listArticle" id="kapittel-1-ledd-39-punkt-2"><article class="legalP" id="kapittel-1-ledd-39-punkt-2-ledd-1">kan skrive rapporter og utgreiinger om komplekse tema innenfor sitt eget fag- eller interessefelt og velge en hensiktsmessig stil.</article></article></li><li data-li-identifier="-" data-name="-"><article class="listArticle" id="kapittel-1-ledd-39-punkt-3"><article class="legalP" id="kapittel-1-ledd-39-punkt-3-ledd-1">kan skrive formelle brev der hun/han uttrykker for eksempel kritikk, anmodning, oppfordring eller medfølelse med en språkbruk som er tydelig og tilpasset formålet.</article></article></li></ul></article><span class="futuretitle" id="kapittel-1-foreslåttittel-20">Samhandling</span><article class="legalP" id="kapittel-1-ledd-40">Innlæreren kan tilpasse språket til ulike sosiale situasjoner både muntlig og skriftlig og uttrykke seg med høy grad av presisjon. Innlæreren kan med letthet følge og bidra til samhandling i formelle og uformelle diskusjoner og samtaler, også når det dreier seg om komplekse og/eller ukjente emner.</article><article class="legalP" id="kapittel-1-ledd-41">Innlæreren<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-41-punkt-1"><article class="legalP" id="kapittel-1-ledd-41-punkt-1-ledd-1">kan utdype og videreutvikle viktige punkter uten støtte, og takler avbrytelser og innspill på en språklig passende måte.</article></article></li><li data-li-identifier="-" data-name="-"><article class="listArticle" id="kapittel-1-ledd-41-punkt-2"><article class="legalP" id="kapittel-1-ledd-41-punkt-2-ledd-1">kan argumentere overbevisende for et standpunkt, svare på spørsmål og gi passende tilsvar til komplekse motargumenter.</article></article></li><li data-li-identifier="-" data-name="-"><article class="listArticle" id="kapittel-1-ledd-41-punkt-3"><article class="legalP" id="kapittel-1-ledd-41-punkt-3-ledd-1">har et bredt repertoar av automatiserte kommunikasjonsteknikker slik at hun/han finner passende uttrykk for å ta eller beholde ordet og knytte egne bidrag til det andre sier på en hensiktsmessig måte.</article></article></li><li data-li-identifier="-" data-name="-"><article class="listArticle" id="kapittel-1-ledd-41-punkt-4"><article class="legalP" id="kapittel-1-ledd-41-punkt-4-ledd-1">kan delta i ulike typer diskusjoner på internett og uttrykke seg hensiktsmessig i sosiale medier uten at språket setter begrensninger.</article></article></li></ul></article><span class="futuretitle" id="kapittel-1-foreslåttittel-21">Mediering</span><article class="legalP" id="kapittel-1-ledd-42">Innlæreren kan bruke språket muntlig og skriftlig til å bearbeide, sammenfatte og videreformidle informasjon på en hensiktsmessig måte. Innlæreren kan bidra til at ulike perspektiver kommer fram, og at misforståelser oppklares. I samarbeid med andre kan innlæreren utforske nye ord, uttrykk og begreper for på den måten å videreutvikle egen og andres språkforståelse.</article><article class="legalP" id="kapittel-1-ledd-43">Innlæreren<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-43-punkt-1"><article class="legalP" id="kapittel-1-ledd-43-punkt-1-ledd-1">kan trekke ut informasjon og argumenter i lange og komplekse muntlige og/eller skriftlige tekster fra en eller flere kilder for deretter å videreformidle egen forståelse og tolkning på en klar og velstrukturert måte.</article></article></li><li data-li-identifier="-" data-name="-"><article class="listArticle" id="kapittel-1-ledd-43-punkt-2"><article class="legalP" id="kapittel-1-ledd-43-punkt-2-ledd-1">kan videreformidle de fleste nyanser og detaljer i muntlige og skriftlige tekster på en korrekt måte, men kan ha behov for å sjekke den presise betydningen av enkelte lite frekvente ord og uttrykk.</article></article></li><li data-li-identifier="-" data-name="-"><article class="listArticle" id="kapittel-1-ledd-43-punkt-3"><article class="legalP" id="kapittel-1-ledd-43-punkt-3-ledd-1">kan ta detaljerte notater under en forelesning, et møte eller liknende, om emner innenfor sitt eget fag- eller interessefelt, og kan gjengi informasjon så nøyaktig og tett opp til originalen at notatene også kan være til nytte for andre.</article></article></li><li data-li-identifier="-" data-name="-"><article class="listArticle" id="kapittel-1-ledd-43-punkt-4"><article class="legalP" id="kapittel-1-ledd-43-punkt-4-ledd-1">kan tolke og beskrive diagrammer og annen visuell informasjon på en klar og presis måte.</article></article></li><li data-li-identifier="-" data-name="-"><article class="listArticle" id="kapittel-1-ledd-43-punkt-5"><article class="legalP" id="kapittel-1-ledd-43-punkt-5-ledd-1">kan gjøre et komplekst innhold mer tilgjengelig ved å forklare, forenkle eller omstrukturere originalteksten, eventuelt legge til nyttige detaljer.</article></article></li><li data-li-identifier="-" data-name="-"><article class="listArticle" id="kapittel-1-ledd-43-punkt-6"><article class="legalP" id="kapittel-1-ledd-43-punkt-6-ledd-1">kan gripe inn på en språklig passende måte for å få kommunikasjonen inn på et nytt spor.</article></article></li><li data-li-identifier="-" data-name="-"><article class="listArticle" id="kapittel-1-ledd-43-punkt-7"><article class="legalP" id="kapittel-1-ledd-43-punkt-7-ledd-1">kan bruke sine språklige ressurser skriftlig eller muntlig til å oversette tekster i ulike sjangre innenfor eget interessefelt, men det kan forekomme formuleringer som er påvirket av morsmålet eller andre språk innlæreren har lært.</article></article></li></ul></article><span class="futuretitle" id="kapittel-1-foreslåttittel-22">Kjennetegn ved språket i bruk</span><span class="futuretitle" id="kapittel-1-foreslåttittel-23">Vokabular</span><article class="legalP" id="kapittel-1-ledd-44">Innlæreren har stort nok ordforråd til å uttrykke seg idiomatisk og tilnærmet uanstrengt i de fleste sammenhenger. Ordforrådet er bredt og dypt nok til at innlæreren forstår og forholder seg aktivt til et bredt spekter av allmenne emner, situasjoner og muntlige og skriftlige tekster.</article><span class="futuretitle" id="kapittel-1-foreslåttittel-24">Uttale</span><article class="legalP" id="kapittel-1-ledd-45">Innlæreren har tydelig uttale og kan variere intonasjon og trykkmønstre for å få fram det hun/han ønsker. Det forekommer påvirkning fra morsmålet eller andre språk innlæreren har lært, men det har ingen betydning for forståeligheten. Innlæreren kan forstå en del ulike uttalemåter når det ikke snakkes for fort.</article><span class="futuretitle" id="kapittel-1-foreslåttittel-25">Grammatikk</span><article class="legalP" id="kapittel-1-ledd-46">Innlæreren har høy grad av grammatisk kontroll. Feil forekommer, men har karakter av å være glipp, ikke systematiske feil. Innlæreren har et bredt repertoar av grammatiske strukturer og kan uttrykke og forstå nyanser og detaljer.</article><span class="futuretitle" id="kapittel-1-foreslåttittel-26">Flyt</span><article class="legalP" id="kapittel-1-ledd-47">Innlæreren kan uttrykke seg spontant, sammenhengende og tilnærmet uanstrengt. Pauser forekommer, men er knyttet til ukjent terminologi eller behov for refleksjon. Innlæreren kan på en effektiv måte orientere seg i komplekse tekster.</article><span class="futuretitle" id="kapittel-1-foreslåttittel-27">Tekstutforming</span><article class="legalP" id="kapittel-1-ledd-48">Innlæreren kan utforme skriftlige og muntlige tekster på en hensiktsmessig måte og kan bruke varierte sammenbindingsteknikker for å gjøre teksten lett tilgjengelig for mottakeren. Innlæreren kan utnytte tekstoppsett og grafiske virkemidler for å lese og orientere seg i de fleste teksttyper på en effektiv måte.</article><span class="futuretitle" id="kapittel-1-foreslåttittel-28">Ortografi og tegnsetting</span><article class="legalP" id="kapittel-1-ledd-49">Innlærerens rettskriving er nøyaktig, bortsett fra enkelte glipp, og tegnsettingen er konsekvent og leservennlig.</article><span class="futuretitle" id="kapittel-1-foreslåttittel-29">Kommunikasjon</span><article class="legalP" id="kapittel-1-ledd-50">Innlæreren kan ta initiativet i ulike typer kommunikasjonssituasjoner, følge opp innspill, introdusere nye temaer og bidra til å drive kommunikasjonen framover. Innlæreren kan på en fleksibel og effektiv måte tilpasse både muntlig og skriftlig språk til ulike sosiale sammenhenger. Innlæreren kan på en effektiv måte tilpasse og modifisere utsagn for å uttrykke grader av visshet eller uvisshet, tvil, tiltro eller sannsynlighet med mer. Innlæreren kan bruke modale uttrykksmåter for å signalisere i hvilken grad vedkommende mener det er hold i en påstand, et argument eller et standpunkt.</article></section><section class="section" data-name="kapII" id="kapittel-2" data-lovdata-URL="LTI/forskrift/2020-01-27-82/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft straks.</article></section></main></body></html>