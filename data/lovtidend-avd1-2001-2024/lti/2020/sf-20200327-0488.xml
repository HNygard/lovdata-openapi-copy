<!DOCTYPE html><html lang="no"><head><title>Mandat for forvaltningen av Statens obligasjonsfond</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-03-27-488</dd><dt class="dokid">DokumentID</dt><dd class="dokid">LTI/forskrift/2020-03-27-488</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="subunit">Etat</dt><dd class="subunit"><ul><li>Avdeling for formuesforvaltning</li></ul></dd><dt class="dateInForce">I kraft fra</dt><dd class="dateInForce">2020-03-27</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2020-03-27-12/§3</li><li>lov/2020-03-27-12/§4</li></ul></dd><dt class="dateOfPublication">Kunngjort</dt><dd class="dateOfPublication">2020-03-27 18:20</dd><dt class="journalNumber">Journalnummer</dt><dd class="journalNumber">2020-0423</dd><dt class="titleShort">Korttittel</dt><dd class="titleShort">Mandat for forvaltningen av Statens obligasjonsfond</dd><dt class="title">Tittel</dt><dd class="title">Mandat for forvaltningen av Statens obligasjonsfond</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 27. mars 2020 med hjemmel i lov 27. mars 2020 nr. 12 om Statens obligasjonsfond § 3 tredje ledd jf. § 4.</dd><dt class="refid">RefID</dt><dd class="refid">forskrift/2020-03-27-488</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Mandat for forvaltningen av Statens obligasjonsfond<ul class="tocSubUl"><li>Kapittel 1. Alminnelige bestemmelser<ul class="tocSubUl"><li>§ 1-1. Folketrygdfondets forvaltningsoppdrag</li><li>§ 1-2. Investering av fondsmidlene</li><li>§ 1-3. Mål for forvaltningen</li><li>§ 1-4. Utkontraktering</li></ul></li><li>Kapittel 2. Ansvarlig forvaltningsvirksomhet<ul class="tocSubUl"><li>§ 2-1. Arbeidet med ansvarlig forvaltningsvirksomhet</li></ul></li><li>Kapittel 3. Forvaltningen av investeringsporteføljen<ul class="tocSubUl"><li>§ 3-1. Referanseindeks</li><li>§ 3-2. Tillatte instrumenter</li><li>§ 3-3. Rammer for forvaltningen</li></ul></li><li>Kapittel 4. Verdivurdering, avkastningsmåling og styring, måling og kontroll av risiko<ul class="tocSubUl"><li>§ 4-1. Innledende bestemmelser</li><li>§ 4-2. Verdivurdering og avkastningsmåling</li><li>§ 4-3. Måling og styring av markedsrisiko</li><li>§ 4-4. Måling og styring av kredittrisiko</li><li>§ 4-5. Måling og styring av motpartseksponering</li><li>§ 4-6. Måling og styring av belåning</li><li>§ 4-7. Innlån og utlån av verdipapirer og salg av verdipapirer Folketrygdfondet ikke eier</li><li>§ 4-8. Reinvestering av mottatt kontantsikkerhet</li><li>§ 4-9. Måling og styring av operasjonell risiko</li><li>§ 4-10. Nye instrumenter</li><li>§ 4-11. Folketrygdfondets internkontroll</li></ul></li><li>Kapittel 5. Rammer for forvaltningskostnader<ul class="tocSubUl"><li>§ 5-1. Ramme for forvaltningskostnader</li></ul></li><li>Kapittel 6. Offentlig rapportering<ul class="tocSubUl"><li>§ 6-1. Formål</li><li>§ 6-2. Rapporteringskrav</li><li>§ 6-3. Offentliggjøring av beregningsmetoder og data</li><li>§ 6-4. Offentliggjøring av styrets retningslinjer</li></ul></li><li>Kapittel 7. Forholdet mellom departementet og Folketrygdfondet<ul class="tocSubUl"><li>§ 7-1. Orienteringsplikt</li><li>§ 7-2. Folketrygdfondets plikter ved overskridelse av rammer for forvaltningen</li><li>§ 7-3. Møter</li><li>§ 7-4. Inn- og utfasingsbestemmelser</li><li>§ 7-5. Avvikling</li></ul></li><li>Kapittel 8. Adgang til å fravike bestemmelsene, overgangsbestemmelser og ikrafttredelse<ul class="tocSubUl"><li>§ 8-1. Adgang til å fravike bestemmelsene</li><li>§ 8-2. Overgangsbestemmelse</li><li>§ 8-3. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2020-03-27-488" id="dokument"><h1>Mandat for forvaltningen av Statens obligasjonsfond</h1><section class="section" data-name="kap1" id="kapittel-1" data-lovdata-URL="LTI/forskrift/2020-03-27-488/KAPITTEL_1"><h2>Kapittel 1. Alminnelige bestemmelser</h2><article class="legalArticle" data-lovdata-URL="LTI/forskrift/2020-03-27-488/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Folketrygdfondets forvaltningsoppdrag</span></h3><article class="legalP" id="kapittel-1-paragraf-1-ledd-1">Departementet plasserer Statens obligasjonsfond (obligasjonsfondet) som et kapitalinnskudd i Folketrygdfondet i henhold til lov 27. mars 2020 nr. 12 om Statens obligasjonsfond § 3 annet og tredje ledd. Folketrygdfondet skal forvalte innskuddet etter bestemmelsene i dette mandatet og eventuelle bestemmelser fastsatt med hjemmel i § 3-1.</article></article><article class="legalArticle" data-lovdata-URL="LTI/forskrift/2020-03-27-488/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Investering av fondsmidlene</span></h3><article class="numberedLegalP" data-numerator="1" id="kapittel-1-paragraf-2-nummer-1">(1) Folketrygdfondet skal i eget navn videreinvestere kapitalinnskuddet i rentebærende instrumenter og kontantinnskudd.</article><article class="numberedLegalP" data-numerator="2" id="kapittel-1-paragraf-2-nummer-2">(2) Verdien på kapitalinnskuddet settes lik den regnskapsmessige verdien av porteføljen av rentebærende instrumenter og kontantinnskudd. Porteføljens regnskapsmessige avkastning fratrukket Folketrygdfondets forvaltningskostnader, tillegges obligasjonsfondet.</article><article class="numberedLegalP" data-numerator="3" id="kapittel-1-paragraf-2-nummer-3">(3) Folketrygdfondet skal foreta investeringsbeslutninger og utøve eierrettigheter uavhengig av departementet.</article></article><article class="legalArticle" data-lovdata-URL="LTI/forskrift/2020-03-27-488/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Mål for forvaltningen</span></h3><article class="numberedLegalP" data-numerator="1" id="kapittel-1-paragraf-3-nummer-1">(1) Folketrygdfondet skal søke å oppnå høyest mulig avkastning etter kostnader over tid og samtidig bidra til økt likviditet og kapitaltilgang til kredittobligasjonsmarkedet i Norge, innenfor de rammer som gjelder som for forvaltningen. Avkastningen måles i norske kroner.</article><article class="numberedLegalP" data-numerator="2" id="kapittel-1-paragraf-3-nummer-2">(2) Folketrygdfondet skal ha som overordnet målsetting i sin kreditorutøvelse å sikre obligasjonsfondets finansielle interesser.</article></article><article class="legalArticle" data-lovdata-URL="LTI/forskrift/2020-03-27-488/§1-4" data-name="§1-4" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>. <span class="legalArticleTitle">Utkontraktering</span></h3><article class="legalP" id="kapittel-1-paragraf-4-ledd-1">Folketrygdfondet kan utkontraktere operasjonelle funksjoner så lenge hensyn til risikostyring og internkontroll er ivaretatt, jf. § 4-11.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2020-03-27-488/KAPITTEL_2"><h2>Kapittel 2. Ansvarlig forvaltningsvirksomhet</h2><article class="legalArticle" data-lovdata-URL="LTI/forskrift/2020-03-27-488/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Arbeidet med ansvarlig forvaltningsvirksomhet</span></h3><article class="legalP" id="kapittel-2-paragraf-1-ledd-1">Folketrygdfondets arbeid med obligasjonsfondet skal så langt det passer utøves i tråd med prinsipper for ansvarlig forvaltningsvirksomhet fastsatt iht. mandatet for forvaltningen av Statens pensjonsfond Norge § 2-1.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2020-03-27-488/KAPITTEL_3"><h2>Kapittel 3. Forvaltningen av investeringsporteføljen</h2><article class="legalArticle" data-lovdata-URL="LTI/forskrift/2020-03-27-488/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Referanseindeks</span></h3><article class="legalP" id="kapittel-3-paragraf-1-ledd-1">Finansdepartementet kan fastsette en referanseindeks for obligasjonsfondet.</article></article><article class="legalArticle" data-lovdata-URL="LTI/forskrift/2020-03-27-488/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Tillatte instrumenter</span></h3><article class="numberedLegalP" data-numerator="1" id="kapittel-3-paragraf-2-nummer-1">(1) Folketrygdfondet kan investere obligasjonsfondet i rentebærende instrumenter og kontantinnskudd som er godkjent i henhold til § 4-10, men begrenset til<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-2-nummer-1-punkt-1"><article class="legalP" id="kapittel-3-paragraf-2-nummer-1-punkt-1-ledd-1">omsettelige obligasjoner og andre omsettelige gjeldsinstrumenter utstedt av norske selskap, jf. foretaksregisterloven § 1-2</article></article></li><li data-li-identifier="b." data-name="b."><article class="listArticle" id="kapittel-3-paragraf-2-nummer-1-punkt-2"><article class="legalP" id="kapittel-3-paragraf-2-nummer-1-punkt-2-ledd-1">kontantsinnskudd i den grad det er nødvendig for en effektiv drift av forvaltningen</article></article></li><li data-li-identifier="c." data-name="c."><article class="listArticle" id="kapittel-3-paragraf-2-nummer-1-punkt-3"><article class="legalP" id="kapittel-3-paragraf-2-nummer-1-punkt-3-ledd-1">finansielle derivater og valutainstrumenter som henger naturlig sammen med obligasjoner.</article></article></li></ul></article><article class="numberedLegalP" data-numerator="2" id="kapittel-3-paragraf-2-nummer-2">(2) Dersom Folketrygdfondet blir eier av finansielle instrumenter som ikke er omfattet av første ledd, skal Folketrygdfondet selge slike finansielle instrumenter på en slik måte at det ivaretar obligasjonsfondets finansielle interesser.</article></article><article class="legalArticle" data-lovdata-URL="LTI/forskrift/2020-03-27-488/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Rammer for forvaltningen</span></h3><article class="numberedLegalP" data-numerator="1" id="kapittel-3-paragraf-3-nummer-1">(1) Den delen av obligasjonsfondet som er investert i kredittobligasjonsmarkedet, skal investeres i henhold til følgende sektorfordeling:<ul class="defaultList"><li data-li-identifier="-" data-name="-"><article class="listArticle" id="kapittel-3-paragraf-3-nummer-1-punkt-1"><article class="legalP" id="kapittel-3-paragraf-3-nummer-1-punkt-1-ledd-1">ikke-finansielle selskap: 50–100 prosent</article></article></li><li data-li-identifier="-" data-name="-"><article class="listArticle" id="kapittel-3-paragraf-3-nummer-1-punkt-2"><article class="legalP" id="kapittel-3-paragraf-3-nummer-1-punkt-2-ledd-1">bank og finansforetak: 0–50 prosent.</article></article></li></ul></article><article class="numberedLegalP" data-numerator="2" id="kapittel-3-paragraf-3-nummer-2">(2) Obligasjonsfondet kan investeres i obligasjoner denominert i andre valutaer enn norske kroner, likevel begrenset til EUR, GBP, SEK, DKK og USD. Slike investeringer skal valutasikres.</article><article class="numberedLegalP" data-numerator="3" id="kapittel-3-paragraf-3-nummer-3">(3) For alle obligasjonsinvesteringer skal det foreligge en kredittvurdering. Folketrygdfondet skal foreta en intern kredittvurdering når ekstern kredittvurdering ikke foreligger. Alle interne kredittvurderinger skal dokumenteres.</article><article class="numberedLegalP" data-numerator="4" id="kapittel-3-paragraf-3-nummer-4">(4) Inntil 50 pst. av obligasjonsfondet kan investeres i obligasjoner utstedt av selskap som er vurdert tilsvarende Standard &amp; Poor's kredittvurdering BB+ eller lavere (under «<i>investment grade</i>» klassifisering).</article><article class="numberedLegalP" data-numerator="5" id="kapittel-3-paragraf-3-nummer-5">(5) Obligasjonsfondet kan ikke investeres i obligasjoner utstedt av selskap med kredittvurdering tilsvarende Standard &amp; Poor's kredittvurdering CCC+ eller lavere.</article><article class="numberedLegalP" data-numerator="6" id="kapittel-3-paragraf-3-nummer-6">(6) Hvis et selskap hvor obligasjonsfondet allerede er investert, blir nedgradert til kredittvurdering tilsvarende Standard &amp; Poor's kredittvurdering CCC+ eller lavere, kan allerede ervervede obligasjoner utstedt av selskapet likevel inngå i porteføljen.</article><article class="numberedLegalP" data-numerator="7" id="kapittel-3-paragraf-3-nummer-7">(7) Inntil 5 pst. av rammen for obligasjonsfondets kapital, jf. lov om Statens obligasjonsfond § 3 annet ledd, kan være investert i obligasjoner utstedt av en enkelt utsteder.</article><article class="numberedLegalP" data-numerator="8" id="kapittel-3-paragraf-3-nummer-8">(8) Ved nye låneopptak (førstehåndsmarkedet) skal obligasjonsfondet investeres sammen med andre investorer. For å sikre markedsriktig prising og vilkår skal Folketrygdfondet fastsette retningslinjer for maksimalt erverv av volumene av nye låneopptak (førstehåndsmarkedet).</article><article class="numberedLegalP" data-numerator="9" id="kapittel-3-paragraf-3-nummer-9">(9) Erverv av mer enn 50 pst. av volumet av nye låneopptak (førstehåndsmarkedet) skal bare finne sted hvis Folketrygdfondet kan dokumentere at ervervet skjer til markedspris. Tilsvarende gjelder dersom Folketrygdfondets investeringer for Statens pensjonsfond Norge og obligasjonsfondet i førstehåndsmarkedet til sammen overstiger 70 pst. av det utestående beløpet.</article><article class="numberedLegalP" data-numerator="10" id="kapittel-3-paragraf-3-nummer-10">(10) Kjøp i annenhåndsmarkedet som innebærer at obligasjonsfondet blir investert i mer enn 70 pst. av et låns utestående, kan bare finne sted hvis Folketrygdfondet kan dokumentere at kjøpet skjer til markedsmessig pris og vilkår. Det samme gjelder ved enhver transaksjon mellom Statens pensjonsfond Norge og obligasjonsfondet.</article><article class="numberedLegalP" data-numerator="11" id="kapittel-3-paragraf-3-nummer-11">(11) Styret skal fastsette supplerende risikorammer for forvaltningen, herunder:<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-3-nummer-11-punkt-1"><article class="legalP" id="kapittel-3-paragraf-3-nummer-11-punkt-1-ledd-1">rammer for kredittrisiko, både på enkeltutstedernivå og på porteføljenivå</article></article></li><li data-li-identifier="b." data-name="b."><article class="listArticle" id="kapittel-3-paragraf-3-nummer-11-punkt-2"><article class="legalP" id="kapittel-3-paragraf-3-nummer-11-punkt-2-ledd-1">rammer for motpartseksponering. Rammene skal inkludere grenser for minimum kredittvurdering til motparter for usikrede innskudd, ikke-børsnoterte derivathandler og andre typer kontrakter som påfører Folketrygdfondet motpartsrisiko</article></article></li><li data-li-identifier="c." data-name="c."><article class="listArticle" id="kapittel-3-paragraf-3-nummer-11-punkt-3"><article class="legalP" id="kapittel-3-paragraf-3-nummer-11-punkt-3-ledd-1">rammer for reinvestering av mottatt kontantsikkerhet. Reinvestering skal ikke gjøres med sikte på å øke obligasjonsfondets økonomiske eksponering mot risikable aktiva.</article></article></li></ul></article><article class="numberedLegalP" data-numerator="12" id="kapittel-3-paragraf-3-nummer-12">(12) Rammene nevnt i ellevte ledd skal legges frem for departementet ved ikrafttredelse. Senere utvidelser av rammene skal legges frem for departementet minst fire uker før planlagt ikrafttredelse, med mindre særlige forhold tilsier kortere frist.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2020-03-27-488/KAPITTEL_4"><h2>Kapittel 4. Verdivurdering, avkastningsmåling og styring, måling og kontroll av risiko</h2><article class="legalArticle" data-lovdata-URL="LTI/forskrift/2020-03-27-488/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Innledende bestemmelser</span></h3><article class="numberedLegalP" data-numerator="1" id="kapittel-4-paragraf-1-nummer-1">(1) Folketrygdfondet skal fastsette prinsipper for verdivurdering, avkastningsmåling og styring, måling og kontroll av risiko som minst oppfyller internasjonalt anerkjente standarder og metoder.</article><article class="numberedLegalP" data-numerator="2" id="kapittel-4-paragraf-1-nummer-2">(2) Folketrygdfondet skal ha rutiner for rapportering av risiko og eksponeringer på de områder som dekkes av dette kapitlet. Målemetodene skal utfylle hverandre.</article></article><article class="legalArticle" data-lovdata-URL="LTI/forskrift/2020-03-27-488/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Verdivurdering og avkastningsmåling</span></h3><article class="numberedLegalP" data-numerator="1" id="kapittel-4-paragraf-2-nummer-1">(1) Avkastningen i obligasjonsporteføljen skal måles i kroner.</article><article class="numberedLegalP" data-numerator="2" id="kapittel-4-paragraf-2-nummer-2">(2) Avkastningsberegningene skal utarbeides i samsvar med metodikken i Global Investment Performance Standards (GIPS).</article><article class="numberedLegalP" data-numerator="3" id="kapittel-4-paragraf-2-nummer-3">(3) Folketrygdfondet skal fastsette prinsipper for prising og avkastningsmåling av de finansielle instrumentene som inngår i den faktiske porteføljen.</article><article class="numberedLegalP" data-numerator="4" id="kapittel-4-paragraf-2-nummer-4">(4) Metoden for å fastsette verdien av finansielle instrumenter skal være etterprøvbar og med rimelig sikkerhet representere den virkelige verdien av obligasjonsfondet på måletidspunktet.</article></article><article class="legalArticle" data-lovdata-URL="LTI/forskrift/2020-03-27-488/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Måling og styring av markedsrisiko</span></h3><article class="numberedLegalP" data-numerator="1" id="kapittel-4-paragraf-3-nummer-1">(1) Folketrygdfondet skal fastsette prinsipper for måling og styring av markedsrisiko i forvaltningen, herunder relevante kilder til systematisk risiko, jf. § 3-3. Målingene skal søke å fange opp all relevant markedsrisiko knyttet til de finansielle instrumentene som brukes i forvaltningen. Risikoen skal anslås ved hjelp av flere forskjellige metoder.</article><article class="numberedLegalP" data-numerator="2" id="kapittel-4-paragraf-3-nummer-2">(2) Analyser av ekstremhendelsesrisiko skal være en integrert del av risikostyringen av obligasjonsfondet.</article></article><article class="legalArticle" data-lovdata-URL="LTI/forskrift/2020-03-27-488/§4-4" data-name="§4-4" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">Måling og styring av kredittrisiko</span></h3><article class="legalP" id="kapittel-4-paragraf-4-ledd-1">Folketrygdfondet skal fastsette prinsipper for måling og styring av kredittrisikoen, jf. § 3-3. Målingene av kredittrisiko skal søke å fange opp all relevant kredittrisiko knyttet til de finansielle instrumentene som brukes i forvaltningen.</article></article><article class="legalArticle" data-lovdata-URL="LTI/forskrift/2020-03-27-488/§4-5" data-name="§4-5" id="kapittel-4-paragraf-5"><h3 class="legalArticleHeader"><span class="legalArticleValue">§ 4-5</span>. <span class="legalArticleTitle">Måling og styring av motpartseksponering</span></h3><article class="numberedLegalP" data-numerator="1" id="kapittel-4-paragraf-5-nummer-1">(1) Folketrygdfondet skal fastsette prinsipper for måling og styring av motpartseksponering, jf. § 3-3.</article><article class="numberedLegalP" data-numerator="2" id="kapittel-4-paragraf-5-nummer-2">(2) Folketrygdfondet skal ha betryggende rutiner og systemer for utvelgelse og evaluering av motparter. Folketrygdfondet skal fastsette maksimumsrammer for eksponering, minstekrav til kredittvurdering og standarder for sikkerhetsstillelse, håndtering av sikkerheter og ordninger for motregning. Samlet motpartseksponering skal beregnes i henhold til internasjonalt anerkjente metoder.</article></article><article class="legalArticle" data-lovdata-URL="LTI/forskrift/2020-03-27-488/§4-6" data-name="§4-6" id="kapittel-4-paragraf-6"><h3 class="legalArticleHeader"><span class="legalArticleValue">§ 4-6</span>. <span class="legalArticleTitle">Måling og styring av belåning</span></h3><article class="legalP" id="kapittel-4-paragraf-6-ledd-1">Folketrygdfondet skal fastsette prinsipper for måling og styring av belåning i porteføljen, jf. § 3-3. Prinsippene skal omfatte implisitt belåning som oppnås gjennom derivater og reinvestering av kontantsikkerhet som mottas i tilknytning til derivatavtaler.</article></article><article class="legalArticle" data-lovdata-URL="LTI/forskrift/2020-03-27-488/§4-7" data-name="§4-7" id="kapittel-4-paragraf-7"><h3 class="legalArticleHeader"><span class="legalArticleValue">§ 4-7</span>. <span class="legalArticleTitle">Innlån og utlån av verdipapirer og salg av verdipapirer Folketrygdfondet ikke eier</span></h3><article class="legalP" id="kapittel-4-paragraf-7-ledd-1">Folketrygdfondet har ikke anledning til innlån og utlån av verdipapirer eller salg av verdipapirer Folketrygdfondet ikke eier (short-salg).</article></article><article class="legalArticle" data-lovdata-URL="LTI/forskrift/2020-03-27-488/§4-8" data-name="§4-8" id="kapittel-4-paragraf-8"><h3 class="legalArticleHeader"><span class="legalArticleValue">§ 4-8</span>. <span class="legalArticleTitle">Reinvestering av mottatt kontantsikkerhet</span></h3><article class="legalP" id="kapittel-4-paragraf-8-ledd-1">Folketrygdfondet skal fastsette retningslinjer for reinvestering av mottatt kontantsikkerhet, jf. § 3-3.</article></article><article class="legalArticle" data-lovdata-URL="LTI/forskrift/2020-03-27-488/§4-9" data-name="§4-9" id="kapittel-4-paragraf-9"><h3 class="legalArticleHeader"><span class="legalArticleValue">§ 4-9</span>. <span class="legalArticleTitle">Måling og styring av operasjonell risiko</span></h3><article class="numberedLegalP" data-numerator="1" id="kapittel-4-paragraf-9-nummer-1">(1) Folketrygdfondet skal nærmere definere og avgrense innholdet i begrepet operasjonell risiko.</article><article class="numberedLegalP" data-numerator="2" id="kapittel-4-paragraf-9-nummer-2">(2) Operasjonelle risikofaktorer skal identifiseres, vurderes etter sannsynlighet og konsekvens, overvåkes og håndteres.</article></article><article class="legalArticle" data-lovdata-URL="LTI/forskrift/2020-03-27-488/§4-10" data-name="§4-10" id="kapittel-4-paragraf-10"><h3 class="legalArticleHeader"><span class="legalArticleValue">§ 4-10</span>. <span class="legalArticleTitle">Nye instrumenter</span></h3><article class="numberedLegalP" data-numerator="1" id="kapittel-4-paragraf-10-nummer-1">(1) Før investeringer skal Folketrygdfondet ha godkjent alle finansielle instrumenter og nye motparter som benyttes i forvaltningen.</article><article class="numberedLegalP" data-numerator="2" id="kapittel-4-paragraf-10-nummer-2">(2) Folketrygdfondets godkjenning skal avhenge av at instrumentet bidrar til en effektiv gjennomføring av forvaltningsoppdraget, og at Folketrygdfondet kan sikre en helhetlig styring, kontroll og oppfølging av all relevant investeringsrisiko og operasjonell risiko.</article><article class="numberedLegalP" data-numerator="3" id="kapittel-4-paragraf-10-nummer-3">(3) Godkjenningen skal dokumenteres.</article></article><article class="legalArticle" data-lovdata-URL="LTI/forskrift/2020-03-27-488/§4-11" data-name="§4-11" id="kapittel-4-paragraf-11"><h3 class="legalArticleHeader"><span class="legalArticleValue">§ 4-11</span>. <span class="legalArticleTitle">Folketrygdfondets internkontroll</span></h3><article class="legalP" id="kapittel-4-paragraf-11-ledd-1">Forskrift 22. september 2008 nr. 1080 om risikostyring og internkontroll gjelder så langt den passer.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2020-03-27-488/KAPITTEL_5"><h2>Kapittel 5. Rammer for forvaltningskostnader</h2><article class="legalArticle" data-lovdata-URL="LTI/forskrift/2020-03-27-488/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Ramme for forvaltningskostnader</span></h3><article class="numberedLegalP" data-numerator="1" id="kapittel-5-paragraf-1-nummer-1">(1) Folketrygdfondet skal innen 29. april 2020 sende departementet et begrunnet forslag til ramme for forvaltningskostnader knyttet til forvaltningen av obligasjonsfondet basert på overslag over forvaltningskostnadene i 2020.</article><article class="numberedLegalP" data-numerator="2" id="kapittel-5-paragraf-1-nummer-2">(2) Folketrygdfondet skal deretter innen 1. desember hvert år sende departementet et begrunnet forslag til ramme for forvaltningskostnader knyttet til forvaltningen av obligasjonsfondet basert på overslag over neste års forvaltningskostnader.</article><article class="numberedLegalP" data-numerator="3" id="kapittel-5-paragraf-1-nummer-3">(3) Departementet fastsetter rammen for forvaltningskostnadene som et kronebeløp.</article><article class="numberedLegalP" data-numerator="4" id="kapittel-5-paragraf-1-nummer-4">(4) Totale faktiske forvaltningskostnader kan trekkes direkte fra obligasjonsfondets brutto avkastning, jf. § 1-2 annet ledd.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2020-03-27-488/KAPITTEL_6"><h2>Kapittel 6. Offentlig rapportering</h2><article class="legalArticle" data-lovdata-URL="LTI/forskrift/2020-03-27-488/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Formål</span></h3><article class="numberedLegalP" data-numerator="1" id="kapittel-6-paragraf-1-nummer-1">(1) Det skal være størst mulig åpenhet om forvaltningen innenfor de rammer som følger av en forsvarlig gjennomføring av forvaltningsoppdraget.</article><article class="numberedLegalP" data-numerator="2" id="kapittel-6-paragraf-1-nummer-2">(2) Den offentlige rapporteringen skal gi en rettvisende og utfyllende oversikt over hvordan Folketrygdfondet løser forvaltningsoppdraget, herunder de valg og prioriteringer Folketrygdfondet gjør, resultater som oppnås og hvordan rammene gitt i dette mandatet utnyttes.</article></article><article class="legalArticle" data-lovdata-URL="LTI/forskrift/2020-03-27-488/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">Rapporteringskrav</span></h3><article class="numberedLegalP" data-numerator="1" id="kapittel-6-paragraf-2-nummer-1">(1) Folketrygdfondet skal halvårlig rapportere om og redegjøre særskilt for (halvårsrapportering):<ul class="defaultList"><li data-li-identifier="a." data-name="a."><article class="listArticle" id="kapittel-6-paragraf-2-nummer-1-punkt-1"><article class="legalP" id="kapittel-6-paragraf-2-nummer-1-punkt-1-ledd-1">verdiutvikling, resultater og risiko i obligasjonsfondet</article></article></li><li data-li-identifier="b." data-name="b."><article class="listArticle" id="kapittel-6-paragraf-2-nummer-1-punkt-2"><article class="legalP" id="kapittel-6-paragraf-2-nummer-1-punkt-2-ledd-1">utnyttelsen av rammene gitt i dette mandatet.</article></article></li></ul></article><article class="numberedLegalP" data-numerator="2" id="kapittel-6-paragraf-2-nummer-2">(2) Halvårsrapporteringen skal videre inneholde utdrag av de deler av Folketrygdfondets regnskap som vedrører forvaltningen av obligasjonsfondet, fastsatt i henhold til de til enhver tid gjeldende regnskapsbestemmelser for Folketrygdfondet.</article><article class="numberedLegalP" data-numerator="3" id="kapittel-6-paragraf-2-nummer-3">(3) I tillegg til krav i § 6-2 annet ledd skal Folketrygdfondet årlig rapportere om og redegjøre særskilt for følgende (årsrapportering):<ul class="defaultList"><li data-li-identifier="a." data-name="a."><article class="listArticle" id="kapittel-6-paragraf-2-nummer-3-punkt-1"><article class="legalP" id="kapittel-6-paragraf-2-nummer-3-punkt-1-ledd-1">styrets vurderinger av resultatene</article></article></li><li data-li-identifier="b." data-name="b."><article class="listArticle" id="kapittel-6-paragraf-2-nummer-3-punkt-2"><article class="legalP" id="kapittel-6-paragraf-2-nummer-3-punkt-2-ledd-1">forholdet mellom avkastning og risiko i obligasjonsfondet. Folketrygdfondet skal benytte flere metoder og måltall for å rapportere risikojustert avkastning</article></article></li><li data-li-identifier="c." data-name="c."><article class="listArticle" id="kapittel-6-paragraf-2-nummer-3-punkt-3"><article class="legalP" id="kapittel-6-paragraf-2-nummer-3-punkt-3-ledd-1">forvaltningskostnader og anslag på transaksjonskostnader for obligasjonsfondet uttrykt som andel av forvaltet kapital.</article></article></li></ul></article><article class="numberedLegalP" data-numerator="4" id="kapittel-6-paragraf-2-nummer-4">(4) Halvårsrapporteringen skal offentliggjøres senest to måneder etter utløpet av halvåret. Årsrapporteringen skal offentliggjøres senest tre måneder etter utløpet av året. Hovedinnholdet i årsrapporteringen skal gjøres tilgjengelig i trykt form. Øvrig rapportering kan skje i elektronisk form.</article></article><article class="legalArticle" data-lovdata-URL="LTI/forskrift/2020-03-27-488/§6-3" data-name="§6-3" id="kapittel-6-paragraf-3"><h3 class="legalArticleHeader"><span class="legalArticleValue">§ 6-3</span>. <span class="legalArticleTitle">Offentliggjøring av beregningsmetoder og data</span></h3><article class="numberedLegalP" data-numerator="1" id="kapittel-6-paragraf-3-nummer-1">(1) Data og metoder som benyttes i den offentlige rapporteringen skal så langt som mulig, innenfor de rammer som settes av en forsvarlig gjennomføring av forvaltningsoppdraget, beskrives og offentliggjøres i datalesbar form.</article><article class="numberedLegalP" data-numerator="2" id="kapittel-6-paragraf-3-nummer-2">(2) Dersom beregningsmetodene som ligger til grunn for rapportering av avkastning og risiko er endret siden siste rapportering, skal det redegjøres for hvorfor metodene er endret og det skal gis opplysninger om eventuelle effekter av dette. Det skal videre gis proformatall i henhold til tidligere beregningsmetoder i to påfølgende år.</article></article><article class="legalArticle" data-lovdata-URL="LTI/forskrift/2020-03-27-488/§6-4" data-name="§6-4" id="kapittel-6-paragraf-4"><h3 class="legalArticleHeader"><span class="legalArticleValue">§ 6-4</span>. <span class="legalArticleTitle">Offentliggjøring av styrets retningslinjer</span></h3><article class="legalP" id="kapittel-6-paragraf-4-ledd-1">Prinsipper, retningslinjer og rammer fastsatt av Folketrygdfondets styre som følge av dette mandatet, skal offentliggjøres.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2020-03-27-488/KAPITTEL_7"><h2>Kapittel 7. Forholdet mellom departementet og Folketrygdfondet</h2><article class="legalArticle" data-lovdata-URL="LTI/forskrift/2020-03-27-488/§7-1" data-name="§7-1" id="kapittel-7-paragraf-1"><h3 class="legalArticleHeader"><span class="legalArticleValue">§ 7-1</span>. <span class="legalArticleTitle">Orienteringsplikt</span></h3><article class="numberedLegalP" data-numerator="1" id="kapittel-7-paragraf-1-nummer-1">(1) Folketrygdfondet skal orientere departementet dersom verdien av obligasjonsfondet endrer seg vesentlig og om andre vesentlige forhold i forvaltningen. Orientering skal skje uten ugrunnet opphold etter at forholdet som utløser orienteringsplikten har oppstått.</article><article class="numberedLegalP" data-numerator="2" id="kapittel-7-paragraf-1-nummer-2">(2) Folketrygdfondet skal gi departementet de opplysninger departementet ber om, herunder opplysninger til selskap eller personer som bistår departementet i vurderingen av Folketrygdfondets forvaltning av obligasjonsfondet. Data som ligger til grunn for den offentlige rapporteringen, jf. § 6-2, herunder data Folketrygdfondet ikke offentliggjør i henhold til § 6-3 første ledd, skal systematiseres og kunne leveres i datalesbar form.</article><article class="numberedLegalP" data-numerator="3" id="kapittel-7-paragraf-1-nummer-3">(3) Folketrygdfondets avtaler med dataleverandører skal sikre departementet, herunder også selskap eller personer som bistår departementet i vurderingen av Folketrygdfondets forvaltning av obligasjonsfondet, tilgang til data i datalesbar form.</article></article><article class="legalArticle" data-lovdata-URL="LTI/forskrift/2020-03-27-488/§7-2" data-name="§7-2" id="kapittel-7-paragraf-2"><h3 class="legalArticleHeader"><span class="legalArticleValue">§ 7-2</span>. <span class="legalArticleTitle">Folketrygdfondets plikter ved overskridelse av rammer for forvaltningen</span></h3><article class="numberedLegalP" data-numerator="1" id="kapittel-7-paragraf-2-nummer-1">(1) Dersom det oppstår situasjoner der rammene i § 3-3, jf. § 7-4 første ledd, blir overskredet, skal Folketrygdfondet uten ugrunnet opphold foreta en vurdering av hvordan forvaltningen kan bringes innenfor rammene på en hensiktsmessig og kostnadseffektiv måte.</article><article class="numberedLegalP" data-numerator="2" id="kapittel-7-paragraf-2-nummer-2">(2) Departementet skal orienteres ved vesentlige brudd på rammene nevnt i første ledd.</article></article><article class="legalArticle" data-lovdata-URL="LTI/forskrift/2020-03-27-488/§7-3" data-name="§7-3" id="kapittel-7-paragraf-3"><h3 class="legalArticleHeader"><span class="legalArticleValue">§ 7-3</span>. <span class="legalArticleTitle">Møter</span></h3><article class="legalP" id="kapittel-7-paragraf-3-ledd-1">Det skal avholdes møter mellom departementet og Folketrygdfondet minst hvert kvartal. Møtene finner sted etter innkalling fra departementet. Departementet utarbeider dagsorden og nærmere spesifikasjon av hvilke data og opplysninger som skal oversendes som grunnlag for departementets forberedelse til møtene, samt format og tidspunkt for oversendelsen.</article></article><article class="legalArticle" data-lovdata-URL="LTI/forskrift/2020-03-27-488/§7-4" data-name="§7-4" id="kapittel-7-paragraf-4"><h3 class="legalArticleHeader"><span class="legalArticleValue">§ 7-4</span>. <span class="legalArticleTitle">Inn- og utfasingsbestemmelser</span></h3><article class="numberedLegalP" data-numerator="1" id="kapittel-7-paragraf-4-nummer-1">(1) Når mindre enn 2 pst. av rammen for obligasjonsfondets kapital, jf. lov om Statens obligasjonsfond § 3 annet ledd, er investert i obligasjonsmarkedet, kommer § 3-3 første og fjerde ledd ikke til anvendelse.</article><article class="numberedLegalP" data-numerator="2" id="kapittel-7-paragraf-4-nummer-2">(2) Når mindre enn 5 pst. av rammen for obligasjonsfondets kapital, jf. lov om Statens obligasjonsfond § 3 annet ledd, er investert i obligasjonsmarkedet, kommer § 4-2 annet ledd ikke til anvendelse.</article></article><article class="legalArticle" data-lovdata-URL="LTI/forskrift/2020-03-27-488/§7-5" data-name="§7-5" id="kapittel-7-paragraf-5"><h3 class="legalArticleHeader"><span class="legalArticleValue">§ 7-5</span>. <span class="legalArticleTitle">Avvikling</span></h3><article class="legalP" id="kapittel-7-paragraf-5-ledd-1">Folketrygdfondet skal, etter nærmere forespørsel fra departementet, forelegge en plan for avvikling av forvaltningen til godkjenning av departementet.</article></article></section><section class="section" data-name="kap8" id="kapittel-8" data-lovdata-URL="LTI/forskrift/2020-03-27-488/KAPITTEL_8"><h2>Kapittel 8. Adgang til å fravike bestemmelsene, overgangsbestemmelser og ikrafttredelse</h2><article class="legalArticle" data-lovdata-URL="LTI/forskrift/2020-03-27-488/§8-1" data-name="§8-1" id="kapittel-8-paragraf-1"><h3 class="legalArticleHeader"><span class="legalArticleValue">§ 8-1</span>. <span class="legalArticleTitle">Adgang til å fravike bestemmelsene</span></h3><article class="legalP" id="kapittel-8-paragraf-1-ledd-1">Departementet kan i særlige tilfeller tillate Folketrygdfondet å fravike bestemmelsene i dette mandatet.</article></article><article class="legalArticle" data-lovdata-URL="LTI/forskrift/2020-03-27-488/§8-2" data-name="§8-2" id="kapittel-8-paragraf-2"><h3 class="legalArticleHeader"><span class="legalArticleValue">§ 8-2</span>. <span class="legalArticleTitle">Overgangsbestemmelse</span></h3><article class="legalP" id="kapittel-8-paragraf-2-ledd-1">Departementet kan fastsette særskilte overgangsbestemmelser.</article></article><article class="legalArticle" data-lovdata-URL="LTI/forskrift/2020-03-27-488/§8-3" data-name="§8-3" id="kapittel-8-paragraf-3"><h3 class="legalArticleHeader"><span class="legalArticleValue">§ 8-3</span>. <span class="legalArticleTitle">Ikrafttredelse</span></h3><article class="legalP" id="kapittel-8-paragraf-3-ledd-1">Dette mandatet trer i kraft 27. mars 2020.</article></article></section></main></body></html>