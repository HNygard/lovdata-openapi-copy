<!DOCTYPE html><html lang="no"><head><title>Forskrift om offentlig kontroll – dokumentasjonskrav ved import, forordning (EU) 2019/1013 og forordning (EU) 2019/1602</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-03-09-710</dd><dt class="dokid">DokumentID</dt><dd class="dokid">LTI/forskrift/2020-03-09-710</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li><li>Landbruks- og matdepartementet</li><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Mattilsynet</li></ul></dd><dt class="dateInForce">I kraft fra</dt><dd class="dateInForce">2020-04-07</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§14</li><li>lov/2003-12-19-124/§15</li><li>lov/2003-12-19-124/§16</li><li>lov/2003-12-19-124/§17</li><li>lov/2003-12-19-124/§19</li><li>lov/2003-12-19-124/§23</li><li>lov/2003-12-19-124/§33</li><li>forskrift/2003-12-19-1790</li><li>forskrift/2004-05-05-884</li></ul></dd><dt class="dateOfPublication">Kunngjort</dt><dd class="dateOfPublication">2020-04-07 18:30</dd><dt class="journalNumber">Journalnummer</dt><dd class="journalNumber">2020-0233</dd><dt class="titleShort">Korttittel</dt><dd class="titleShort">Forskrift om offentlig kontroll – dokumentasjonskrav ved import, forordning (EU) 2019/1013 og forordning (EU) 2019/1602</dd><dt class="title">Tittel</dt><dd class="title">Forskrift om offentlig kontroll – dokumentasjonskrav ved import, forordning (EU) 2019/1013 og forordning (EU) 2019/1602</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Mattilsynet 9. mars 2020 med hjemmel i lov 19. desember 2003 nr. 124 om matproduksjon og mattrygghet mv. (matloven) § 14, § 15, § 16, § 17, § 19, § 23 og § 33, jf. delegeringsvedtak 19. desember 2003 nr. 1790 og delegeringsvedtak 5. mai 2004 nr. 884. <br /><strong>EØS-henvisninger:</strong> EØS-avtalen vedlegg I kap. I del 1.1 nr. 11bf, kap. II nr. 31qf og vedlegg II kap. XII nr. 164f (forordning (EU) 2019/1013) og vedlegg I kap. I del 1.1 nr. 11bb, kap. II nr. 31qb og vedlegg II kap. XII nr. 164b (forordning (EU) 2019/1602).</dd><dt class="refid">RefID</dt><dd class="refid">forskrift/2020-03-09-710</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om offentlig kontroll – dokumentasjonskrav ved import, forordning (EU) 2019/1013 og forordning (EU) 2019/1602<ul class="tocSubUl"><li>§ 1. Virkeområde</li><li>§ 2. Krav om forhåndsmelding av forsendelser</li><li>§ 3. Krav til når innførselsdokumentet skal følge forsendelsen</li><li>§ 4. Tilsyn og vedtak</li><li>§ 5. Straff</li><li>§ 6. Dispensasjon</li><li>§ 7. Ikrafttredelse</li><li>Forordninger<ul class="tocSubUl"><li>Forordning (EU) 2019/1013 om krav om forhåndsmelding av forsendelser<ul class="tocSubUl"><li>KOMMISJONENS GJENNOMFØRINGSFORORDNING (EU) 2019/1013 av 16. april 2019 om forhåndsmelding av forsendelser med visse kategorier av dyr og varer som innføres til Unionen<ul class="tocSubUl"><li>Artikkel 1 Forhåndsmelding om forsendelser</li><li>Artikkel 2 Ikrafttredelse og anvendelse</li></ul></li></ul></li><li>Forordning (EU) 2019/1602 om krav til når innførselsdokumentet skal følge forsendelsen<ul class="tocSubUl"><li>KOMMISJONENS DELEGERTE FORORDNING (EU) 2019/1602 av 23. april 2019 om utfylling av europaparlaments- og rådsforordning (EU) 2017/625 om det felles innførselsdokumentet om helse som skal ledsage forsendelser med dyr og varer til bestemmelsesstedet<ul class="tocSubUl"><li>Artikkel 1 Formål og virkeområde</li><li>Artikkel 2 Definisjon</li><li>Artikkel 3 Tilfeller der CHED-dokumentet skal ledsage forsendelser til bestemmelsesstedet</li><li>Artikkel 4 Vilkår for CHED-dokumenter som ledsager forsendelser som ikke deles opp</li><li>Artikkel 5 Vilkår for CHED-dokumenter som ledsager forsendelser som deles opp på grensekontrollstasjonen</li><li>Artikkel 6 Vilkår for CHED-dokumenter som ledsager forsendelser under tollmyndighetenes tilsyn, som deles opp etter å ha forlatt grensekontrollstasjonen</li><li>Artikkel 7 Ikrafttredelse og anvendelse</li></ul></li></ul></li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2020-03-09-710" id="dokument"><h1>Forskrift om offentlig kontroll – dokumentasjonskrav ved import, forordning (EU) 2019/1013 og forordning (EU) 2019/1602</h1><article class="legalArticle" data-lovdata-URL="LTI/forskrift/2020-03-09-710/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften regulerer dokumentkravene til forsendelsene, herunder forhåndsvarsling av forsendelsen og når, og i hvilken form, innførselsdokumentet skal følge forsendelsen frem til bestemmelsesstedet.</article><article class="legalP" id="paragraf-1-ledd-2">Ved konflikt mellom forordningens bestemmelser og denne bestemmelse, går alltid forordningens bestemmelser foran.</article></article><article class="legalArticle" data-lovdata-URL="LTI/forskrift/2020-03-09-710/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Krav om forhåndsmelding av forsendelser</span></h2><article class="legalP" id="paragraf-2-ledd-1">EØS-avtalens vedlegg I kapittel I del 1.1 nr. 11bf, kap. II nr. 31qf og vedlegg II kap. XII nr. 164f (forordning (EU) 2019/1013) om forhåndsmelding av forsendelser av visse kategorier av dyr og varer som innføres til Unionen gjelder som forskrift med de tilpasninger som følger vedlegg I og II, protokoll 1 til avtalen og avtalen for øvrig.</article></article><article class="legalArticle" data-lovdata-URL="LTI/forskrift/2020-03-09-710/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til når innførselsdokumentet skal følge forsendelsen</span></h2><article class="legalP" id="paragraf-3-ledd-1">EØS-avtalens vedlegg I kapittel I del 1.1 nr. 11bb, kap. II nr. 31qb og vedlegg II kap. XII nr. 164b (forordning (EU) 2019/1602) om utfylling av europaparlaments- og rådsforordning (EU) 2017/625 om det felles innførselsdokumentet om helse eller hygiene som skal ledsage forsendelser av dyr og varer til bestemmelsesstedet gjelder som forskrift med de tilpasninger som følger vedlegg I og II, protokoll 1 til avtalen og avtalen for øvrig.</article></article><article class="legalArticle" data-lovdata-URL="LTI/forskrift/2020-03-09-710/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilsyn og vedtak</span></h2><article class="legalP" id="paragraf-4-ledd-1">Mattilsynet fører tilsyn og kan fatte nødvendige enkeltvedtak, jf. matloven § 23, for å oppnå etterlevelse av bestemmelser gitt i eller i medhold av denne forskriften. Mattilsynet kan også fatte enkeltvedtak i henhold til matloven § 24 til § 26.</article></article><article class="legalArticle" data-lovdata-URL="LTI/forskrift/2020-03-09-710/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Straff</span></h2><article class="legalP" id="paragraf-5-ledd-1">Overtredelse av bestemmelser gitt i denne forskriften eller enkeltvedtak gitt i medhold av forskriften, er straffbart i henhold til matloven § 28.</article></article><article class="legalArticle" data-lovdata-URL="LTI/forskrift/2020-03-09-710/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Dispensasjon</span></h2><article class="legalP" id="paragraf-6-ledd-1">Mattilsynet kan i særskilte tilfelle dispensere fra bestemmelsene i denne forskriften, forutsatt at det ikke vil stride mot Norges internasjonale forpliktelser, herunder EØS-avtalen.</article></article><article class="legalArticle" data-lovdata-URL="LTI/forskrift/2020-03-09-710/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse</span></h2><article class="legalP" id="paragraf-7-ledd-1">Forskriften trer i kraft fra den blir kunngjort i Norsk Lovtidend.</article></article><section class="section" id="kapittel-1" data-lovdata-URL="LTI/forskrift/2020-03-09-710/KAPITTEL_1"><h2>Forordninger</h2><section class="section" id="kapittel-1-kapittel-1" data-lovdata-URL="LTI/forskrift/2020-03-09-710/KAPITTEL_1-1"><h3>Forordning (EU) 2019/1013 om krav om forhåndsmelding av forsendelser</h3><article class="legalP" id="kapittel-1-kapittel-1-ledd-1">Nedenfor gjengis til informasjon norsk oversettelse av EØS-avtalen vedlegg I kapittel I del 1.1 nr. 11bf, kap. II nr. 31qf og vedlegg II kap. XII nr. 164f (forordning (EU) 2019/1013) med de endringer og tillegg som følger av EØS-tilpasningen av rettsakten i samsvar med vedlegg I og II, protokoll 1 til EØS-avtalen.</article><section class="section" id="kapittel-1-kapittel-1-kapittel-1" data-lovdata-URL="LTI/forskrift/2020-03-09-710/KAPITTEL_1-1-1"><h4 data-text-align="center">KOMMISJONENS GJENNOMFØRINGSFORORDNING (EU) 2019/1013<br />av 16. april 2019<br />om forhåndsmelding av forsendelser med visse kategorier av dyr og varer som innføres til Unionen</h4><article class="defaultP">EUROPAKOMMISJONEN HAR</article><article class="defaultP">under henvisning til traktaten om Den europeiske unions virkemåte,</article><article class="defaultP">under henvisning til europaparlaments- og rådsforordning (EU) 2017/625 av 15. mars 2017 om offentlig kontroll og annen offentlig virksomhet som gjennomføres for å sikre anvendelsen av næringsmiddel- og fôrvareregelverket samt regler for dyrs helse og velferd, plantehelse og plantevernmidler, om endring av europaparlaments- og rådsforordning (EF) nr. 999/2001, (EF) nr. 396/2005, (EF) nr. 1069/2009, (EF) nr. 1107/2009, (EU) nr. 1151/2012, (EU) nr. 652/2014, (EU) 2016/429 og (EU) 2016/2031, rådsforordning (EF) nr. 1/2005 og (EF) nr. 1099/2009 samt rådsdirektiv 98/58/EF, 1999/74/EF, 2007/43/EF, 2008/119/EF og 2008/120/EF og om oppheving av europaparlaments- og rådsforordning (EF) nr. 854/2004 og (EF) nr. 882/2004, rådsdirektiv 89/608/EØF, 89/662/EØF, 90/425/EØF, 91/496/EØF, 96/23/EF, 96/93/EF og 97/78/EF og rådsvedtak 92/438/EØF (forordningen om offentlig kontroll)<sup class="footnotereference" data-footnotereferencevalue="1" data-unique-footnote-counter="1">1</sup>, særlig artikkel 58 første ledd bokstav b), og</article><article class="defaultP">ut fra følgende betraktninger:<ul class="defaultList"><li data-li-identifier="1)" data-name="1)"><article class="listArticle" id="kapittel-1-kapittel-1-kapittel-1-punkt-1"><article class="legalP" id="kapittel-1-kapittel-1-kapittel-1-punkt-1-ledd-1">Forordning (EU) 2017/625 fastsetter blant annet en ramme for gjennomføring av offentlig kontroll og annen offentlig virksomhet i forbindelse med dyr og varer som innføres til Unionen fra tredjestater, for å verifisere overholdelsen av Unionens regelverk med det formål å verne menneskers og dyrs helse, plantehelsen, dyrevelferden og, når det gjelder genmodifiserte organismer (GMO) og plantevernmidler, også miljøet. Denne rammen omfatter offentlige kontroller som skal utføres på dyr og varer som innføres til Unionen fra tredjestater via utpekte grensekontrollstasjoner.</article></article></li><li data-li-identifier="2)" data-name="2)"><article class="listArticle" id="kapittel-1-kapittel-1-kapittel-1-punkt-2"><article class="legalP" id="kapittel-1-kapittel-1-kapittel-1-punkt-2-ledd-1">I henhold til forordning (EU) 2017/625 kreves det at den driftsansvarlige som er ansvarlig for visse forsendelser som innføres til Unionen, gir forhåndsmelding til vedkommende myndigheter på grensekontrollstasjonen før disse forsendelsene ankommer. For å gjøre det mulig for disse myndighetene å gjennomføre sin offentlige kontroll i rett tid og på en effektiv måte, bør minstefristen for å gi forhåndsmelding fastsettes til én virkedag før forsendelsene ankommer.</article></article></li><li data-li-identifier="3)" data-name="3)"><article class="listArticle" id="kapittel-1-kapittel-1-kapittel-1-punkt-3"><article class="legalP" id="kapittel-1-kapittel-1-kapittel-1-punkt-3-ledd-1">Transportrelaterte logistiske begrensninger kan imidlertid i visse tilfeller gjøre det umulig å overholde fristen for forhåndsmelding på én virkedag før forsendelsen ankommer. Dette kan for eksempel være tilfelle når forsendelsen transporteres fra avsenderstedet til grensekontrollstasjonen på under 24 timer, og de opplysningene som er nødvendige for å utfylle relevante deler av det felles innførselsdokumentet om helse (CHED) som kreves til forhåndsmelding i samsvar med artikkel 56 nr. 3 bokstav a) i forordning (EU) 2017/625, ikke er tilgjengelige før forsendelsen lastes. I disse tilfellene bør medlemsstatene kunne kreve at det gis forhåndsmelding minst fire timer forsendelsen ankommer, slik at det også under slike omstendigheter kan sikres at offentlig kontroll gjennomføres i rett tid og på en effektiv måte.</article></article></li><li data-li-identifier="4)" data-name="4)"><article class="listArticle" id="kapittel-1-kapittel-1-kapittel-1-punkt-4"><article class="legalP" id="kapittel-1-kapittel-1-kapittel-1-punkt-4-ledd-1">Delegert kommisjonsforordning (EU) 2019/1012<sup class="footnotereference" data-footnotereferencevalue="2" data-unique-footnote-counter="2">2</sup> fastsetter at medlemsstatene kan gi unntak for grensekontrollstasjoner som skal utpekes til import av ubearbeidet tømmer, saget tre eller treflis, fra visse minstekrav til grensekontrollstasjoner på grunn av særlige geografiske begrensninger. Denne forordningen fastsetter også at offentlig kontroll og annen offentlig virksomhet på grensekontrollstasjonen som er utpekt for de nevnte varene, kan gjennomføres av en mobil offentlig kontrollgruppe. For å gi tilstrekkelig tid til organisering av offentlig kontroll og annen offentlig virksomhet på disse grensekontrollstasjonen, bør et unntak fra reglene om minimumsfristen for forhåndsmelding om forsendelsers ankomst derfor gis gjennom denne forordning.</article></article></li><li data-li-identifier="5)" data-name="5)"><article class="listArticle" id="kapittel-1-kapittel-1-kapittel-1-punkt-5"><article class="legalP" id="kapittel-1-kapittel-1-kapittel-1-punkt-5-ledd-1">Ettersom forordning (EU) 2017/625 får anvendelse fra 14. desember 2019, bør denne forordning også få anvendelse fra nevnte dato.</article></article></li><li data-li-identifier="6)" data-name="6)"><article class="listArticle" id="kapittel-1-kapittel-1-kapittel-1-punkt-6"><article class="legalP" id="kapittel-1-kapittel-1-kapittel-1-punkt-6-ledd-1">Tiltakene fastsatt i denne forordning er i samsvar med uttalelse fra Den faste komité for planter, dyr, næringsmidler og fôr.</article></article></li></ul></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> EUT L 95 av 7.4.2017, s. 1.</article><article class="footnote" data-name="2" data-unique-footnote-counter="2"><span class="footnoteLabel">2</span> Delegert kommisjonsforordning (EU) 2019/1012 av 12. mars 2019 om utfylling av europaparlaments- og rådsforordning (EU) 2017/625 gjennom unntak fra reglene om utpeking av kontrollsteder og fra minstekravene til grensekontrollstasjoner (EUT L 165 av 21.6.2019, s. 4).</article></footer><article class="defaultP">VEDTATT DENNE FORORDNING:</article><article class="legalArticle" data-lovdata-URL="LTI/forskrift/2020-03-09-710/a1" data-name="a1" id="kapittel-1-kapittel-1-kapittel-1-paragraf-1"><h5 class="legalArticleHeader" data-text-align="center"><span class="legalArticleValue">Artikkel 1</span><br /><span class="legalArticleTitle">Forhåndsmelding om forsendelser</span></h5><article class="numberedLegalP" data-numerator="1" id="kapittel-1-kapittel-1-kapittel-1-paragraf-1-nummer-1">1. Den driftsansvarlige som er ansvarlig for en forsendelse som hører inn under kategoriene av dyr og varer som er nevnt i artikkel 47 nr. 1 i forordning (EU) 2017/625, skal gi forhåndsmelding til vedkommende myndighet på grensekontrollstasjonen for første ankomst til Unionen, minst én virkedag før forventet ankomst av forsendelsen.</article><article class="numberedLegalP" data-numerator="2" id="kapittel-1-kapittel-1-kapittel-1-paragraf-1-nummer-2">2. Som unntak fra nr. 1 kan vedkommende myndigheter på grensekontrollstasjonen dersom logistiske begrensninger hindrer at fristen angitt i nevnte nummer, ikke kan overholdes, benytte en frist for forhåndsmelding på minst fire timer før forventet ankomst av forsendelsen.</article><article class="numberedLegalP" data-numerator="3" id="kapittel-1-kapittel-1-kapittel-1-paragraf-1-nummer-3">3. Som unntak fra nr. 1 kan vedkommende myndigheter på grensekontrollstasjoner som er utpekt til import av ubearbeidet tømmer, saget tre eller treflis i samsvar med artikkel 4 i delegert kommisjonsforordning (EU) 2019/1012, benytte en frist for forhåndsmelding på inntil fem virkedager før forventet ankomst av slike forsendelser.</article></article><article class="legalArticle" data-lovdata-URL="LTI/forskrift/2020-03-09-710/a2" data-name="a2" id="kapittel-1-kapittel-1-kapittel-1-paragraf-2"><h5 class="legalArticleHeader" data-text-align="center"><span class="legalArticleValue">Artikkel 2</span><br /><span class="legalArticleTitle">Ikrafttredelse og anvendelse</span></h5><article class="legalP" id="kapittel-1-kapittel-1-kapittel-1-paragraf-2-ledd-1">Denne forordning trer i kraft den 20. dagen etter at den er kunngjort i Den europeiske unions tidende.</article><article class="legalP" id="kapittel-1-kapittel-1-kapittel-1-paragraf-2-ledd-2">Den får anvendelse fra 14. desember 2019.</article><article class="legalP" id="kapittel-1-kapittel-1-kapittel-1-paragraf-2-ledd-3">Denne forordning er bindende i alle deler og kommer direkte til anvendelse i alle medlemsstater.</article><article class="legalP" id="kapittel-1-kapittel-1-kapittel-1-paragraf-2-ledd-4">Utferdiget i Brussel 16. april 2019. <table><tbody><tr><td data-text-align="left" data-vertical-align="top" /><td data-text-align="left" data-vertical-align="top">For Kommisjonen</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top" /><td data-text-align="left" data-vertical-align="top">Jean-Claude JUNCKER</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top" /><td data-text-align="left" data-vertical-align="top">President</td></tr></tbody></table></article></article></section></section><section class="section" id="kapittel-1-kapittel-2" data-lovdata-URL="LTI/forskrift/2020-03-09-710/KAPITTEL_1-2"><h3>Forordning (EU) 2019/1602 om krav til når innførselsdokumentet skal følge forsendelsen</h3><article class="legalP" id="kapittel-1-kapittel-2-ledd-1">Nedenfor gjengis til informasjon norsk oversettelse av EØS-avtalen vedlegg I kapittel I del 1.1 nr. 11bb, kap. II nr. 31qb og vedlegg II kap. XII nr. 164b (forordning (EU) 2019/1602) med de endringer og tillegg som følger av EØS-tilpasningen av rettsakten i samsvar med vedlegg I og II, protokoll 1 til EØS-avtalen.</article><section class="section" id="kapittel-1-kapittel-2-kapittel-1" data-lovdata-URL="LTI/forskrift/2020-03-09-710/KAPITTEL_1-2-1"><h4 data-text-align="center">KOMMISJONENS DELEGERTE FORORDNING (EU) 2019/1602<br />av 23. april 2019<br />om utfylling av europaparlaments- og rådsforordning (EU) 2017/625 om det felles innførselsdokumentet om helse som skal ledsage forsendelser med dyr og varer til bestemmelsesstedet</h4><article class="defaultP">EUROPAKOMMISJONEN HAR</article><article class="defaultP">under henvisning til traktaten om Den europeiske unions virkemåte,</article><article class="defaultP">under henvisning til europaparlaments- og rådsforordning (EU) 2017/625 av 15. mars 2017 om offentlig kontroll og annen offentlig virksomhet som gjennomføres for å sikre anvendelsen av næringsmiddel- og fôrvareregelverket samt regler for dyrs helse og velferd, plantehelse og plantevernmidler, om endring av europaparlaments- og rådsforordning (EF) nr. 999/2001, (EF) nr. 396/2005, (EF) nr. 1069/2009, (EF) nr. 1107/2009, (EU) nr. 1151/2012, (EU) nr. 652/2014, (EU) 2016/429 og (EU) 2016/2031, rådsforordning (EF) nr. 1/2005 og (EF) nr. 1099/2009 samt rådsdirektiv 98/58/EF, 1999/74/EF, 2007/43/EF, 2008/119/EF og 2008/120/EF og om oppheving av europaparlaments- og rådsforordning (EF) nr. 854/2004 og (EF) nr. 882/2004, rådsdirektiv 89/608/EØF, 89/662/EØF, 90/425/EØF, 91/496/EØF, 96/23/EF, 96/93/EF og 97/78/EF og rådsvedtak 92/438/EØF (forordningen om offentlig kontroll)<sup class="footnotereference" data-footnotereferencevalue="1" data-unique-footnote-counter="1">1</sup>, særlig artikkel 50 nr. 4, og</article><article class="defaultP">ut fra følgende betraktninger:<ul class="defaultList"><li data-li-identifier="1)" data-name="1)"><article class="listArticle" id="kapittel-1-kapittel-2-kapittel-1-punkt-1"><article class="legalP" id="kapittel-1-kapittel-2-kapittel-1-punkt-1-ledd-1">Forordning (EU) 2017/625 fastsetter regler for hvordan vedkommende myndigheter i medlemsstatene skal gjennomføre offentlig kontroll av dyr og varer som innføres til Unionen, for å verifisere overholdelsen av Unionens regelverk for den landbruksbaserte næringsmiddelkjeden.</article></article></li><li data-li-identifier="2)" data-name="2)"><article class="listArticle" id="kapittel-1-kapittel-2-kapittel-1-punkt-2"><article class="legalP" id="kapittel-1-kapittel-2-kapittel-1-punkt-2-ledd-1">Ettersom regler om når og på hvilke vilkår det felles innførselsdokumentet om helse skal ledsage forsendelser i transitt, skal fastsettes i en særskilt delegert rettsakt som skal vedtas i henhold til artikkel 51 nr. 1 i forordning (EU) nr. 2017/625, bør denne forordning få anvendelse bare på forsendelser beregnet på å bringes i omsetning i Unionen.</article></article></li><li data-li-identifier="3)" data-name="3)"><article class="listArticle" id="kapittel-1-kapittel-2-kapittel-1-punkt-3"><article class="legalP" id="kapittel-1-kapittel-2-kapittel-1-punkt-3-ledd-1">Etter forordning (EU) 2017/625 skal forsendelser med dyr og varer som innføres til Unionen via utpekte grensekontrollstasjoner, ledsages av det felles innførselsdokumentet om helse («CHED – Common Health Entry Document»). Når den offentlige kontrollen er gjennomført og det felles innførselsdokumentet er ferdigstilt, kan forsendelsene deles opp i ulike deler alt etter den driftsansvarliges forretningsmessige behov.</article></article></li><li data-li-identifier="4)" data-name="4)"><article class="listArticle" id="kapittel-1-kapittel-2-kapittel-1-punkt-4"><article class="legalP" id="kapittel-1-kapittel-2-kapittel-1-punkt-4-ledd-1">For å sikre sporbarhet for forsendelser og korrekt kommunikasjon med vedkommende myndighet på bestemmelsesstedet bør det fastsettes regler om på hvilke vilkår og etter hvilke praktiske ordninger CHED-dokumentet skal følge forsendelser beregnet på å bringes i omsetning fram til bestemmelsesstedet. Det bør særlig fastsettes nærmere regler for CHED-dokumentet for tilfeller der forsendelsene blir delt opp.</article></article></li><li data-li-identifier="5)" data-name="5)"><article class="listArticle" id="kapittel-1-kapittel-2-kapittel-1-punkt-5"><article class="legalP" id="kapittel-1-kapittel-2-kapittel-1-punkt-5-ledd-1">For å sikre sporbarhet for forsendelser som deles opp på grensekontrollstasjonen etter at den offentlige kontrollen er gjennomført og CHED-dokumentet er ferdigstilt av vedkommende myndighet, bør det kreves at den driftsansvarlige som har ansvar for forsendelsen, gjennom informasjonsstyringssystemet for offentlig kontroll («IMSOC – information management system for official controls») nevnt i artikkel 131 i forordning (EU) 2017/625, også framlegger et CHED-dokument for hver del av den oppdelte forsendelsen, som bør ferdigstilles av vedkommende myndigheter på grensekontrollstasjonen og ledsage hver del av den oppdelte forsendelsen til bestemmelsesstedet som er oppgitt i det respektive CHED-dokumentet.</article></article></li><li data-li-identifier="6)" data-name="6)"><article class="listArticle" id="kapittel-1-kapittel-2-kapittel-1-punkt-6"><article class="legalP" id="kapittel-1-kapittel-2-kapittel-1-punkt-6-ledd-1">For å forhindre ulovlig ombruk av CHED-dokumentet bør tollmyndighetene pålegges å opplyse IMSOC om størrelsen på forsendelsen som er angitt i tolldeklarasjonen, for å sikre at størrelsen angitt i tolldeklarasjonen trekkes fra den samlede tillatte størrelsen angitt i CHED-dokumentet. Tollmyndighetene skal utveksle opplysninger ved bruk av de elektroniske toll-databehandlingsteknikkene som er nevnt i artikkel 6 nr. 1 i europaparlaments- og rådsforordning (EU) nr. 952/2013<sup class="footnotereference" data-footnotereferencevalue="2" data-unique-footnote-counter="2">2</sup>. De elektroniske tolldatabehandlingsteknikkene bør brukes ved anvendelsen av denne forordning. For å gi tollmyndighetene tilstrekkelig tid til å innføre disse teknikkene bør det fastsettes at forpliktelsen til å opplyse IMSOC om forsendelsens størrelse gjelder i hver medlemsstat fra den datoen da disse teknikkene tas i bruk i medlemsstaten, eller fra 1. mars 2023, avhengig av hvilken dato som inntreffer først.</article></article></li><li data-li-identifier="7)" data-name="7)"><article class="listArticle" id="kapittel-1-kapittel-2-kapittel-1-punkt-7"><article class="legalP" id="kapittel-1-kapittel-2-kapittel-1-punkt-7-ledd-1">Ettersom forordning (EU) 2017/625 får anvendelse fra 14. desember 2019, bør denne forordning også få anvendelse fra den datoen.</article></article></li></ul></article><footer class="footnotes"><article class="footnote" data-name="1" data-unique-footnote-counter="3"><span class="footnoteLabel">1</span> EUT L 95 av 7.4.2017, s. 1.</article><article class="footnote" data-name="2" data-unique-footnote-counter="4"><span class="footnoteLabel">2</span> Europaparlaments- og rådsforordning (EU) nr. 952/2013 av 9. oktober 2013 om fastsettelse av Unionens tollkodeks (EUT L 269 av 10.10.2013, s. 1).</article></footer><article class="defaultP">VEDTATT DENNE FORORDNING:</article><article class="legalArticle" data-lovdata-URL="LTI/forskrift/2020-03-09-710/a1" data-name="a1" id="kapittel-1-kapittel-2-kapittel-1-paragraf-1"><h5 class="legalArticleHeader" data-text-align="center"><span class="legalArticleValue">Artikkel 1</span><br /><span class="legalArticleTitle">Formål og virkeområde</span></h5><article class="numberedLegalP" data-numerator="1" id="kapittel-1-kapittel-2-kapittel-1-paragraf-1-nummer-1">1. Denne forordning fastsetter i hvilke tilfeller og på hvilke vilkår det felles innførselsdokumentet om helse nevnt i artikkel 56 i forordning (EU) 2017/625 («CHED») skal ledsage til bestemmelsesstedet hver forsendelse av de kategoriene av dyr og varer som er nevnt i artikkel 47 nr. 1 i forordning (EU) 2017/625, og som er beregnet på å bringes i omsetning («forsendelse»).</article><article class="numberedLegalP" data-numerator="2" id="kapittel-1-kapittel-2-kapittel-1-paragraf-1-nummer-2">2. Denne forordning får ikke anvendelse på forsendelser i transitt.</article></article><article class="legalArticle" data-lovdata-URL="LTI/forskrift/2020-03-09-710/a2" data-name="a2" id="kapittel-1-kapittel-2-kapittel-1-paragraf-2"><h5 class="legalArticleHeader" data-text-align="center"><span class="legalArticleValue">Artikkel 2</span><br /><span class="legalArticleTitle">Definisjon</span></h5><article class="legalP" id="kapittel-1-kapittel-2-kapittel-1-paragraf-2-ledd-1">I denne forordning menes med «bestemmelsessted» stedet der forsendelsen leveres til endelig lossing, som angitt i CHED-dokumentet.</article></article><article class="legalArticle" data-lovdata-URL="LTI/forskrift/2020-03-09-710/a3" data-name="a3" id="kapittel-1-kapittel-2-kapittel-1-paragraf-3"><h5 class="legalArticleHeader" data-text-align="center"><span class="legalArticleValue">Artikkel 3</span><br /><span class="legalArticleTitle">Tilfeller der CHED-dokumentet skal ledsage forsendelser til bestemmelsesstedet</span></h5><article class="legalP" id="kapittel-1-kapittel-2-kapittel-1-paragraf-3-ledd-1">Før frigivelse for fri omsetning i samsvar med artikkel 57 nr. 2 bokstav b) i forordning (EU) 2017/625 skal hver forsendelse være ledsaget av et CHED-dokument uansett om forsendelsen deles opp eller ikke på grensekontrollstasjonen eller etter at den har forlatt grensekontrollstasjonen.</article></article><article class="legalArticle" data-lovdata-URL="LTI/forskrift/2020-03-09-710/a4" data-name="a4" id="kapittel-1-kapittel-2-kapittel-1-paragraf-4"><h5 class="legalArticleHeader" data-text-align="center"><span class="legalArticleValue">Artikkel 4</span><br /><span class="legalArticleTitle">Vilkår for CHED-dokumenter som ledsager forsendelser som ikke deles opp</span></h5><article class="legalP" id="kapittel-1-kapittel-2-kapittel-1-paragraf-4-ledd-1">Dersom en forsendelse ikke deles opp før den frigis for fri omsetning i samsvar med artikkel 57 nr. 2 bokstav b) i forordning (EU) 2017/625, gjelder følgende krav:<ul class="defaultList"><li data-li-identifier="a)" data-name="a)"><article class="listArticle" id="kapittel-1-kapittel-2-kapittel-1-paragraf-4-ledd-1-punkt-1"><article class="legalP" id="kapittel-1-kapittel-2-kapittel-1-paragraf-4-ledd-1-punkt-1-ledd-1">Den driftsansvarlige som har ansvar for en forsendelse, skal sikre at en kopi av CHED-dokumentet på papir eller i elektronisk form ledsager forsendelsen til bestemmelsesstedet og inntil den frigis for fri omsetning i samsvar med artikkel 57 nr. 2 bokstav b) i forordning (EU) 2017/625.</article></article></li><li data-li-identifier="b)" data-name="b)"><article class="listArticle" id="kapittel-1-kapittel-2-kapittel-1-paragraf-4-ledd-1-punkt-2"><article class="legalP" id="kapittel-1-kapittel-2-kapittel-1-paragraf-4-ledd-1-punkt-2-ledd-1">Den driftsansvarlige som har ansvar for forsendelsen, skal oppgi referansenummeret til CHED-dokumentet i tolldeklarasjonen som inngis til tollmyndighetene, og stille en kopi av dette CHED-dokumentet til rådighet for tollmyndighetene i samsvar med artikkel 163 i forordning (EU) nr. 952/2013.</article></article></li><li data-li-identifier="c)" data-name="c)"><article class="listArticle" id="kapittel-1-kapittel-2-kapittel-1-paragraf-4-ledd-1-punkt-3"><article class="legalP" id="kapittel-1-kapittel-2-kapittel-1-paragraf-4-ledd-1-punkt-3-ledd-1">Tollmyndighetene skal oversende IMSOC forsendelsens størrelse som angitt i tolldeklarasjonen og bare tillate at forsendelsen underlegges en tollprosedyre, dersom den samlede størrelsen i CHED-dokumentet ikke er overskredet. Dette kravet gjelder ikke dersom forsendelsen skal underlegges tollprosedyrene nevnt i bokstav a) og b) i artikkel 210 i forordning (EU) nr. 952/2013.</article></article></li></ul></article></article><article class="legalArticle" data-lovdata-URL="LTI/forskrift/2020-03-09-710/a5" data-name="a5" id="kapittel-1-kapittel-2-kapittel-1-paragraf-5"><h5 class="legalArticleHeader" data-text-align="center"><span class="legalArticleValue">Artikkel 5</span><br /><span class="legalArticleTitle">Vilkår for CHED-dokumenter som ledsager forsendelser som deles opp på grensekontrollstasjonen</span></h5><article class="numberedLegalP" data-numerator="1" id="kapittel-1-kapittel-2-kapittel-1-paragraf-5-nummer-1">1. Dersom en forsendelse skal deles opp på grensekontrollstasjonen, gjelder følgende krav:<ul class="defaultList"><li data-li-identifier="a)" data-name="a)"><article class="listArticle" id="kapittel-1-kapittel-2-kapittel-1-paragraf-5-nummer-1-punkt-1"><article class="legalP" id="kapittel-1-kapittel-2-kapittel-1-paragraf-5-nummer-1-punkt-1-ledd-1">Når det gis forhåndsmelding i samsvar med artikkel 56 nr. 3 i forordning (EU) 2017/625, skal den driftsansvarlige som har ansvar for forsendelsen, i CHED-dokumentet angi grensekontrollstasjonen som bestemmelsessted for hele forsendelsen.</article></article></li><li data-li-identifier="b)" data-name="b)"><article class="listArticle" id="kapittel-1-kapittel-2-kapittel-1-paragraf-5-nummer-1-punkt-2"><article class="legalP" id="kapittel-1-kapittel-2-kapittel-1-paragraf-5-nummer-1-punkt-2-ledd-1">Når vedkommende myndighet på grensekontrollstasjonen har fylt ut CHED-dokumentet for hele forsendelsen i samsvar med artikkel 56 nr. 5 i forordning (EU) 2017/625, skal den driftsansvarlige som har ansvar for forsendelsen, be om at forsendelsen deles opp, og inngi et CHED-dokument gjennom IMSOC for hver del av den oppdelte forsendelsen der det angis størrelse, transportmiddel og bestemmelsessted for den relevante delen av den oppdelte forsendelsen.</article></article></li><li data-li-identifier="c)" data-name="c)"><article class="listArticle" id="kapittel-1-kapittel-2-kapittel-1-paragraf-5-nummer-1-punkt-3"><article class="legalP" id="kapittel-1-kapittel-2-kapittel-1-paragraf-5-nummer-1-punkt-3-ledd-1">Vedkommende myndighet på grensekontrollstasjonen skal ferdigstille CHED-dokumentene for de enkelte delene av den oppdelte forsendelsen i samsvar med artikkel 56 nr. 5 i forordning (EU) 2017/625, forutsatt at den samlede størrelsen som er angitt i disse CHED-dokumentene, ikke overstiger den samlede størrelsen angitt i CHED-dokumentet for hele forsendelsen.</article></article></li><li data-li-identifier="d)" data-name="d)"><article class="listArticle" id="kapittel-1-kapittel-2-kapittel-1-paragraf-5-nummer-1-punkt-4"><article class="legalP" id="kapittel-1-kapittel-2-kapittel-1-paragraf-5-nummer-1-punkt-4-ledd-1">Den driftsansvarlige som har ansvar for forsendelsen, skal sikre at en kopi av CHED-dokumentet på papir eller i elektronisk form for hver del av den oppdelte forsendelsen ledsager den relevante delen av den oppdelte forsendelsen til bestemmelsesstedet angitt i dokumentet, og fram til den frigis for fri omsetning i samsvar med artikkel 57 nr. 2 bokstav b) i forordning (EU) 2017/625.</article></article></li><li data-li-identifier="e)" data-name="e)"><article class="listArticle" id="kapittel-1-kapittel-2-kapittel-1-paragraf-5-nummer-1-punkt-5"><article class="legalP" id="kapittel-1-kapittel-2-kapittel-1-paragraf-5-nummer-1-punkt-5-ledd-1">Den driftsansvarlige som har ansvar for forsendelsen, skal angi referansenummeret til CHED-dokumentet for hver del av den oppdelte forsendelsen i tolldeklarasjonen som inngis til tollmyndighetene, og stille en kopi av dette CHED-dokumentet til rådighet for tollmyndighetene i samsvar med artikkel 163 i forordning (EU) nr. 952/2013.</article></article></li><li data-li-identifier="f)" data-name="f)"><article class="listArticle" id="kapittel-1-kapittel-2-kapittel-1-paragraf-5-nummer-1-punkt-6"><article class="legalP" id="kapittel-1-kapittel-2-kapittel-1-paragraf-5-nummer-1-punkt-6-ledd-1">Tollmyndighetene skal oversende IMSOC størrelsen på den relevante delen av den oppdelte forsendelsen som er angitt i tolldeklarasjonen, og bare tillate at denne delen underlegges en tollprosedyre, dersom den samlede størrelsen angitt i CHED-dokumentet til denne delen av den oppdelte forsendelsen ikke er overskredet. Dette kravet gjelder ikke dersom forsendelsen skal underlegges tollprosedyrene nevnt i bokstav a) og b) i artikkel 210 i forordning (EU) nr. 952/2013.</article></article></li></ul></article><article class="numberedLegalP" data-numerator="2" id="kapittel-1-kapittel-2-kapittel-1-paragraf-5-nummer-2">2. I tilfeller der en forsendelse som ikke overholder reglene, skal deles opp på grensekontrollstasjonen og vedkommende myndighet der pålegger den driftsansvarlige å treffe ett eller flere av tiltakene nevnt i artikkel 66 nr. 4 i forordning (EU) 2017/625 for bare en del av forsendelsen, gjelder følgende krav:<ul class="defaultList"><li data-li-identifier="a)" data-name="a)"><article class="listArticle" id="kapittel-1-kapittel-2-kapittel-1-paragraf-5-nummer-2-punkt-1"><article class="legalP" id="kapittel-1-kapittel-2-kapittel-1-paragraf-5-nummer-2-punkt-1-ledd-1">Når CHED-dokumentet for hele forsendelsen er ferdigstilt, skal den driftsansvarlige som har ansvar for forsendelsen, framlegge et CHED-dokument for hver del av den oppdelte forsendelsen der delens størrelse, transportmiddel og bestemmelsessted angis.</article></article></li><li data-li-identifier="b)" data-name="b)"><article class="listArticle" id="kapittel-1-kapittel-2-kapittel-1-paragraf-5-nummer-2-punkt-2"><article class="legalP" id="kapittel-1-kapittel-2-kapittel-1-paragraf-5-nummer-2-punkt-2-ledd-1">Vedkommende myndighet på grensekontrollstasjonen skal ferdigstille CHED-dokumentene for de enkelte delene av den oppdelte forsendelsen i samsvar med artikkel 56 nr. 5 i forordning (EU) 2017/625, idet det tas hensyn til den beslutningen som er truffet for hver del av den oppdelte forsendelsen.</article></article></li><li data-li-identifier="c)" data-name="c)"><article class="listArticle" id="kapittel-1-kapittel-2-kapittel-1-paragraf-5-nummer-2-punkt-3"><article class="legalP" id="kapittel-1-kapittel-2-kapittel-1-paragraf-5-nummer-2-punkt-3-ledd-1">Nr. 1 bokstav d), e) og f) får anvendelse på hver del av den oppdelte forsendelsen.</article></article></li></ul></article></article><article class="legalArticle" data-lovdata-URL="LTI/forskrift/2020-03-09-710/a6" data-name="a6" id="kapittel-1-kapittel-2-kapittel-1-paragraf-6"><h5 class="legalArticleHeader" data-text-align="center"><span class="legalArticleValue">Artikkel 6</span><br /><span class="legalArticleTitle">Vilkår for CHED-dokumenter som ledsager forsendelser under tollmyndighetenes tilsyn, som deles opp etter å ha forlatt grensekontrollstasjonen</span></h5><article class="legalP" id="kapittel-1-kapittel-2-kapittel-1-paragraf-6-ledd-1">Dersom en forsendelse skal deles opp etter å ha forlatt grensekontrollstasjonen og før den frigis for fri omsetning i samsvar med artikkel 57 nr. 2 bokstav b) i forordning (EU) 2017/625, gjelder følgende krav:<ul class="defaultList"><li data-li-identifier="a)" data-name="a)"><article class="listArticle" id="kapittel-1-kapittel-2-kapittel-1-paragraf-6-ledd-1-punkt-1"><article class="legalP" id="kapittel-1-kapittel-2-kapittel-1-paragraf-6-ledd-1-punkt-1-ledd-1">Den driftsansvarlige som har ansvar for forsendelsen, skal sikre at en kopi av CHED-dokumentet på papir eller i elektronisk form ledsager hver del av den oppdelte forsendelsen inntil den frigis for fri omsetning i samsvar med artikkel 57 nr. 2 bokstav b) i forordning (EU) 2017/625.</article></article></li><li data-li-identifier="b)" data-name="b)"><article class="listArticle" id="kapittel-1-kapittel-2-kapittel-1-paragraf-6-ledd-1-punkt-2"><article class="legalP" id="kapittel-1-kapittel-2-kapittel-1-paragraf-6-ledd-1-punkt-2-ledd-1">Den driftsansvarlige som har ansvar for forsendelsen, skal for hver del av den oppdelte forsendelsen angi referansenummeret til CHED-dokumentet i tolldeklarasjonen som inngis til tollmyndighetene, og stille en kopi av dette CHED-dokumentet til rådighet for tollmyndighetene i samsvar med artikkel 163 i forordning (EU) nr. 952/2013.</article></article></li><li data-li-identifier="c)" data-name="c)"><article class="listArticle" id="kapittel-1-kapittel-2-kapittel-1-paragraf-6-ledd-1-punkt-3"><article class="legalP" id="kapittel-1-kapittel-2-kapittel-1-paragraf-6-ledd-1-punkt-3-ledd-1">Tollmyndighetene skal for hver del av den oppdelte forsendelsen oversende IMSOC størrelsen som er angitt i tolldeklarasjonen for delen, og bare tillate at denne delen underlegges en tollprosedyre, dersom den samlede størrelsen i angitt CHED-dokumentet ikke er overskredet. Dette kravet gjelder ikke dersom forsendelsen skal underlegges tollprosedyrene nevnt i bokstav a) og b) i artikkel 210 i forordning (EU) nr. 952/2013.</article></article></li></ul></article></article><article class="legalArticle" data-lovdata-URL="LTI/forskrift/2020-03-09-710/a7" data-name="a7" id="kapittel-1-kapittel-2-kapittel-1-paragraf-7"><h5 class="legalArticleHeader" data-text-align="center"><span class="legalArticleValue">Artikkel 7</span><br /><span class="legalArticleTitle">Ikrafttredelse og anvendelse</span></h5><article class="legalP" id="kapittel-1-kapittel-2-kapittel-1-paragraf-7-ledd-1">Denne forordning trer i kraft den 20. dagen etter at den er kunngjort i Den europeiske unions tidende.</article><article class="legalP" id="kapittel-1-kapittel-2-kapittel-1-paragraf-7-ledd-2">Den får anvendelse fra 14. desember 2019.</article><article class="legalP" id="kapittel-1-kapittel-2-kapittel-1-paragraf-7-ledd-3">Følgende bestemmelser får likevel anvendelse i hver medlemsstat fra datoen da de elektroniske tolldatabehandlingsteknikkene nevnt i artikkel 6 nr. 1 i forordning (EU) nr. 952/2013 tas i bruk i den medlemsstaten eller fra 1. mars 2023, alt etter hvilken dato som inntreffer først:<ul class="defaultList"><li data-li-identifier="a)" data-name="a)"><article class="listArticle" id="kapittel-1-kapittel-2-kapittel-1-paragraf-7-ledd-3-punkt-1"><article class="legalP" id="kapittel-1-kapittel-2-kapittel-1-paragraf-7-ledd-3-punkt-1-ledd-1">Artikkel 4 bokstav c).</article></article></li><li data-li-identifier="b)" data-name="b)"><article class="listArticle" id="kapittel-1-kapittel-2-kapittel-1-paragraf-7-ledd-3-punkt-2"><article class="legalP" id="kapittel-1-kapittel-2-kapittel-1-paragraf-7-ledd-3-punkt-2-ledd-1">Artikkel 5 nr. 1 bokstav f).</article></article></li><li data-li-identifier="c)" data-name="c)"><article class="listArticle" id="kapittel-1-kapittel-2-kapittel-1-paragraf-7-ledd-3-punkt-3"><article class="legalP" id="kapittel-1-kapittel-2-kapittel-1-paragraf-7-ledd-3-punkt-3-ledd-1">Artikkel 6 bokstav c).</article></article></li></ul></article><article class="legalP" id="kapittel-1-kapittel-2-kapittel-1-paragraf-7-ledd-4">Medlemsstatene skal underrette Kommisjonen og de andre medlemsstatene om datoen da de elektroniske tolldatabehandlingsteknikkene tas i bruk.</article><article class="legalP" id="kapittel-1-kapittel-2-kapittel-1-paragraf-7-ledd-5">Denne forordning er bindende i alle deler og kommer direkte til anvendelse i alle medlemsstater.</article><article class="legalP" id="kapittel-1-kapittel-2-kapittel-1-paragraf-7-ledd-6">Utferdiget i Brussel 23. april 2019. <table><tbody><tr><td data-text-align="left" data-vertical-align="top" /><td data-text-align="left" data-vertical-align="top">For Kommisjonen</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top" /><td data-text-align="left" data-vertical-align="top">Jean-Claude JUNCKER</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top" /><td data-text-align="left" data-vertical-align="top">President</td></tr></tbody></table></article></article></section></section></section></main></body></html>