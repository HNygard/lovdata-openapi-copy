<!DOCTYPE html><html lang="no"><head><title>Midlertidig lov om unntak fra kommuneloven, IKS-loven og partiloven (tiltak for å avhjelpe konsekvensene av utbruddet av Covid-19)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2020-04-17-27</dd><dt class="dokid">DokumentID</dt><dd class="dokid">LTI/lov/2020-04-17-27</dd><dt class="ministry">Departement</dt><dd class="ministry"><ul><li>Kommunal- og moderniseringsdepartementet</li></ul></dd><dt class="dateInForce">I kraft fra</dt><dd class="dateInForce">2020-04-17 – 2020-09-16</dd><dt class="changesToDocuments">Endrer</dt><dd class="changesToDocuments"><ul><li>lov/1999-01-29-6</li><li>lov/2005-06-17-102</li><li>lov/2018-06-22-83</li></ul></dd><dt class="legalArea">Rettsområde</dt><dd class="legalArea"><ul><li>Forvaltnings- og kommunalrett &gt; Kommuner og fylkeskommuner</li> <li>HMS og beredskaps- og sikkerhetsrett &gt; Beredskap</li> <li>Selskaper, fond og foreninger</li> <li>Stats-, statsforfatnings- og statsborgerrett &gt; Stortinget</li></ul></dd><dt class="dateOfPublication">Kunngjort</dt><dd class="dateOfPublication">2020-04-17 12:10</dd><dt class="lastupdated">Rettet</dt><dd class="lastupdated">2020-05-04 (se nederst).</dd><dt class="journalNumber">Journalnummer</dt><dd class="journalNumber">2020-0556</dd><dt class="titleShort">Korttittel</dt><dd class="titleShort">Midlertidig lov om unntak fra kommuneloven, IKS-loven og partiloven (Covid-19-tiltak)</dd><dt class="title">Tittel</dt><dd class="title">Midlertidig lov om unntak fra kommuneloven, IKS-loven og partiloven (tiltak for å avhjelpe konsekvensene av utbruddet av Covid-19)</dd><dt class="miscInformation">Annet om dokumentet</dt><dd class="miscInformation">Prop.69 L (2019–2020), Innst.235 L (2019–2020), Lovvedtak 68 (2019–2020). Stortingets første og andre gangs behandling hhv. 7. og 14. april 2020. Fremmet av Kommunal- og moderninseringsdepartementet.</dd><dt class="refid">RefID</dt><dd class="refid">lov/2020-04-17-27</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig lov om unntak fra kommuneloven, IKS-loven og partiloven (tiltak for å avhjelpe konsekvensene av utbruddet av Covid-19)<ul class="tocSubUl"><li>§ 1. Formål</li><li>§ 2. Valgbarhet til kontrollutvalget</li><li>§ 3. Utvidet adgang til skriftlig saksbehandling</li><li>§ 4. Adgang til fjernmøter og elektronisk signatur i interkommunale selskaper</li><li>§ 5. Frister for regnskapsrevisor og vedtak om årsregnskap og årsberetning</li><li>§ 6. Frist for årlig innberetning om inntekter og kostnader for politiske partier</li><li>§ 7. Virkning for Svalbard</li><li>§ 8. Lovens ikrafttredelse og opphevelse</li><li>Rettelser</li></ul></li></ul></dd></dl></header><main class="documentBody" data-lovdata-URL="LTI/lov/2020-04-17-27" id="dokument"><h1>Midlertidig lov om unntak fra kommuneloven, IKS-loven og partiloven (tiltak for å avhjelpe konsekvensene av utbruddet av Covid-19)</h1><article class="legalArticle" data-lovdata-URL="LTI/lov/2020-04-17-27/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med loven er å legge til rette for å avhjelpe konsekvensene innenfor kommunal sektor av utbruddet av Covid-19, for å sikre hensiktsmessige og forutsigbare beslutningsprosesser for kommunene og fylkeskommunene.</article></article><article class="legalArticle" data-lovdata-URL="LTI/lov/2020-04-17-27/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Valgbarhet til kontrollutvalget</span></h2><article class="legalP" id="paragraf-2-ledd-1">Dersom et medlem av kontrollutvalget i en kommune eller fylkeskommune er midlertidig ansatt i kommunen eller fylkeskommunen for å gjøre arbeid knyttet til utbruddet av Covid-19, skal medlemmet uten hinder av kommuneloven § 23-1 tredje ledd bokstav f fremdeles være valgbar til kontrollutvalget.</article></article><article class="legalArticle" data-lovdata-URL="LTI/lov/2020-04-17-27/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Utvidet adgang til skriftlig saksbehandling</span></h2><article class="legalP" id="paragraf-3-ledd-1">Et organ kan behandle en sak ved skriftlig saksbehandling etter kommuneloven § 11-8 andre ledd med mindre minst 1/3 av organets medlemmer motsetter seg at vedtaket treffes etter skriftlig saksbehandling.</article></article><article class="legalArticle" data-lovdata-URL="LTI/lov/2020-04-17-27/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Adgang til fjernmøter og elektronisk signatur i interkommunale selskaper</span></h2><article class="legalP" id="paragraf-4-ledd-1">Representantskapet, styret og avviklingsstyret i interkommunale selskaper etter IKS-loven kan gjennomføre møter som fjernmøter. Kommuneloven § 11-7 og forskrifter gitt med hjemmel i § 11-7 fjerde ledd, gjelder tilsvarende så langt de passer.</article><article class="legalP" id="paragraf-4-ledd-2">Medlemmer av representantskapet, styret og avviklingsstyret kan benytte elektronisk signatur for å signere protokoller fra møter.</article></article><article class="legalArticle" data-lovdata-URL="LTI/lov/2020-04-17-27/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Frister for regnskapsrevisor og vedtak om årsregnskap og årsberetning</span></h2><article class="legalP" id="paragraf-5-ledd-1">Regnskapsrevisor skal senest 15. juni 2020 avgi revisjonsberetning til årsregnskapene og årsberetningene for 2019.</article><article class="legalP" id="paragraf-5-ledd-2">Årsregnskapene og årsberetningene for 2019 skal vedtas senest 15. september 2020.</article><article class="legalP" id="paragraf-5-ledd-3">Regnskapsrevisor skal senest 15. september 2020 avgi en skriftlig uttalelse om resultatet av den forenklete etterlevelseskontrollen etter kommuneloven § 24-9.</article></article><article class="legalArticle" data-lovdata-URL="LTI/lov/2020-04-17-27/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Frist for årlig innberetning om inntekter og kostnader for politiske partier</span></h2><article class="legalP" id="paragraf-6-ledd-1">Partier og partiledd som nevnt i partiloven § 1 tredje ledd annet punktum skal senest 15. september 2020 avgi årlige innberetninger om inntekter og kostnader i perioden 1. januar til 31. desember 2019 og eiendeler og gjeld per 31. desember 2019.</article></article><article class="legalArticle" data-lovdata-URL="LTI/lov/2020-04-17-27/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Virkning for Svalbard</span></h2><article class="legalP" id="paragraf-7-ledd-1">Lovens §§ 2, 3 og 5 gjelder tilsvarende for Longyearbyen lokalstyre på Svalbard.</article></article><article class="legalArticle" data-lovdata-URL="LTI/lov/2020-04-17-27/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Lovens ikrafttredelse og opphevelse</span></h2><article class="legalP" id="paragraf-8-ledd-1">Loven trer i kraft straks.</article><article class="legalP" id="paragraf-8-ledd-2">Loven oppheves 16. september 2020.</article></article><section class="section" id="kapittel-1" data-lovdata-URL="LTI/lov/2020-04-17-27/KAPITTEL_1"><h2>Rettelser</h2><article class="defaultP" data-text-size="small">Det som er rettet er satt i kursiv.</article> <article class="gazettenote" data-gazette-note-date="2020-05-04" data-gazette-note-type="rettelse"><article class="defaultP">Hjemmelsfeltet siste punktum skal lyde:</article><article class="legalP" id="kapittel-1-ledd-1">Fremmet av Kommunal- og <i>moderniseringsdepartementet</i>.</article></article></section></main></body></html>