<!DOCTYPE html><html lang="no"><head><title>Forskrift om velferd for hest og hund i konkurranser</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-12-09-2647</dd><dt class="dokid">DokumentID</dt><dd class="dokid">LTI/forskrift/2020-12-09-2647</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Avdeling for matpolitikk</li></ul></dd><dt class="dateInForce">I kraft fra</dt><dd class="dateInForce">2021-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1982-10-01-3900</li><li>forskrift/1987-02-16-3898</li><li>forskrift/2007-03-01-231</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2009-06-19-97/§6</li><li>lov/2009-06-19-97/§8</li><li>lov/2009-06-19-97/§10</li><li>lov/2009-06-19-97/§19</li><li>lov/2009-06-19-97/§26</li><li>forskrift/2010-06-11-814</li><li>lov/2001-06-15-75/§3</li><li>lov/2001-06-15-75/§23</li></ul></dd><dt class="dateOfPublication">Kunngjort</dt><dd class="dateOfPublication">2020-12-09 15:05</dd><dt class="journalNumber">Journalnummer</dt><dd class="journalNumber">2020-1727</dd><dt class="titleShort">Korttittel</dt><dd class="titleShort">Forskrift om velferd for hest og hund i konkurranser</dd><dt class="title">Tittel</dt><dd class="title">Forskrift om velferd for hest og hund i konkurranser</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 9. desember 2020 med hjemmel i lov 19. juni 2009 nr. 97 om dyrevelferd § 6, § 8, § 10, § 19 og § 26, jf. delegeringsvedtak 11. juni 2010 nr. 814, og lov 15. juni 2001 nr. 75 om veterinærer og annet dyrehelsepersonell § 3 og § 23.</dd><dt class="refid">RefID</dt><dd class="refid">forskrift/2020-12-09-2647</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om velferd for hest og hund i konkurranser<ul class="tocSubUl"><li>§ 1. Formålet med forskriften</li><li>§ 2. Hvilke dyr og aktiviteter forskriften gjelder og hvem den gjelder for</li><li>§ 3. Definisjoner</li><li>§ 4. Hvordan dyrene skal trenes til og brukes i konkurranser</li><li>§ 5. Hvilken tilstand dyrene skal være i</li><li>§ 6. Hvilke opplysninger som skal utveksles når dyr får behandling</li><li>§ 7. I hvilke tilfeller det er forbudt å behandle dyr</li><li>§ 8. I hvilke tilfeller det er forbudt å trene eller bruke dyr etter behandling</li><li>§ 9. Hvordan dyr skal merkes og hvilke opplysninger som skal følge dyrene</li><li>§ 10. Hvordan arrangørene skal sikre dyrene mot unødvendige belastninger</li><li>§ 11. Hvordan arrangørene selv skal regulere konkurransene</li><li>§ 12. Hvem som skal kontrollere dyrevelferden</li><li>§ 13. Hjemmel til å føre tilsyn og fatte vedtak</li><li>§ 14. Hjemmel til å dispensere fra forskriften</li><li>§ 15. Straffebestemmelser ved brudd på forskriften</li><li>§ 16. Når forskriften gjelder fra og hvilke forskrifter som oppheves</li></ul></li></ul></dd></dl></header><main class="documentBody" data-lovdata-URL="LTI/forskrift/2020-12-09-2647" id="dokument"><h1>Forskrift om velferd for hest og hund i konkurranser</h1><article class="legalArticle" data-lovdata-URL="LTI/forskrift/2020-12-09-2647/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formålet med forskriften</span></h2><article class="legalP" id="paragraf-1-ledd-1">Forskriften skal fremme god velferd og respekt for hester og hunder som trenes til og brukes i konkurranser. Forskriften skal bidra til at dyrene ikke utsettes for fare for unødvendige belastninger.</article></article><article class="legalArticle" data-lovdata-URL="LTI/forskrift/2020-12-09-2647/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hvilke dyr og aktiviteter forskriften gjelder og hvem den gjelder for</span></h2><article class="legalP" id="paragraf-2-ledd-1">Forskriften gjelder<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">bruk av hester og hunder i konkurranser</article></article></li><li data-li-identifier="b." data-name="b."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">trening av hester og hunder til konkurranser</article></article></li><li data-li-identifier="c." data-name="c."><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">behandling av hester og hunder før og under trening og konkurranser.</article></article></li></ul></article><article class="legalP" id="paragraf-2-ledd-2">Forskriften gjelder for dyreholdere, kusker, jockeyer, ryttere, hundekjørere, trenere, arrangører, arrangørorganisasjoner og andre som bidrar til at hester og hunder trenes til og brukes i konkurranser. Forskriften gjelder også for veterinærer, dyrepleiere og andre som behandler hester og hunder.</article><article class="legalP" id="paragraf-2-ledd-3">Forskriften gjelder på norsk landterritorium, Svalbard, Jan Mayen og bilandene med de begrensninger som følger av avtale med fremmed stat eller organisasjon.</article></article><article class="legalArticle" data-lovdata-URL="LTI/forskrift/2020-12-09-2647/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I forskriften gjelder de følgende definisjonene:<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>konkurranse:</i> løp, prøver og andre aktiviteter som arrangeres for å få vurdert, rangert eller kvalifisert deltakerne etter prestasjoner eller egenskaper. Oppvarming og andre aktiviteter med dyrene i konkurranseområdet rett før og etter selve konkurransen regnes som en del av konkurransen</article></article></li><li data-li-identifier="b." data-name="b."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>trening til konkurranse:</i> aktiviteter som utføres for å forbedre, utvikle eller teste dyrenes prestasjonsevner, ferdigheter eller egenskaper med tanke på at dyrene skal brukes i konkurranser. Nødvendig fysisk aktivitet for å rehabilitere dyret under og etter behandling regnes uansett ikke som trening til konkurranse</article></article></li><li data-li-identifier="c." data-name="c."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>arrangør:</i> fysisk eller juridisk person som har ansvaret for å organisere og gjennomføre konkurranser</article></article></li><li data-li-identifier="d." data-name="d."><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>arrangørorganisasjon:</i> organisasjon som organiserer eller legger til rette for arrangører av konkurranser</article></article></li><li data-li-identifier="e." data-name="e."><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>behandling:</i> all bruk av legemidler og bruk av inngrep, substanser eller metoder som kan påvirke dyrs prestasjonsevne eller egenskaper. Bruk av mekaniske hjelpemidler skal regnes som behandling dersom hensikten bare er å endre virkningene av sjukdom eller skade</article></article></li><li data-li-identifier="f." data-name="f."><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1"><i>konkurranseområde:</i> geografisk område som omfatter bane, løype eller annet sted der konkurransen gjennomføres, og steder der dyrene oppstalles i regi av arrangøren i forbindelse med konkurransen</article></article></li><li data-li-identifier="g." data-name="g."><article class="listArticle" id="paragraf-3-ledd-1-punkt-7"><article class="legalP" id="paragraf-3-ledd-1-punkt-7-ledd-1"><i>stevne:</i> et tidsavgrenset arrangement som omfatter én eller flere konkurranser under samme arrangør</article></article></li><li data-li-identifier="h." data-name="h."><article class="listArticle" id="paragraf-3-ledd-1-punkt-8"><article class="legalP" id="paragraf-3-ledd-1-punkt-8-ledd-1"><i>høyintensive konkurranser for hester:</i> trav- og galoppløp, distanseritt lengre enn 40 km, terrengprøven i feltritt, maratonprøven i kjøring, og internasjonale konkurranser og norgesmesterskap i dressurridning og sprangridning</article></article></li><li data-li-identifier="i." data-name="i."><article class="listArticle" id="paragraf-3-ledd-1-punkt-9"><article class="legalP" id="paragraf-3-ledd-1-punkt-9-ledd-1"><i>høyintensive konkurranser for hunder:</i> hundeløp som er lengre enn 320 km eller der det er flere enn 6 hunder i spannet og flere enn 20 spann som konkurrerer.</article></article></li></ul></article></article><article class="legalArticle" data-lovdata-URL="LTI/forskrift/2020-12-09-2647/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Hvordan dyrene skal trenes til og brukes i konkurranser</span></h2><article class="legalP" id="paragraf-4-ledd-1">Dyr som trenes til eller brukes i konkurranser, skal sikres god velferd. Dyrene skal ikke med hensikt utsettes for press eller metoder som påfører dem frykt, skade eller andre unødvendige belastninger.</article><article class="legalP" id="paragraf-4-ledd-2">Dyr skal ikke utsettes for aktiviteter under trening og konkurranser som kan svekke respekten for dyr eller vekke allmenne etiske reaksjoner. Det skal ikke konkurreres i å avlive dyr eller trenes til slike konkurranser.</article><article class="legalP" id="paragraf-4-ledd-3">Utstyr som brukes på dyr i trening og konkurranser, skal være utformet og brukes slik at det ikke påfører dyrene unødvendige belastninger.</article><article class="legalP" id="paragraf-4-ledd-4">Det skal ikke arrangeres treninger og konkurranser som omfatter aktiviteter som er forbudt etter denne paragrafen.</article></article><article class="legalArticle" data-lovdata-URL="LTI/forskrift/2020-12-09-2647/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Hvilken tilstand dyrene skal være i</span></h2><article class="legalP" id="paragraf-5-ledd-1">Dyr som trenes til eller brukes i konkurranser, skal være egnet til å gjennomføre treningen eller konkurransen uten å bli utmattet, syke, skadet eller påført andre unødvendige belastninger. Når dyr brukes i konkurranser, skal de være tilstrekkelig trent til å kunne tåle belastningene konkurransen kan påføre dem.</article><article class="legalP" id="paragraf-5-ledd-2">Syke og synlig drektige dyr skal uansett ikke trenes til eller brukes i konkurranser. Det samme gjelder skadde dyr dersom treningen eller konkurransen kan påføre dyret ekstra belastninger på grunn av skaden. Dyr som ammer, skal ikke brukes i konkurranser.</article></article><article class="legalArticle" data-lovdata-URL="LTI/forskrift/2020-12-09-2647/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Hvilke opplysninger som skal utveksles når dyr får behandling</span></h2><article class="legalP" id="paragraf-6-ledd-1">Før et dyr behandles, skal dyreholderen så langt som mulig gi behandleren fullstendige og korrekte opplysninger om hva slags trening eller konkurranse dyret skal være med på, og når treningen eller konkurransen skal finne sted.</article><article class="legalP" id="paragraf-6-ledd-2">På grunnlag av opplysninger fra dyreholderen skal veterinærer, dyrepleiere og andre behandlere informere dyreholderen om dyrets behov for restitusjon og hvordan behandlingen kan påvirke dyrets prestasjonsevner og egenskaper. Behandleren skal også informere om behandlingens rettsvirkninger etter § 8 og arrangørens reglement.</article></article><article class="legalArticle" data-lovdata-URL="LTI/forskrift/2020-12-09-2647/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">I hvilke tilfeller det er forbudt å behandle dyr</span></h2><article class="legalP" id="paragraf-7-ledd-1">Dyr skal ikke behandles før eller mens de trenes til eller brukes i konkurranse dersom treningen eller konkurransen kan påføre dyret unødvendige belastninger på grunn av behandlingen. Forbudet rammer bare personer som vet eller bør vite om treningen eller konkurransen.</article><article class="legalP" id="paragraf-7-ledd-2">Forbudet etter første ledd gjelder ikke nødhjelp eller annen nødvendig behandling av sykdom eller skade, jf. dyrevelferdsloven § 24 første ledd bokstav b og dyrehelsepersonelloven § 14. Forbudet rammer ikke veterinærer, dyrepleiere eller andre behandlere som har informert dyreholderen etter § 6 annet ledd og frarådet at dyret trenes til eller brukes i konkurranse.</article></article><article class="legalArticle" data-lovdata-URL="LTI/forskrift/2020-12-09-2647/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">I hvilke tilfeller det er forbudt å trene eller bruke dyr etter behandling</span></h2><article class="legalP" id="paragraf-8-ledd-1">Dyr som har blitt behandlet, skal ikke trenes til eller brukes i konkurranser dersom treningen eller bruken kan påføre dyret unødvendige belastninger på grunn av behandlingen, jf. § 11 tredje ledd bokstav d, e, f og g. Forbudet gjelder uansett så lenge det kan påvises virksomme rester eller virkninger av en slik behandling. Forbudet gjelder selv om behandlingen ikke har påvirket dyrets prestasjonsevne.</article></article><article class="legalArticle" data-lovdata-URL="LTI/forskrift/2020-12-09-2647/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Hvordan dyr skal merkes og hvilke opplysninger som skal følge dyrene</span></h2><article class="legalP" id="paragraf-9-ledd-1">Dyr som meldes til og brukes i konkurranser, skal være merket på en måte som gir sikker informasjon om identiteten til dyret.</article><article class="legalP" id="paragraf-9-ledd-2">Påbudte dokumenter om identiteten til dyret og om dyrets helse og behandlinger skal følge dyret og alltid være tilgjengelig for kontroll i forbindelse med konkurranser.</article></article><article class="legalArticle" data-lovdata-URL="LTI/forskrift/2020-12-09-2647/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Hvordan arrangørene skal sikre dyrene mot unødvendige belastninger</span></h2><article class="legalP" id="paragraf-10-ledd-1">Arrangørene skal sikre at<ul class="defaultList"><li data-li-identifier="a." data-name="a."><article class="listArticle" id="paragraf-10-ledd-1-punkt-1"><article class="legalP" id="paragraf-10-ledd-1-punkt-1-ledd-1">travbaner og andre konstruerte konkurranseområder er godt utformet og vedlikeholdt</article></article></li><li data-li-identifier="b." data-name="b."><article class="listArticle" id="paragraf-10-ledd-1-punkt-2"><article class="legalP" id="paragraf-10-ledd-1-punkt-2-ledd-1">løyper og traseer er egnet og om nødvendig lagt til rette for aktiviteten</article></article></li><li data-li-identifier="c." data-name="c."><article class="listArticle" id="paragraf-10-ledd-1-punkt-3"><article class="legalP" id="paragraf-10-ledd-1-punkt-3-ledd-1">alle dyrene kan få nødvendig ly, hvile, stell, fôr og vann i konkurranseområdet før, under og etter konkurransen</article></article></li><li data-li-identifier="d." data-name="d."><article class="listArticle" id="paragraf-10-ledd-1-punkt-4"><article class="legalP" id="paragraf-10-ledd-1-punkt-4-ledd-1">dyr som skades innenfor det tidsrommet som omfattes av stevnet etter § 11 tredje ledd bokstav m, får nødvendig førstehjelp.</article></article></li></ul></article><article class="legalP" id="paragraf-10-ledd-2">Arrangøren skal avbryte, utsette, endre eller avlyse konkurransen dersom været, føret, temperaturen, konkurranseområdet eller andre ytre forhold kan utsette dyrene for alvorlige skader eller belastninger. Deltakere i konkurranser skal la være å delta med dyrene under slike forhold dersom arrangøren ikke gjør noe med konkurransen.</article><article class="legalP" id="paragraf-10-ledd-3">Arrangøren skal avbryte, utsette, endre eller avlyse konkurransen dersom dyrevelferdskontrolløren eller stevneveterinæren blir forhindret i å utføre oppgavene sine.</article></article><article class="legalArticle" data-lovdata-URL="LTI/forskrift/2020-12-09-2647/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Hvordan arrangørene selv skal regulere konkurransene</span></h2><article class="legalP" id="paragraf-11-ledd-1">Arrangører av konkurranser skal ha og håndheve et reglement som utfyller eller er strengere enn denne forskriften.</article><article class="legalP" id="paragraf-11-ledd-2">Arrangørorganisasjonene skal påse at arrangørene oppfyller reglementsplikten etter første ledd. Arrangørorganisasjonene kan utarbeide og håndheve reglementene på vegne av arrangørene.</article><article class="legalP" id="paragraf-11-ledd-3">Reglementet skal inneholde nødvendige bestemmelser om<ul class="defaultList"><li data-li-identifier="a." data-name="a."><article class="listArticle" id="paragraf-11-ledd-3-punkt-1"><article class="legalP" id="paragraf-11-ledd-3-punkt-1-ledd-1">hvem som regnes som ansvarlig person for dyret under trening og konkurranser</article></article></li><li data-li-identifier="b." data-name="b."><article class="listArticle" id="paragraf-11-ledd-3-punkt-2"><article class="legalP" id="paragraf-11-ledd-3-punkt-2-ledd-1">hva slags håndtering av dyrene og bruk av utstyr som er tillatt eller forbudt før, under og etter konkurranser</article></article></li><li data-li-identifier="c." data-name="c."><article class="listArticle" id="paragraf-11-ledd-3-punkt-3"><article class="legalP" id="paragraf-11-ledd-3-punkt-3-ledd-1">hvilke forhold hos dyrene som gjør at de ikke kan brukes i konkurranser</article></article></li><li data-li-identifier="d." data-name="d."><article class="listArticle" id="paragraf-11-ledd-3-punkt-4"><article class="legalP" id="paragraf-11-ledd-3-punkt-4-ledd-1">hvilke behandlinger som medfører forbud mot bruk av dyr i konkurranser resten av dyrets levetid</article></article></li><li data-li-identifier="e." data-name="e."><article class="listArticle" id="paragraf-11-ledd-3-punkt-5"><article class="legalP" id="paragraf-11-ledd-3-punkt-5-ledd-1">hvilke behandlinger som medfører forbud mot bruk av dyr i konkurranser i et begrenset tidsrom</article></article></li><li data-li-identifier="f." data-name="f."><article class="listArticle" id="paragraf-11-ledd-3-punkt-6"><article class="legalP" id="paragraf-11-ledd-3-punkt-6-ledd-1">hvor lenge det er forbudt å bruke dyr i konkurranser etter ulike behandlinger, såkalte «karenstider»</article></article></li><li data-li-identifier="g." data-name="g."><article class="listArticle" id="paragraf-11-ledd-3-punkt-7"><article class="legalP" id="paragraf-11-ledd-3-punkt-7-ledd-1">hvor store mengder av legemidler og andre stoffer som skal regnes som virksomme rester og føre til at dyr ikke kan brukes i konkurranser</article></article></li><li data-li-identifier="h." data-name="h."><article class="listArticle" id="paragraf-11-ledd-3-punkt-8"><article class="legalP" id="paragraf-11-ledd-3-punkt-8-ledd-1">hvordan legemidler og behandlingsutstyr skal oppbevares på konkurranseområdet</article></article></li><li data-li-identifier="i." data-name="i."><article class="listArticle" id="paragraf-11-ledd-3-punkt-9"><article class="legalP" id="paragraf-11-ledd-3-punkt-9-ledd-1">når det skal tas dopingprøver fra dyrene, hvem som avgjør hvilke dyr som skal tas prøve av, og hvem som tar ut og analyserer prøvene</article></article></li><li data-li-identifier="j." data-name="j."><article class="listArticle" id="paragraf-11-ledd-3-punkt-10"><article class="legalP" id="paragraf-11-ledd-3-punkt-10-ledd-1">hvordan dyr skal kunne identifiseres med merking og identifikasjonsdokumenter</article></article></li><li data-li-identifier="k." data-name="k."><article class="listArticle" id="paragraf-11-ledd-3-punkt-11"><article class="legalP" id="paragraf-11-ledd-3-punkt-11-ledd-1">hvilket innhold og omfang konkurransene kan ha</article></article></li><li data-li-identifier="l." data-name="l."><article class="listArticle" id="paragraf-11-ledd-3-punkt-12"><article class="legalP" id="paragraf-11-ledd-3-punkt-12-ledd-1">hva et konkurranseområde omfatter, og hvordan konkurranseområdene skal være utformet og vedlikeholdt</article></article></li><li data-li-identifier="m." data-name="m."><article class="listArticle" id="paragraf-11-ledd-3-punkt-13"><article class="legalP" id="paragraf-11-ledd-3-punkt-13-ledd-1">hvilke tidsrom konkurranser og stevner omfatter</article></article></li><li data-li-identifier="n." data-name="n."><article class="listArticle" id="paragraf-11-ledd-3-punkt-14"><article class="legalP" id="paragraf-11-ledd-3-punkt-14-ledd-1">hvilke ytre forhold som skal føre til at konkurransen avbrytes, utsettes, endres eller avlyses av hensyn til dyrevelferden</article></article></li><li data-li-identifier="o." data-name="o."><article class="listArticle" id="paragraf-11-ledd-3-punkt-15"><article class="legalP" id="paragraf-11-ledd-3-punkt-15-ledd-1">hvordan arrangøren skal sikre at dyrene får nødvendig førstehjelp under konkurransen eller stevnet</article></article></li><li data-li-identifier="p." data-name="p."><article class="listArticle" id="paragraf-11-ledd-3-punkt-16"><article class="legalP" id="paragraf-11-ledd-3-punkt-16-ledd-1">hvilken kompetanse og hvilke oppgaver dyrevelferdskontrollørene etter § 12 første ledd skal ha</article></article></li><li data-li-identifier="q." data-name="q."><article class="listArticle" id="paragraf-11-ledd-3-punkt-17"><article class="legalP" id="paragraf-11-ledd-3-punkt-17-ledd-1">hvor uavhengig stevneveterinæren etter § 12 annet ledd skal være, og hvilke oppgaver og hvilken myndighet stevneveterinæren skal ha</article></article></li><li data-li-identifier="r." data-name="r."><article class="listArticle" id="paragraf-11-ledd-3-punkt-18"><article class="legalP" id="paragraf-11-ledd-3-punkt-18-ledd-1">hvilken selvdømmerett arrangørene og arrangørorganisasjonene skal ha for å kunne utrede og pådømme brudd på reglementene</article></article></li><li data-li-identifier="s." data-name="s."><article class="listArticle" id="paragraf-11-ledd-3-punkt-19"><article class="legalP" id="paragraf-11-ledd-3-punkt-19-ledd-1">hvordan sakene skal utredes på forsvarlig måte ved mistanke om brudd på reglementene, blant annet bestemmelser om bruk av sakkyndige</article></article></li><li data-li-identifier="t." data-name="t."><article class="listArticle" id="paragraf-11-ledd-3-punkt-20"><article class="legalP" id="paragraf-11-ledd-3-punkt-20-ledd-1">hvilke sanksjoner som kan ilegges for brudd på reglementene.</article></article></li></ul></article></article><article class="legalArticle" data-lovdata-URL="LTI/forskrift/2020-12-09-2647/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Hvem som skal kontrollere dyrevelferden</span></h2><article class="legalP" id="paragraf-12-ledd-1">For alle konkurranser skal arrangøren eller arrangørorganisasjonen utnevne en eller flere kompetente dyrevelferdskontrollører som skal bidra til å håndheve reglementets bestemmelser om dyrevelferd. Dyrevelferdskontrollørene skal dokumentere virksomheten sin skriftlig. Ved høyintensive konkurranser skal det i tillegg være en stevneveterinær til stede.</article><article class="legalP" id="paragraf-12-ledd-2">Ved hesteløp arrangert av selskap med totalisatorbevilling, skal stevneveterinæren være ansatt i Mattilsynet.</article><article class="legalP" id="paragraf-12-ledd-3">Ved andre høyintensive konkurranser skal arrangøren eller arrangørorganisasjonen utnevne en stevneveterinær. En slik stevneveterinær skal være tilstrekkelig uavhengig av og ha tilstrekkelig myndighet over deltakerne, arrangøren og arrangørorganisasjonen. Arrangører, ansvarlige personer etter reglementet og andre som kan påvirke dyrevelferden under konkurransen, skal følge stevneveterinærens instruksjoner og beslutninger om dyrevelferden. Videre skal denne stevneveterinæren<ul class="defaultList"><li data-li-identifier="a." data-name="a."><article class="listArticle" id="paragraf-12-ledd-3-punkt-1"><article class="legalP" id="paragraf-12-ledd-3-punkt-1-ledd-1">kontrollere at alle dyrene er friske og egnet til å brukes før stevnet eller konkurransen starter</article></article></li><li data-li-identifier="b." data-name="b."><article class="listArticle" id="paragraf-12-ledd-3-punkt-2"><article class="legalP" id="paragraf-12-ledd-3-punkt-2-ledd-1">beslutte om nødvendig at dyr ikke skal brukes i konkurransen</article></article></li><li data-li-identifier="c." data-name="c."><article class="listArticle" id="paragraf-12-ledd-3-punkt-3"><article class="legalP" id="paragraf-12-ledd-3-punkt-3-ledd-1">beslutte om nødvendig at konkurransen skal avbrytes, utsettes, endres eller avlyses.</article></article></li></ul></article><article class="legalP" id="paragraf-12-ledd-4">Arrangøren skal sørge for at dyrevelferdskontrollørene og stevneveterinæren får nødvendig hjelp av annet personell.</article></article><article class="legalArticle" data-lovdata-URL="LTI/forskrift/2020-12-09-2647/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Hjemmel til å føre tilsyn og fatte vedtak</span></h2><article class="legalP" id="paragraf-13-ledd-1">Mattilsynet fører tilsyn og fatter nødvendige vedtak for å gjennomføre bestemmelsene i denne forskriften. Mattilsynet kan ta prøver av dyr for å vurdere om det er forbudt å trene eller bruke dyrene etter § 8. Mattilsynet kan kreve dokumentasjon som viser at forskriften er overholdt.</article></article><article class="legalArticle" data-lovdata-URL="LTI/forskrift/2020-12-09-2647/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Hjemmel til å dispensere fra forskriften</span></h2><article class="legalP" id="paragraf-14-ledd-1">Mattilsynet kan i særskilte tilfeller dispensere fra denne forskriften, forutsatt at det ikke vil stride mot Norges internasjonale forpliktelser, herunder EØS-avtalen.</article></article><article class="legalArticle" data-lovdata-URL="LTI/forskrift/2020-12-09-2647/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Straffebestemmelser ved brudd på forskriften</span></h2><article class="legalP" id="paragraf-15-ledd-1">Brudd på forskriften § 4, § 5, § 6, § 7, § 8, § 9 og § 10 eller vedtak gitt for å håndheve disse bestemmelsene kan straffes etter dyrevelferdsloven § 37 og dyrehelsepersonelloven § 37.</article></article><article class="legalArticle" data-lovdata-URL="LTI/forskrift/2020-12-09-2647/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Når forskriften gjelder fra og hvilke forskrifter som oppheves</span></h2><article class="legalP" id="paragraf-16-ledd-1">Forskriften trer i kraft 1. juli 2021. Samtidig oppheves forskrift 1. oktober 1982 nr. 3900 om stevneveterinær ved trav- og galoppløp, forskrift 16. februar 1987 nr. 3898 om stevneveterinærassistent ved totalisatorløp og ridestevner og forskrift 1. mars 2007 nr. 231 om forbud mot doping av hest.</article></article></main></body></html>