<!DOCTYPE html><html lang="no"><head><title>Forskrift om endring i forskrift om smitteverntiltak mv. ved koronautbruddet (Covid-19-forskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-04-16-802</dd><dt class="dokid">DokumentID</dt><dd class="dokid">LTI/forskrift/2020-04-16-802</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="subunit">Etat</dt><dd class="subunit"><ul><li>Helserettsavdelingen</li></ul></dd><dt class="dateInForce">I kraft fra</dt><dd class="dateInForce">2020-04-16</dd><dt class="changesToDocuments">Endrer</dt><dd class="changesToDocuments"><ul><li>forskrift/2020-03-27-470</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1994-08-05-55/§4-1</li><li>lov/1994-08-05-55/§7-10</li><li>lov/1994-08-05-55/§7-11</li><li>lov/1994-08-05-55/§7-12</li><li>forskrift/2020-03-27-470/§19</li></ul></dd><dt class="dateOfPublication">Kunngjort</dt><dd class="dateOfPublication">2020-04-16 21:20</dd><dt class="journalNumber">Journalnummer</dt><dd class="journalNumber">2020-0576</dd><dt class="titleShort">Korttittel</dt><dd class="titleShort">Endr. i Covid-19-forskriften</dd><dt class="title">Tittel</dt><dd class="title">Forskrift om endring i forskrift om smitteverntiltak mv. ved koronautbruddet (Covid-19-forskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Helse- og omsorgsdepartementet 16. april 2020 med hjemmel i lov 5. august 1994 nr. 55 om vern mot smittsomme sykdommer § 4-1 andre og sjette ledd, jf. § 4-1 første ledd bokstav b, § 7-10 andre ledd, § 7-11 første ledd og § 7-12, jf. forskrift 27. mars 2020 nr. 470 om smitteverntiltak mv. ved koronautbruddet (Covid-19-forskriften) § 19.</dd><dt class="refid">RefID</dt><dd class="refid">forskrift/2020-04-16-802</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om smitteverntiltak mv. ved koronautbruddet (Covid-19-forskriften)<ul class="tocSubUl"><li>I<ul class="tocSubUl"><li>§ 12. Stenging av skoler og andre utdanningsinstitusjoner</li><li>§ 12a. Åpen virksomhet ved barnehager, skoler og utdanningsinstitusjoner</li><li>§ 12b. Krav til smittevernfaglig forsvarlig drift</li><li>§ 12c. Kommunens myndighet til å stenge eller begrense aktivitet ved barnehager, skoler og andre utdanningsinstitusjoner</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2020-04-16-802" id="dokument"><h1>Forskrift om endring i forskrift om smitteverntiltak mv. ved koronautbruddet (Covid-19-forskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2020-04-16-802/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 27. mars 2020 nr. 470 om smitteverntiltak mv. ved koronautbruddet (Covid-19-forskriften) gjøres følgende endringer:</article> <article class="defaultP" margin-top="true">§ 12 skal lyde:</article><article class="futureLegalArticle" data-name="§12" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 12</span>. <span class="legalArticleTitle">Stenging av skoler og andre utdanningsinstitusjoner</span></span><article class="legalP" id="kapittel-1-foreslåttparagraf-1-ledd-1">Følgende virksomheter skal holde stengt:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-1-ledd-1">barneskoler fra 5. til 7. trinn</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-2-ledd-1">ungdomsskoler</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-1-ledd-1-punkt-3"><article class="legalP" id="kapittel-1-foreslåttparagraf-1-ledd-1-punkt-3-ledd-1">videregående skoler med unntak av opplæringstilbud som nevnt i § 12a første ledd bokstav d</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-1-ledd-1-punkt-4"><article class="legalP" id="kapittel-1-foreslåttparagraf-1-ledd-1-punkt-4-ledd-1">universiteter, høyskoler og fagskoler med unntak av virksomhet som nevnt i § 12a tredje ledd</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-1-ledd-1-punkt-5"><article class="legalP" id="kapittel-1-foreslåttparagraf-1-ledd-1-punkt-5-ledd-1">andre opplærings- og utdanningsinstitusjoner hvor mer enn 5 personer samles i gruppe og fysisk avstand mellom personer på minst 2 meter ikke kan overholdes.</article></article></li></ul></article><article class="legalP" id="kapittel-1-foreslåttparagraf-1-ledd-2">Kommunen skal etablere et tilbud for elever fra 5. til 7. trinn, når eleven er under 12 år og har minst én foresatt ansatt i helse- og omsorgstjenesten, transportsektoren, innen andre kritiske samfunnsfunksjoner eller kritiske virksomhetsfunksjoner innen andre samfunnsfunksjoner som vurderes som viktige i tilknytning til håndteringen av utbruddet av SARS CoV-2.</article><article class="legalP" id="kapittel-1-foreslåttparagraf-1-ledd-3">Kommunen og fylkeskommunen skal også sørge for at det etableres et tilbud for barn og unge med særlige behov som ikke kan ivaretas når skole eller andre dagtilbud er stengt.</article></article> <article class="defaultP" margin-top="true">Ny § 12a skal lyde:</article><article class="futureLegalArticle" data-name="§12a" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 12a</span>. <span class="legalArticleTitle">Åpen virksomhet ved barnehager, skoler og utdanningsinstitusjoner</span></span><article class="legalP" id="kapittel-1-foreslåttparagraf-2-ledd-1">Påbudet om stenging i § 12 omfatter ikke følgende virksomheter:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1">barnehager</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1">barneskoler fra 1. til 4. trinn</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-2-ledd-1-punkt-3"><article class="legalP" id="kapittel-1-foreslåttparagraf-2-ledd-1-punkt-3-ledd-1">skolefritidsordninger</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-2-ledd-1-punkt-4"><article class="legalP" id="kapittel-1-foreslåttparagraf-2-ledd-1-punkt-4-ledd-1">videregående skoler for elever i Vg3 som følger yrkesfaglige løp i skole, og for yrkesfagelever på Vg2.</article></article></li></ul></article><article class="legalP" id="kapittel-1-foreslåttparagraf-2-ledd-2">Skoleeiere ved videregående skoler som har internat, avgjør ut fra en vurdering av lokale forhold og faglige råd og anbefalinger om smittevern når internatelevene kan returnere til skolen, og om enkelte av internatelevene i en periode etter gjenåpning fortsatt skal få sin opplæring gjennom fjernundervisning.</article><article class="legalP" id="kapittel-1-foreslåttparagraf-2-ledd-3">Universiteter, høyskoler og fagskoler skal være åpne for studenter og ansatte i rekrutteringsstillinger som er i siste fase av sin gradsutdanning, vitnemålsgivende utdanning eller prosjektstilling, dersom de må være på lærestedet for å kunne fullføre disse våren 2020. Dette omfatter kun studenter og ansatte i utøvende musikk- og kunstfag, media- og designfag, matematisk-naturvitenskapelige og teknologiske fag, og helsefag som trenger tilgang til øvingslokaler, laboratorier og ferdighetsrom. Åpningen gjelder også for ansatte som er nødvendige for å gjennomføre det nevnte tilbudet.</article><article class="legalP" id="kapittel-1-foreslåttparagraf-2-ledd-4">Skoler godkjent etter voksenopplæringsloven kapittel 4 som tilbyr en praktisk opplæring med behov for tilgang til lokaler og utstyr skal være åpne for elever så langt det er nødvendig for å fullføre opplæringen.</article><article class="legalP" id="kapittel-1-foreslåttparagraf-2-ledd-5">Vedtak om stenging av barnehager oppheves fra 20. april 2020. Vedtaket om stenging av øvrige tilbud oppheves fra 27. april 2020.</article></article> <article class="defaultP" margin-top="true">Ny § 12b skal lyde:</article><article class="futureLegalArticle" data-name="§12b" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 12b</span>. <span class="legalArticleTitle">Krav til smittevernfaglig forsvarlig drift</span></span><article class="legalP" id="kapittel-1-foreslåttparagraf-3-ledd-1">Virksomhetene som nevnt i § 12a skal drives på en smittevernfaglig forsvarlig måte. Smittevernfaglig forsvarlig drift innebærer at virksomheten har iverksatt blant annet hygienetiltak, kontaktreduserende tiltak og tiltak som bidrar til at syke personer ikke er i virksomheten. Helsedirektoratet gir veiledning om smittevernfaglig forsvarlig drift.</article><article class="legalP" id="kapittel-1-foreslåttparagraf-3-ledd-2">Virksomhetene skal iverksette nødvendige tiltak for å sikre smittevernfaglig forsvarlig drift, herunder:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-ledd-2-punkt-1"><article class="legalP" id="kapittel-1-foreslåttparagraf-3-ledd-2-punkt-1-ledd-1">rutiner for håndvask</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-ledd-2-punkt-2"><article class="legalP" id="kapittel-1-foreslåttparagraf-3-ledd-2-punkt-2-ledd-1">rutiner for renhold</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-3-ledd-2-punkt-3"><article class="legalP" id="kapittel-1-foreslåttparagraf-3-ledd-2-punkt-3-ledd-1">informasjon til og opplæring av ansatte i smitteverntiltak</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-3-ledd-2-punkt-4"><article class="legalP" id="kapittel-1-foreslåttparagraf-3-ledd-2-punkt-4-ledd-1">informasjon til foresatte.</article></article></li></ul></article><article class="legalP" id="kapittel-1-foreslåttparagraf-3-ledd-3">Virksomhetene skal etablere grupper for barnehagebarn og elever. Gruppene skal som hovedregel være basert på normen for grunnbemanning etter barnehageloven § 18 og elevgrupper basert på normen for lærertetthet ved skoler etter opplæringslova § 8-3.</article><article class="legalP" id="kapittel-1-foreslåttparagraf-3-ledd-4">Barnehage- og skoleeiere skal gi ordinært tilbud på skolen og i skolefritidsordningen til alle elever og ordinært tilbud til alle barnehagebarn i virksomheter som nevnt § 12a første ledd. Skole- og barnehageeier kan bare redusere åpningstider eller antall barn eller elever som er tilstede samtidig dersom særlige forhold ved virksomheten gjør at driften ikke kan oppfylle kravene i første og andre og tredje ledd.</article></article> <article class="defaultP" margin-top="true">Ny § 12c skal lyde:</article><article class="futureLegalArticle" data-name="§12c" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 12c</span>. <span class="legalArticleTitle">Kommunens myndighet til å stenge eller begrense aktivitet ved barnehager, skoler og andre utdanningsinstitusjoner</span></span><article class="legalP" id="kapittel-1-foreslåttparagraf-4-ledd-1">Kommunen kan fatte vedtak om stenging eller begrensning av aktivitet i en enkelt barnehage, skole, universitet, høyskole, fagskole eller annen utdanningsinstitusjon etter smittevernloven § 4-1 første ledd dersom det er nødvendig for å stanse pågående smittespredning. Slikt vedtak kan ikke fattes av kommunen som et generelt forebyggende tiltak.</article><article class="legalP" id="kapittel-1-foreslåttparagraf-4-ledd-2">Kommunen kan bare fatte generelt stengingsvedtak for barnehager, skoler universiteter, høyskoler, fagskoler eller andre utdanningsinstitusjoner i kommunen dersom det er stor smittespredning. Kommunene i en bo- og arbeidsmarkedsregion bør samarbeide om slike vedtak. Vedtakene skal godkjennes av Helsedirektoratet.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2020-04-16-802/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft straks.</article></section></main></body></html>