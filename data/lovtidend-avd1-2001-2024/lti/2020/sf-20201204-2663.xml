<!DOCTYPE html><html lang="no"><head><title>Forskrift om tilskuddsordningen til trafikksikkerhetstiltak</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-12-04-2663</dd><dt class="dokid">DokumentID</dt><dd class="dokid">LTI/forskrift/2020-12-04-2663</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="subunit">Etat</dt><dd class="subunit"><ul><li>Vei-, by- og trafikksikkerhetsavdelingen</li></ul></dd><dt class="dateInForce">I kraft fra</dt><dd class="dateInForce">2021-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2020-12-10 14:50</dd><dt class="journalNumber">Journalnummer</dt><dd class="journalNumber">2020-1730</dd><dt class="titleShort">Korttittel</dt><dd class="titleShort">Forskrift om tilskuddsordningen til trafikksikkerhetstiltak</dd><dt class="title">Tittel</dt><dd class="title">Forskrift om tilskuddsordningen til trafikksikkerhetstiltak</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Samferdselsdepartementet 4. desember 2020 til oppfølging av Stortingets årlige budsjettvedtak kap. 1300 Samferdselsdepartementet, post 71 Tilskudd til trafikksikkerhetsformål.</dd><dt class="refid">RefID</dt><dd class="refid">forskrift/2020-12-04-2663</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskuddsordningen til trafikksikkerhetstiltak<ul class="tocSubUl"><li>§ 1. Formål</li><li>§ 2. Hvem som kan tildeles tilskudd og hva det kan tildeles tilskudd til</li><li>§ 3. Krav til søknaden</li><li>§ 4. Søknadsvurderingen</li><li>§ 5. Utbetaling og frist for å benytte tilskudd</li><li>§ 6. Rapportering</li><li>§ 7. Kontroll og oppfølging</li><li>§ 8. Tilbakebetaling</li><li>§ 9. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2020-12-04-2663" id="dokument"><h1>Forskrift om tilskuddsordningen til trafikksikkerhetstiltak</h1><article class="legalArticle" data-lovdata-URL="LTI/forskrift/2020-12-04-2663/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med tilskuddene er å støtte initiativ og engasjement i arbeidet med økt trafikksikkerhet, og i tråd med det overordnede målet om et transportsystem der ingen blir drept eller hardt skadd – nullvisjonen.</article></article><article class="legalArticle" data-lovdata-URL="LTI/forskrift/2020-12-04-2663/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hvem som kan tildeles tilskudd og hva det kan tildeles tilskudd til</span></h2><article class="legalP" id="paragraf-2-ledd-1">Kommuner, organisasjoner, interessegrupper og andre aktører som skoler og barnehager kan få tilskudd til trafikksikkerhetstiltak.</article><article class="legalP" id="paragraf-2-ledd-2">Tilskudd kan blant annet gis til:<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">kampanjer, materiell, kompetansehevende tiltak og holdningsskapende arbeid</article></article></li><li data-li-identifier="b." data-name="b."><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">fysiske tiltak på trafikkarealer eller tilstøtende områder.</article></article></li></ul></article><article class="legalP" id="paragraf-2-ledd-3">Tilskudd skal ikke finansiere:<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-3-punkt-1"><article class="legalP" id="paragraf-2-ledd-3-punkt-1-ledd-1">lønnskostnader, ordinær drift og administrasjon</article></article></li><li data-li-identifier="b." data-name="b."><article class="listArticle" id="paragraf-2-ledd-3-punkt-2"><article class="legalP" id="paragraf-2-ledd-3-punkt-2-ledd-1">prosjektering eller planlegging av større kommunale prosjekter.</article></article></li></ul></article></article><article class="legalArticle" data-lovdata-URL="LTI/forskrift/2020-12-04-2663/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til søknaden</span></h2><article class="legalP" id="paragraf-3-ledd-1">Det kan søkes om tilskudd for ett år av gangen. Tilskuddsordningen utlyses årlig og det kan i utlysningen gis nærmere rammer for tilskuddets størrelse. Søknadsfristen er 1. mars.</article><article class="legalP" id="paragraf-3-ledd-2">Søknaden skal inneholde:<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">søkerens navn, adresse, eventuelt organisasjonsnummer, kontonummer, e-postadresse, telefonnummer og kontaktperson</article></article></li><li data-li-identifier="b." data-name="b."><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">beskrivelse av målet for trafikksikkerhetsprosjektet, herunder hvilke utfordringer og målgrupper tiltaket retter seg mot</article></article></li><li data-li-identifier="c." data-name="c."><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">opplysninger om forventet resultat</article></article></li><li data-li-identifier="d." data-name="d."><article class="listArticle" id="paragraf-3-ledd-2-punkt-4"><article class="legalP" id="paragraf-3-ledd-2-punkt-4-ledd-1">plan for gjennomføringen av tiltaket, virkemidler, samarbeidspartnere og tidsrammer</article></article></li><li data-li-identifier="e." data-name="e."><article class="listArticle" id="paragraf-3-ledd-2-punkt-5"><article class="legalP" id="paragraf-3-ledd-2-punkt-5-ledd-1">søknadssum inkludert mva., budsjett for tiltaket og finansieringsplan der det spesifiseres hvilke kostnader som er forbundet med prosjektet, hvilke kostnader tilskuddet skal dekke, hva søker selv skal bidra med og eventuelle bidrag fra andre aktører</article></article></li><li data-li-identifier="f." data-name="f."><article class="listArticle" id="paragraf-3-ledd-2-punkt-6"><article class="legalP" id="paragraf-3-ledd-2-punkt-6-ledd-1">opplysninger om eventuelle tilskudd som tidligere er mottatt fra departementet</article></article></li><li data-li-identifier="g." data-name="g."><article class="listArticle" id="paragraf-3-ledd-2-punkt-7"><article class="legalP" id="paragraf-3-ledd-2-punkt-7-ledd-1">opplysninger om eventuelle midler søkeren har fått eller søkt om fra andre offentlige myndigheter eller fra andre finansieringskilder og som relaterer seg til dette tiltaket</article></article></li><li data-li-identifier="h." data-name="h."><article class="listArticle" id="paragraf-3-ledd-2-punkt-8"><article class="legalP" id="paragraf-3-ledd-2-punkt-8-ledd-1">tillatelse fra veieier/myndighet der dette er relevant.</article></article></li></ul></article></article><article class="legalArticle" data-lovdata-URL="LTI/forskrift/2020-12-04-2663/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Søknadsvurderingen</span></h2><article class="legalP" id="paragraf-4-ledd-1">Departementet kan gi tilskudd etter denne forskriften. I vurderingen skal det blant annet legges vekt på:<ul class="defaultList"><li data-li-identifier="a." data-name="a."><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">hvordan tiltaket som det søkes tilskudd til, vil bidra til måloppnåelsen for ordningen</article></article></li><li data-li-identifier="b." data-name="b."><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">om tiltaket er egnet til å bidra til å redusere antall drepte og hardt skadde i trafikken</article></article></li><li data-li-identifier="c." data-name="c."><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">om tiltaket samsvarer med de overordnede nasjonale satsingsområdene innen trafikksikkerhet</article></article></li><li data-li-identifier="d." data-name="d."><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">om tiltaket har et lokalt nedslagsfelt og om søker har kunnskap om lokale trafikksikkerhetsutfordringer og -behov</article></article></li><li data-li-identifier="e." data-name="e."><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">om prosjektet er et samarbeid mellom flere aktører</article></article></li><li data-li-identifier="f." data-name="f."><article class="listArticle" id="paragraf-4-ledd-1-punkt-6"><article class="legalP" id="paragraf-4-ledd-1-punkt-6-ledd-1">om tiltaket er rettet mot barn og ungdom.</article></article></li></ul></article></article><article class="legalArticle" data-lovdata-URL="LTI/forskrift/2020-12-04-2663/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Utbetaling og frist for å benytte tilskudd</span></h2><article class="legalP" id="paragraf-5-ledd-1">Tilskuddet utbetales som en engangsutbetaling eller periodevis i samsvar med tilskuddets størrelse, finansieringsplanen og når det er behov for pengene.</article><article class="legalP" id="paragraf-5-ledd-2">Tilskuddsmottakeren skal benytte tilskuddet i løpet av inneværende kalenderår, med mindre tilskuddsvedtaket fastsetter noe annet.</article></article><article class="legalArticle" data-lovdata-URL="LTI/forskrift/2020-12-04-2663/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Rapportering</span></h2><article class="legalP" id="paragraf-6-ledd-1">Tilskuddsmottakeren skal levere sluttrapport og sluttregnskap til departementet innen fristen fastsatt i tilskuddsvedtaket.</article><article class="legalP" id="paragraf-6-ledd-2">Dersom det oppstår teknisk, faglig, økonomisk eller framdriftsmessige avvik som medfører at trafikksikkerhetstiltaket ikke lar seg gjennomføre etter forutsetningene i tilskuddsvedtaket, skal tilskuddsmottakeren så snart som mulig rapportere dette skriftlig til departementet.</article><article class="legalP" id="paragraf-6-ledd-3">Det kan fastsettes ytterligere rapporteringsplikter i tilskuddsvedtaket så langt det er nødvendig for å påse at vedtaket blir oppfylt og for å kunne evaluere om tiltaket bidrar til måloppnåelse for tilskuddsordningen.</article></article><article class="legalArticle" data-lovdata-URL="LTI/forskrift/2020-12-04-2663/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Kontroll og oppfølging</span></h2><article class="legalP" id="paragraf-7-ledd-1">Samferdselsdepartementet kan kontrollere at betingelsene for tilskuddet og vilkårene i tilskuddsvedtaket er oppfylt gjennom å:<ul class="defaultList"><li data-li-identifier="a." data-name="a."><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">be om de opplysningene og den dokumentasjonen som er nødvendig for kontrollen</article></article></li><li data-li-identifier="b." data-name="b."><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">besiktige prosjektet og be om mottakerens medvirkning til besiktigelsen dersom det er nødvendig for kontrollen.</article></article></li></ul></article></article><article class="legalArticle" data-lovdata-URL="LTI/forskrift/2020-12-04-2663/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilbakebetaling</span></h2><article class="legalP" id="paragraf-8-ledd-1">Er tilskuddet ikke brukt i samsvar med kravene i forskriften og tilskuddsvedtaket, kan tilskuddet kreves delvis eller helt tilbakebetalt.</article></article><article class="legalArticle" data-lovdata-URL="LTI/forskrift/2020-12-04-2663/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Forskriften trer i kraft 1. januar 2021.</article></article></main></body></html>