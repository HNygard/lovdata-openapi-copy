<!DOCTYPE html><html lang="no"><head><title>Forskrift om saksøktes ansvar for sakskostnader ved tvangsfullbyrdelse</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-10-23-2120</dd><dt class="dokid">DokumentID</dt><dd class="dokid">LTI/forskrift/2020-10-23-2120</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Lovavd.</li></ul></dd><dt class="dateInForce">I kraft fra</dt><dd class="dateInForce">2021-02-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1992-12-04-898</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1992-06-26-86/§3-1</li></ul></dd><dt class="dateOfPublication">Kunngjort</dt><dd class="dateOfPublication">2020-10-23 14:00</dd><dt class="journalNumber">Journalnummer</dt><dd class="journalNumber">2020-1465</dd><dt class="titleShort">Korttittel</dt><dd class="titleShort">Forskrift om saksøktes ansvar for sakskostnader ved tvangsfullbyrdelse</dd><dt class="title">Tittel</dt><dd class="title">Forskrift om saksøktes ansvar for sakskostnader ved tvangsfullbyrdelse</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 23. oktober 2020 med hjemmel i lov 26. juni 1992 nr. 86 om tvangsfullbyrdelse (tvangsfullbyrdelsesloven) § 3-1 første ledd syvende punktum. Fremmet av Justis- og beredskapsdepartementet.</dd><dt class="refid">RefID</dt><dd class="refid">forskrift/2020-10-23-2120</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om saksøktes ansvar for sakskostnader ved tvangsfullbyrdelse<ul class="tocSubUl"><li>§ 1. Virkeområde</li><li>§ 2. Hovedregel</li><li>§ 3. Tvangsdekning i fast eiendom, registrerte borettslagsandeler og adkomstdokumenter til leierett eller borett til husrom</li><li>§ 4. Dekning av kostnader utover hovedregelen</li><li>§ 5. Erstatning for attester og utskrifter fra registre</li><li>§ 6. Ikrafttredelse m.m.</li></ul></li></ul></dd></dl></header><main class="documentBody" data-lovdata-URL="LTI/forskrift/2020-10-23-2120" id="dokument"><h1>Forskrift om saksøktes ansvar for sakskostnader ved tvangsfullbyrdelse</h1><article class="legalArticle" data-lovdata-URL="LTI/forskrift/2020-10-23-2120/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder for saksøktes ansvar for saksøkerens sakskostnader i saker om tvangsfullbyrdelse etter tvangsfullbyrdelsesloven.</article><article class="legalP" id="paragraf-1-ledd-2">Forskriften gjelder ikke for:<ul class="defaultList"><li data-li-identifier="a)" data-name="a)"><article class="listArticle" id="paragraf-1-ledd-2-punkt-1"><article class="legalP" id="paragraf-1-ledd-2-punkt-1-ledd-1">saker om tvangsdekning etter tvangsfullbyrdelsesloven kapittel 10 avsnitt V og VI</article></article></li><li data-li-identifier="b)" data-name="b)"><article class="listArticle" id="paragraf-1-ledd-2-punkt-2"><article class="legalP" id="paragraf-1-ledd-2-punkt-2-ledd-1">saker om tvangsdekning etter tvangsfullbyrdelsesloven kapittel 11 i andre realregistrerte formuesgoder enn fast eiendom og registrerte borettslagsandeler, samt saker om tvangsbruk</article></article></li><li data-li-identifier="c)" data-name="c)"><article class="listArticle" id="paragraf-1-ledd-2-punkt-3"><article class="legalP" id="paragraf-1-ledd-2-punkt-3-ledd-1">saker om fravikelse av fast eiendom etter tvangsfullbyrdelsesloven kapittel 13 på grunnlag av særlig tvangsgrunnlag etter annen lov og tvangsgrunnlag som nevnt i tvangsfullbyrdelsesloven § 13-2 tredje ledd bokstav d og e</article></article></li><li data-li-identifier="d)" data-name="d)"><article class="listArticle" id="paragraf-1-ledd-2-punkt-4"><article class="legalP" id="paragraf-1-ledd-2-punkt-4-ledd-1">saker om tvangsfullbyrdelse av krav om sikkerhetsstillelse, handleplikter og unnlatelses- og tåleplikter etter tvangsfullbyrdelsesloven kapittel 13 avsnitt IV, V og VI.</article></article></li></ul></article></article><article class="legalArticle" data-lovdata-URL="LTI/forskrift/2020-10-23-2120/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hovedregel</span></h2><article class="legalP" id="paragraf-2-ledd-1">Når en saksøker skal tilkjennes erstatning for nødvendige sakskostnader ved tvangsfullbyrdelse, jf. tvangsfullbyrdelsesloven § 3-1, kan saksøkeren ikke tilkjennes mer enn<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">gebyret for tvangsfullbyrdelsen etter rettsgebyrloven § 14</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">et beløp lik en halv gang rettsgebyret for kostnader ved skriving av begjæringen og andre alminnelige sakskostnader.</article></article></li></ul></article><article class="legalP" id="paragraf-2-ledd-2">Dersom hele eller mer enn halvparten av saksøkerens krav ikke skriver seg fra virksomhet som er merverdiavgiftspliktig, forhøyes satsen etter første ledd bokstav b med et beløp tilsvarende den generelle satsen for merverdiavgift.</article><article class="legalP" id="paragraf-2-ledd-3">Med rettsgebyret menes i første ledd bokstav b rettsgebyret slik det til enhver tid er fastsatt i medhold av rettsgebyrloven § 1. Rettsgebyret på det tidspunktet begjæringen om tvangsfullbyrdelse inngis, anvendes. Domstolloven § 146 andre ledd gjelder tilsvarende.</article></article><article class="legalArticle" data-lovdata-URL="LTI/forskrift/2020-10-23-2120/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tvangsdekning i fast eiendom, registrerte borettslagsandeler og adkomstdokumenter til leierett eller borett til husrom</span></h2><article class="legalP" id="paragraf-3-ledd-1">I saker om tvangssalg av fast eiendom, registrerte borettslagsandeler og adkomstdokumenter til leierett eller borett til husrom, jf. tvangsfullbyrdelsesloven kapittel 11 og 12, kan saksøkeren tilkjennes et beløp lik rettsgebyret for kostnader ved skriving av begjæringen og andre alminnelige sakskostnader som nevnt i § 2 første ledd bokstav b.</article><article class="legalP" id="paragraf-3-ledd-2">Dersom det blir besluttet at tvangssalg skal gjennomføres, kan saksøkeren dessuten tilkjennes et beløp lik en halv gang rettsgebyret for alminnelige sakskostnader som påløper etter at beslutningen ble truffet.</article></article><article class="legalArticle" data-lovdata-URL="LTI/forskrift/2020-10-23-2120/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Dekning av kostnader utover hovedregelen</span></h2><article class="legalP" id="paragraf-4-ledd-1">Maksimalsatsene i § 2 og § 3 gjelder ikke når det er klart at saksøkeren eller dennes prosessfullmektig har hatt nevneverdig mer arbeid med saken enn det som er vanlig. Erstatningskravet må begrunnes.</article><article class="legalP" id="paragraf-4-ledd-2">Ved tilbakelevering av løsøre til salgspanthaver etter tvangsfullbyrdelsesloven kapittel 9, utlevering av løsøre eller verdipapirer etter loven kapittel 13 avsnitt II, eller fravikelse av fast eiendom etter avsnitt III kan saksøkeren uavhengig av maksimalsatsen i § 2 tilkjennes erstatning for kostnader til oppmøte ved gjennomføringen. Erstatningskrav over en halv gang rettsgebyret eksklusiv merverdiavgift må begrunnes.</article><article class="legalP" id="paragraf-4-ledd-3">I saker om utlevering av løsøre og verdipapirer eller fravikelse av fast eiendom etter tvangsfullbyrdelsesloven kapittel 13 gjelder ikke maksimalsatsen i § 2 første ledd bokstav b for sakskostnader som påløper etter at det er besluttet at tvangsfullbyrdelsen skal gjennomføres.</article></article><article class="legalArticle" data-lovdata-URL="LTI/forskrift/2020-10-23-2120/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Erstatning for attester og utskrifter fra registre</span></h2><article class="legalP" id="paragraf-5-ledd-1">Uavhengig av maksimalsatsene i § 2 og § 3 kan saksøkeren tilkjennes erstatning for gebyret til det offentlige eller annen utsteder for attester og utskrifter fra registre som saksøkeren etter tvangsfullbyrdelsesloven § 8-6, § 9-3, § 10-3, § 11-6 eller § 12-4 har lagt ved begjæringen om tvangsfullbyrdelse.</article></article><article class="legalArticle" data-lovdata-URL="LTI/forskrift/2020-10-23-2120/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse m.m.</span></h2><article class="legalP" id="paragraf-6-ledd-1">Forskriften trer i kraft 1. februar 2021. Fra den tid forskriften trer i kraft, oppheves forskrift 4. desember 1992 nr. 898 om saksøktes sakskostnadsansvar ved tvangsfullbyrdelse.</article><article class="legalP" id="paragraf-6-ledd-2">Forskriften gjelder for begjæringer om tvangsfullbyrdelse som inngis etter at forskriften er trådt i kraft.</article></article></main></body></html>