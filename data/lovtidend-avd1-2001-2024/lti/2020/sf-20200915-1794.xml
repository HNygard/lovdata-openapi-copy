<!DOCTYPE html><html lang="no"><head><title>Forskrift om opptak til Universitetet i Tromsø – Norges arktiske universitet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-09-15-1794</dd><dt class="dokid">DokumentID</dt><dd class="dokid">LTI/forskrift/2020-09-15-1794</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Universitetet i Tromsø – Norges arktiske universitet</li></ul></dd><dt class="dateInForce">I kraft fra</dt><dd class="dateInForce">2021-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2008-12-12-1569</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-3</li><li>lov/2005-04-01-15/§3-6</li><li>lov/2005-04-01-15/§3-7</li><li>forskrift/2017-01-06-13/§1-1</li><li>forskrift/2005-12-01-1392/§2</li><li>forskrift/2005-12-01-1392/§3</li></ul></dd><dt class="dateOfPublication">Kunngjort</dt><dd class="dateOfPublication">2020-09-22 14:55</dd><dt class="journalNumber">Journalnummer</dt><dd class="journalNumber">2020-1305</dd><dt class="titleShort">Korttittel</dt><dd class="titleShort">Forskrift om opptak til UiT</dd><dt class="title">Tittel</dt><dd class="title">Forskrift om opptak til Universitetet i Tromsø – Norges arktiske universitet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av rektor på vegne av universitetsstyret 15. september 2020 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-3 tredje ledd, § 3-6 og § 3-7, forskrift 6. januar 2017 nr. 13 om opptak til høgre utdanning § 1-1 fjerde ledd og forskrift 1. desember 2005 nr. 1392 om krav til mastergrad § 2 og § 3.</dd><dt class="refid">RefID</dt><dd class="refid">forskrift/2020-09-15-1794</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opptak til Universitetet i Tromsø – Norges arktiske universitet<ul class="tocSubUl"><li>§ 1. Forskriftens virkeområde</li><li>§ 2. Språkkrav til norskspråklige studieprogram</li><li>§ 3. Språkkrav til engelskspråklige studieprogram</li><li>§ 4. Søknadsfrister etter forskriften</li><li>§ 5. Dispensasjon fra søknadsfrister</li><li>§ 6. Dokumentasjon som danner grunnlag for å få opptak</li><li>§ 7. Reservert studieplass</li><li>§ 8. Tidlig opptak</li><li>§ 9. Kvoter</li><li>§ 10. Supplering til høyere årskull</li><li>§ 11. Opptak på grunnlag av realkompetanse til grunnutdanninger</li><li>§ 12. Opptakskrav til mastergradsprogram</li><li>§ 13. Opptakskrav til erfaringsbaserte mastergradsprogram</li><li>§ 14. Opptak på visse vilkår til åpne mastergradsprogram</li><li>§ 15. Rangering av søkere til mastergradsprogram</li><li>§ 16. Beregning av karaktergjennomsnitt for å få opptak til mastergradsprogram</li><li>§ 17. Opptak til enkeltemner</li><li>§ 18. Opptak til etter- og videreutdanningsemner</li><li>§ 19. Rangering av søkere til etter- og videreutdanningsemner</li><li>§ 20. Opptak til forkurs for ingeniør- og sivilingeniørutdanning</li><li>§ 21. Rangering av søkere til forkurs for ingeniør- og sivilingeniørutdanning</li><li>§ 22. Opptak til Y-vei</li><li>§ 23. Rangering av søkere til ingeniørstudier via Y-veiordningen</li><li>§ 24. Opptak på visse vilkår til Y-vei</li><li>§ 25. Opptak til enkeltemnet Norwegian Language and Society for Foreign Students</li><li>§ 26. Opptak til samiske, finske eller kvenske nybegynneremner etter forskrift om opptak til høgre utdanning § 3-5</li><li>§ 27. Opptak til praktisk-pedagogisk utdanning etter forskrift om rammeplan for PPU § 6</li><li>§ 28. Rangering av søkere til praktisk-pedagogisk utdanning etter forskrift om rammeplan for PPU § 6</li><li>§ 29. Opptak til praktisk-pedagogisk utdanning etter forskrift om rammeplan for PPU for yrkesfag § 5</li><li>§ 30. Rangering av søkere til praktisk-pedagogisk utdanning etter forskrift om rammeplan for PPU for yrkesfag § 5</li><li>§ 31. Ikraftsetting</li></ul></li></ul></dd></dl></header><main class="documentBody" data-lovdata-URL="LTI/forskrift/2020-09-15-1794" id="dokument"><h1>Forskrift om opptak til Universitetet i Tromsø – Norges arktiske universitet</h1><article class="legalArticle" data-lovdata-URL="LTI/forskrift/2020-09-15-1794/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h2><article class="numberedLegalP" data-numerator="1" id="paragraf-1-nummer-1">(1) Forskriften gjelder for opptak til<ul class="defaultList"><li data-li-identifier="a." data-name="a."><article class="listArticle" id="paragraf-1-nummer-1-punkt-1"><article class="legalP" id="paragraf-1-nummer-1-punkt-1-ledd-1">mastergradsprogram,</article></article></li><li data-li-identifier="b." data-name="b."><article class="listArticle" id="paragraf-1-nummer-1-punkt-2"><article class="legalP" id="paragraf-1-nummer-1-punkt-2-ledd-1">praktisk-pedagogisk utdanning,</article></article></li><li data-li-identifier="c." data-name="c."><article class="listArticle" id="paragraf-1-nummer-1-punkt-3"><article class="legalP" id="paragraf-1-nummer-1-punkt-3-ledd-1">forkurs for ingeniør- og sivilingeniørutdanning,</article></article></li><li data-li-identifier="d." data-name="d."><article class="listArticle" id="paragraf-1-nummer-1-punkt-4"><article class="legalP" id="paragraf-1-nummer-1-punkt-4-ledd-1">etter- og videreutdanning,</article></article></li><li data-li-identifier="e." data-name="e."><article class="listArticle" id="paragraf-1-nummer-1-punkt-5"><article class="legalP" id="paragraf-1-nummer-1-punkt-5-ledd-1">enkeltemner og</article></article></li><li data-li-identifier="f." data-name="f."><article class="listArticle" id="paragraf-1-nummer-1-punkt-6"><article class="legalP" id="paragraf-1-nummer-1-punkt-6-ledd-1">grunnutdanninger dersom søkeren vil ha opptak på grunnlag av realkompetanse, Y-vei eller tresemesterordningen.</article></article></li></ul></article><article class="numberedLegalP" data-numerator="2" id="paragraf-1-nummer-2">(2) Universitetet kan i avtale eller ved vedtak fastsette egne regelverk for opptak til fellesgrader.</article></article><article class="legalArticle" data-lovdata-URL="LTI/forskrift/2020-09-15-1794/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Språkkrav til norskspråklige studieprogram</span></h2><article class="numberedLegalP" data-numerator="1" id="paragraf-2-nummer-1">(1) For å få opptak til et norskspråklig studieprogram, må søkere med utdanning fra land utenfor Norden oppfylle kravet til norsk som er angitt i forskrift om opptak til høgre utdanning § 2-2.</article><article class="numberedLegalP" data-numerator="2" id="paragraf-2-nummer-2">(2) For å få opptak til et norskspråklig studieprogram, må søkere med utenlandsk utdanning oppfylle kravet til engelsk i GSU-listen, jf. forskrift om opptak til høgre utdanning § 2-2 sjette ledd.</article></article><article class="legalArticle" data-lovdata-URL="LTI/forskrift/2020-09-15-1794/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Språkkrav til engelskspråklige studieprogram</span></h2><article class="numberedLegalP" data-numerator="1" id="paragraf-3-nummer-1">(1) For å få opptak til engelskspråklig bachelorgradsprogram og årsstudier, må søkere med utenlandsk utdanning oppfylle kravet til engelsk i GSU-listen, jf. forskrift om opptak til høgre utdanning § 2-2 sjette ledd.</article><article class="numberedLegalP" data-numerator="2" id="paragraf-3-nummer-2">(2) For å få opptak til engelskspråklig mastergradsprogram, må søkeren ha engelskkunnskaper på høyere nivå.</article><article class="numberedLegalP" data-numerator="3" id="paragraf-3-nummer-3">(3) Annen dokumentasjon av at engelskkravet er oppfylt, kan godkjennes etter individuell vurdering.</article></article><article class="legalArticle" data-lovdata-URL="LTI/forskrift/2020-09-15-1794/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Søknadsfrister etter forskriften</span></h2><article class="numberedLegalP" data-numerator="1" id="paragraf-4-nummer-1">(1) Universitetet fastsetter fristene for å søke om opptak etter forskriften.</article><article class="numberedLegalP" data-numerator="2" id="paragraf-4-nummer-2">(2) Dersom det er få kvalifiserte søkere ved søknadsfristens utløp, kan universitetet utlyse studieprogrammet på nytt med ny søknadsfrist. Hvis universitetet gjennomfører ny utlysning skal alle kvalifiserte søkere som søkte innen den ordinære søknadsfristen, tilbys studieplass.</article></article><article class="legalArticle" data-lovdata-URL="LTI/forskrift/2020-09-15-1794/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Dispensasjon fra søknadsfrister</span></h2><article class="numberedLegalP" data-numerator="1" id="paragraf-5-nummer-1">(1) Selv om søknaden om opptak er fremsatt for sent, kan det gis dispensasjon fra søknadsfristen dersom<ul class="defaultList"><li data-li-identifier="a." data-name="a."><article class="listArticle" id="paragraf-5-nummer-1-punkt-1"><article class="legalP" id="paragraf-5-nummer-1-punkt-1-ledd-1">søkeren ikke kan lastes for å ha oversittet fristen eller for å ha drøyd med å søke til etter fristen, eller</article></article></li><li data-li-identifier="b." data-name="b."><article class="listArticle" id="paragraf-5-nummer-1-punkt-2"><article class="legalP" id="paragraf-5-nummer-1-punkt-2-ledd-1">særlige grunner gjør det rimelig at søknaden blir behandlet.</article></article></li></ul></article><article class="numberedLegalP" data-numerator="2" id="paragraf-5-nummer-2">(2) Eksempler på at særlige grunner gjør det rimelig at søknaden blir behandlet er<ul class="defaultList"><li data-li-identifier="a." data-name="a."><article class="listArticle" id="paragraf-5-nummer-2-punkt-1"><article class="legalP" id="paragraf-5-nummer-2-punkt-1-ledd-1">at søkeren var syk på dagen for fristens utløp (dette må være dokumentert ved legeattest) eller</article></article></li><li data-li-identifier="b." data-name="b."><article class="listArticle" id="paragraf-5-nummer-2-punkt-2"><article class="legalP" id="paragraf-5-nummer-2-punkt-2-ledd-1">at søkeren vil fullføre en grad ved UiT dersom søkeren får opptak og består eksamen.</article></article></li></ul></article><article class="numberedLegalP" data-numerator="3" id="paragraf-5-nummer-3">(3) Frist for å søke om dispensasjon fra søknadsfrist er 3 uker etter ordinær søknadsfrist.</article></article><article class="legalArticle" data-lovdata-URL="LTI/forskrift/2020-09-15-1794/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Dokumentasjon som danner grunnlag for å få opptak</span></h2><article class="numberedLegalP" data-numerator="1" id="paragraf-6-nummer-1">(1) All dokumentasjon som skal danne grunnlag for å få opptak, må være levert innen søknadsfristen.</article><article class="numberedLegalP" data-numerator="2" id="paragraf-6-nummer-2">(2) Søkere om fullfører kvalifiserende utdanning vårsemesteret, kan levere dokumentasjonen for opptaket senere enn søknadsfristen. Dokumentasjonen må likevel leveres før 1. juli.</article><article class="numberedLegalP" data-numerator="3" id="paragraf-6-nummer-3">(3) Dersom det foreligger saklig grunn, kan universitetet avtale med søkeren at dokumentasjon som ikke kan framskaffes ved søknadsfristens utløp ettersendes.</article><article class="numberedLegalP" data-numerator="4" id="paragraf-6-nummer-4">(4) For å få opptak må søkere som har statsborgerskap fra en stat utenfor EU/EØS eller Sveits ved søknadsfristens utløp, dokumentere at de har tilstrekkelig økonomi for opphold i Norge etter utlendingsloven § 58. Dokumentasjonen må være et finansieringsbevis eller lignende.</article></article><article class="legalArticle" data-lovdata-URL="LTI/forskrift/2020-09-15-1794/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Reservert studieplass</span></h2><article class="numberedLegalP" data-numerator="1" id="paragraf-7-nummer-1">(1) Søkere som har fått og akseptert tilbud om opptak til et studieprogram, kan søke om å reservere studieplassen i inntil ett år eller til neste ordinære opptak dersom de kan dokumentere ett av følgende tilfeller:<ul class="defaultList"><li data-li-identifier="a." data-name="a."><article class="listArticle" id="paragraf-7-nummer-1-punkt-1"><article class="legalP" id="paragraf-7-nummer-1-punkt-1-ledd-1">innkalling til førstegangs militærtjeneste</article></article></li><li data-li-identifier="b." data-name="b."><article class="listArticle" id="paragraf-7-nummer-1-punkt-2"><article class="legalP" id="paragraf-7-nummer-1-punkt-2-ledd-1">deltakelse i internasjonale forsvarsoperasjoner</article></article></li><li data-li-identifier="c." data-name="c."><article class="listArticle" id="paragraf-7-nummer-1-punkt-3"><article class="legalP" id="paragraf-7-nummer-1-punkt-3-ledd-1">svangerskap eller svangerskapspermisjon</article></article></li><li data-li-identifier="d." data-name="d."><article class="listArticle" id="paragraf-7-nummer-1-punkt-4"><article class="legalP" id="paragraf-7-nummer-1-punkt-4-ledd-1">omsorgsansvar</article></article></li><li data-li-identifier="e." data-name="e."><article class="listArticle" id="paragraf-7-nummer-1-punkt-5"><article class="legalP" id="paragraf-7-nummer-1-punkt-5-ledd-1">langvarig sykdom eller andre tungtveiende faglige, helsemessige, sosiale eller personlige grunner.</article></article></li></ul></article><article class="numberedLegalP" data-numerator="2" id="paragraf-7-nummer-2">(2) Av samme grunner som angitt i første ledd, kan søkeren innvilges reservert studieplass i mer enn ett år. Terskelen for å innvilge reservert studieplass vil imidlertid være noe høyere.</article><article class="numberedLegalP" data-numerator="3" id="paragraf-7-nummer-3">(3) Søknads- og dokumentasjonsfristen er tre uker etter mottatt tilbud om studieplass.</article></article><article class="legalArticle" data-lovdata-URL="LTI/forskrift/2020-09-15-1794/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tidlig opptak</span></h2><article class="legalP" id="paragraf-8-ledd-1">Ved studieprogrammer der det er åpnet for det, kan det gis tidlig opptak til kvalifiserte søkere som har en poengsum høyere enn en anslått poenggrense.</article></article><article class="legalArticle" data-lovdata-URL="LTI/forskrift/2020-09-15-1794/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Kvoter</span></h2><article class="numberedLegalP" data-numerator="1" id="paragraf-9-nummer-1">(1) Reglene etter universitets- og høyskoleloven § 3-7 femte ledd om at universitetsstyrets selv har rett til å adgangsregulere et studium gjelder tilsvarende.</article><article class="numberedLegalP" data-numerator="2" id="paragraf-9-nummer-2">(2) Universitetet fastsetter kvoter og kriterier for kvoteordningene.</article></article><article class="legalArticle" data-lovdata-URL="LTI/forskrift/2020-09-15-1794/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Supplering til høyere årskull</span></h2><article class="legalP" id="paragraf-10-ledd-1">Universitetet kan lyse ut ledige studieplasser på et høyere årskull. Universitetet fastsetter regler for opptak og rangering.</article></article><article class="legalArticle" data-lovdata-URL="LTI/forskrift/2020-09-15-1794/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Opptak på grunnlag av realkompetanse til grunnutdanninger</span></h2><article class="numberedLegalP" data-numerator="1" id="paragraf-11-nummer-1">(1) Søkere som fyller 25 år eller mer i opptaksåret og som mangler generell studiekompetanse, kan få opptak på grunnlag av realkompetanse til grunnutdanninger, jf. universitets- og høyskoleloven § 3-6 andre ledd. For å få opptak må søkeren ha de nødvendige faglige forutsetningene for å fullføre studiet uten generell studiekompetanse.</article><article class="numberedLegalP" data-numerator="2" id="paragraf-11-nummer-2">(2) For å få opptak må søkeren i utgangspunktet ha minst fem års relevant yrkespraksis, omregnet til heltid.</article><article class="numberedLegalP" data-numerator="3" id="paragraf-11-nummer-3">(3) For å få opptak må søkeren dokumentere kompetanse i norsk og engelsk tilsvarende første året fra videregående skole.</article><article class="numberedLegalP" data-numerator="4" id="paragraf-11-nummer-4">(4) Særlige krav til faglig innhold kan være fastsatt i studieprogrammets studieplan.</article></article><article class="legalArticle" data-lovdata-URL="LTI/forskrift/2020-09-15-1794/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Opptakskrav til mastergradsprogram</span></h2><article class="numberedLegalP" data-numerator="1" id="paragraf-12-nummer-1">(1) For å få opptak til et mastergradsprogram må søkeren ha en bachelorgrad eller en tilsvarende utdanning. Bachelorgraden eller den tilsvarende utdanningen må enten inneholde<ul class="defaultList"><li data-li-identifier="a." data-name="a."><article class="listArticle" id="paragraf-12-nummer-1-punkt-1"><article class="legalP" id="paragraf-12-nummer-1-punkt-1-ledd-1">en faglig fordypning på minst 80 studiepoeng i mastergradsprogrammets fagområde eller</article></article></li><li data-li-identifier="b." data-name="b."><article class="listArticle" id="paragraf-12-nummer-1-punkt-2"><article class="legalP" id="paragraf-12-nummer-1-punkt-2-ledd-1">en integrert, yrkesrettet utdanning på minst 120 studiepoeng i mastergradsprogrammets fagområde.</article></article></li></ul></article><article class="numberedLegalP" data-numerator="2" id="paragraf-12-nummer-2">(2) Krav til bestemte fag eller emner kan være fastsatt i mastergradsprogrammets studieplan.</article><article class="numberedLegalP" data-numerator="3" id="paragraf-12-nummer-3">(3) Særlige, faglige minstekrav kan være fastsatt i mastergradsprogrammets studieplan.</article></article><article class="legalArticle" data-lovdata-URL="LTI/forskrift/2020-09-15-1794/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Opptakskrav til erfaringsbaserte mastergradsprogram</span></h2><article class="numberedLegalP" data-numerator="1" id="paragraf-13-nummer-1">(1) For å få opptak til et erfaringsbasert mastergradsprogram må søkeren ha fullført en bachelorgrad eller en tilsvarende utdanning og ha minst to års relevant yrkespraksis omregnet til heltid.</article><article class="numberedLegalP" data-numerator="2" id="paragraf-13-nummer-2">(2) Bachelorgraden eller den tilsvarende utdanningen må oppfylle krav til faglig fordypning dersom de er fastsatt i mastergradsprogrammets studieplan.</article><article class="numberedLegalP" data-numerator="3" id="paragraf-13-nummer-3">(3) Krav til bestemte fag eller emner kan være fastsatt i mastergradsprogrammets studieplan.</article><article class="numberedLegalP" data-numerator="4" id="paragraf-13-nummer-4">(4) Særlige, faglige minstekrav kan være fastsatt i mastergradsprogrammets studieplan.</article><article class="numberedLegalP" data-numerator="5" id="paragraf-13-nummer-5">(5) Søkeren må ha mer enn to års relevant yrkespraksis for å få opptak dersom det er fastsatt i mastergradsprogrammets studieplan.</article></article><article class="legalArticle" data-lovdata-URL="LTI/forskrift/2020-09-15-1794/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Opptak på visse vilkår til åpne mastergradsprogram</span></h2><article class="numberedLegalP" data-numerator="1" id="paragraf-14-nummer-1">(1) Det kan gis opptak på visse vilkår til et åpent mastergradsprogram til søkere som<ul class="defaultList"><li data-li-identifier="a." data-name="a."><article class="listArticle" id="paragraf-14-nummer-1-punkt-1"><article class="legalP" id="paragraf-14-nummer-1-punkt-1-ledd-1">venter på sensur for emner som skal inngå i opptaksgrunnlaget eller</article></article></li><li data-li-identifier="b." data-name="b."><article class="listArticle" id="paragraf-14-nummer-1-punkt-2"><article class="legalP" id="paragraf-14-nummer-1-punkt-2-ledd-1">mangler inntil et emne for å ha fullført en bachelorgrad.</article></article></li></ul></article><article class="numberedLegalP" data-numerator="2" id="paragraf-14-nummer-2">(2) For et åpent mastergradsprogram i teknologi kan det gis opptak til søkere som mangler et tilleggskrav i matematikk eller fysikk på inntil 10 studiepoeng.</article><article class="numberedLegalP" data-numerator="3" id="paragraf-14-nummer-3">(3) Opptak på visse vilkår forutsetter at søkeren avlegger og består de manglende eksamenene ved første mulige anledning og senest innen 1 år. Resultatet av de manglende eksamenene kan ikke være dårligere enn at studenten oppfyller et eventuelt krav om gjennomsnittskarakter. Dersom kravet ikke oppfylles, mister studenten studieplassen ervervet gjennom opptak på visse vilkår.</article></article><article class="legalArticle" data-lovdata-URL="LTI/forskrift/2020-09-15-1794/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Rangering av søkere til mastergradsprogram</span></h2><article class="legalP" id="paragraf-15-ledd-1">Kvalifiserte søkere rangeres etter et vektet karaktergjennomsnitt. Dersom søkeren har flere rangeringsgrunnlag, skal poengberegningen som gir høyest rangering benyttes.</article></article><article class="legalArticle" data-lovdata-URL="LTI/forskrift/2020-09-15-1794/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Beregning av karaktergjennomsnitt for å få opptak til mastergradsprogram</span></h2><article class="numberedLegalP" data-numerator="1" id="paragraf-16-nummer-1">(1) Karakterene i alle emnene som utgjør opptaksgrunnlaget, skal benyttes som grunnlag for beregning av vektet karaktergjennomsnitt.</article><article class="numberedLegalP" data-numerator="2" id="paragraf-16-nummer-2">(2) Dersom søkerens opptaksgrunnlag har en karakterskala som ikke er identisk med UiTs, må søknaden rangeres etter en skjønnsmessig vurdering.</article><article class="numberedLegalP" data-numerator="3" id="paragraf-16-nummer-3">(3) Ved karakterlikhet skal det underrepresenterte kjønn blant søkerne til studieprogrammet prioriteres. I øvrige tilfeller av karakterlikhet skal søkerne rangeres ved loddtrekning.</article><article class="numberedLegalP" data-numerator="4" id="paragraf-16-nummer-4">(4) For beregning av karaktergjennomsnitt skal avrunding skje til én desimal.</article></article><article class="legalArticle" data-lovdata-URL="LTI/forskrift/2020-09-15-1794/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Opptak til enkeltemner</span></h2><article class="numberedLegalP" data-numerator="1" id="paragraf-17-nummer-1">(1) For opptak, beregning og rangering til enkeltemner gjelder de generelle krav for opptak til det studieprogrammet emnet tilhører. For emner som ikke tilhører et program kan det fastsettes opptakskrav i emnebeskrivelsen.</article><article class="numberedLegalP" data-numerator="2" id="paragraf-17-nummer-2">(2) Universitetet kan fastsette i emnebeskrivelsen eller i studieplanen at emnet ikke kan tas som enkeltemne.</article></article><article class="legalArticle" data-lovdata-URL="LTI/forskrift/2020-09-15-1794/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Opptak til etter- og videreutdanningsemner</span></h2><article class="numberedLegalP" data-numerator="1" id="paragraf-18-nummer-1">(1) For opptak, beregning og rangering til etter- og videreutdanning gjelder de generelle krav for opptak til det studieprogrammet emnet tilhører.</article><article class="numberedLegalP" data-numerator="2" id="paragraf-18-nummer-2">(2) For emner som ikke tilhører et studieprogram kan det fastsettes opptakskrav i emnebeskrivelsen. For eksempel kan det stilles krav om relevant yrkespraksis eller relevant høgre utdanning.</article></article><article class="legalArticle" data-lovdata-URL="LTI/forskrift/2020-09-15-1794/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Rangering av søkere til etter- og videreutdanningsemner</span></h2><article class="legalP" id="paragraf-19-ledd-1">Kvalifiserte søkere til etter- og videreutdanningsemner rangeres etter loddtrekning dersom ikke annet er vedtatt. Dette gjelder ikke studieplasser som er avsatt til oppdragsgivere.</article></article><article class="legalArticle" data-lovdata-URL="LTI/forskrift/2020-09-15-1794/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Opptak til forkurs for ingeniør- og sivilingeniørutdanning</span></h2><article class="legalP" id="paragraf-20-ledd-1">For å få opptak til forkurs for ingeniør- og sivilingeniørutdanning, må søkeren enten ha<ul class="defaultList"><li data-li-identifier="a." data-name="a."><article class="listArticle" id="paragraf-20-ledd-1-punkt-1"><article class="legalP" id="paragraf-20-ledd-1-punkt-1-ledd-1">fag-/svennebrev eller bestått Vg1 og Vg2 fra relevant, yrkesfaglige studieretninger i videregående opplæring eller</article></article></li><li data-li-identifier="b." data-name="b."><article class="listArticle" id="paragraf-20-ledd-1-punkt-2"><article class="legalP" id="paragraf-20-ledd-1-punkt-2-ledd-1">fylt minst 23 år, fullført grunnskole og ha minst 5 års arbeidserfaring tilsvarende heltid, eventuelt en kombinasjon av arbeidserfaring og utdanning fra videregående skole på til sammen 5 år eller</article></article></li><li data-li-identifier="c." data-name="c."><article class="listArticle" id="paragraf-20-ledd-1-punkt-3"><article class="legalP" id="paragraf-20-ledd-1-punkt-3-ledd-1">generell studiekompetanse.</article></article></li></ul></article></article><article class="legalArticle" data-lovdata-URL="LTI/forskrift/2020-09-15-1794/§21" data-name="§21" id="paragraf-21"><h2 class="legalArticleHeader"><span class="legalArticleValue">§ 21</span>. <span class="legalArticleTitle">Rangering av søkere til forkurs for ingeniør- og sivilingeniørutdanning</span></h2><article class="numberedLegalP" data-numerator="1" id="paragraf-21-nummer-1">(1) Søkere som er kvalifisert til opptak til forkurs for ingeniør- og sivilingeniørutdanning etter § 20 bokstav a, rangeres etter oppnådde karakterpoeng. Karakterpoeng består av gjennomsnittet av karakterene i fag på høyeste nivå, multiplisert med 10. Søkere som har utdanning der karakterskalaen ikke er identisk med norsk videregående skole, rangeres ved en skjønnsmessig vurdering.</article><article class="numberedLegalP" data-numerator="2" id="paragraf-21-nummer-2">(2) Søkere som er kvalifisert til opptak til forkurs for ingeniør- og sivilingeniørutdanning etter § 20 bokstav b, rangeres etter relevant praksis utover minstekravet på 5 år. Det gis 0,3 poeng per måned praksis omregnet til fulltid for inntil 3 års praksis utover minstekravet.</article><article class="numberedLegalP" data-numerator="3" id="paragraf-21-nummer-3">(3) Søkere som er kvalifisert til opptak til forkurs for ingeniør- og sivilingeniørutdanning etter § 20 bokstav c, rangeres etter oppnådde karakterpoeng. Søkere som har utdanning der karakterskalaen ikke er identisk med norsk videregående skole, rangeres ved en skjønnsmessig vurdering.</article><article class="numberedLegalP" data-numerator="4" id="paragraf-21-nummer-4">(4) Det gis 3 tilleggspoeng for søkere som har fagbrev eller svenneprøve.</article></article><article class="legalArticle" data-lovdata-URL="LTI/forskrift/2020-09-15-1794/§22" data-name="§22" id="paragraf-22"><h2 class="legalArticleHeader"><span class="legalArticleValue">§ 22</span>. <span class="legalArticleTitle">Opptak til Y-vei</span></h2><article class="legalP" id="paragraf-22-ledd-1">For å få opptak til studieprogrammer innen ingeniørfag via Y-veiordningen må søkeren enten ha<ul class="defaultList"><li data-li-identifier="a." data-name="a."><article class="listArticle" id="paragraf-22-ledd-1-punkt-1"><article class="legalP" id="paragraf-22-ledd-1-punkt-1-ledd-1">fagbrev innenfor et relevant fagområde eller</article></article></li><li data-li-identifier="b." data-name="b."><article class="listArticle" id="paragraf-22-ledd-1-punkt-2"><article class="legalP" id="paragraf-22-ledd-1-punkt-2-ledd-1">12 måneder med relevant praksis eller læretid i bedrift.</article></article></li></ul></article></article><article class="legalArticle" data-lovdata-URL="LTI/forskrift/2020-09-15-1794/§23" data-name="§23" id="paragraf-23"><h2 class="legalArticleHeader"><span class="legalArticleValue">§ 23</span>. <span class="legalArticleTitle">Rangering av søkere til ingeniørstudier via Y-veiordningen</span></h2><article class="legalP" id="paragraf-23-ledd-1">Kvalifiserte søkere til ingeniørstudier via Y-veiordningen rangeres først etter karakterpoeng fra Vg1 og Vg2. Videre gis det følgende tilleggspoeng:<ul class="defaultList"><li data-li-identifier="a." data-name="a."><article class="listArticle" id="paragraf-23-ledd-1-punkt-1"><article class="legalP" id="paragraf-23-ledd-1-punkt-1-ledd-1">3 tilleggspoeng for «bestått meget godt» på fag- eller svenneprøve.</article></article></li><li data-li-identifier="b." data-name="b."><article class="listArticle" id="paragraf-23-ledd-1-punkt-2"><article class="legalP" id="paragraf-23-ledd-1-punkt-2-ledd-1">2 tilleggspoeng for kvinnelige søkere.</article></article></li></ul></article></article><article class="legalArticle" data-lovdata-URL="LTI/forskrift/2020-09-15-1794/§24" data-name="§24" id="paragraf-24"><h2 class="legalArticleHeader"><span class="legalArticleValue">§ 24</span>. <span class="legalArticleTitle">Opptak på visse vilkår til Y-vei</span></h2><article class="numberedLegalP" data-numerator="1" id="paragraf-24-nummer-1">(1) Det kan gis opptak på visse vilkår til åpne ingeniørstudier via Y-veiordningen til søkere som<ul class="defaultList"><li data-li-identifier="a." data-name="a."><article class="listArticle" id="paragraf-24-nummer-1-punkt-1"><article class="legalP" id="paragraf-24-nummer-1-punkt-1-ledd-1">venter på vitnemål/utskrift/bekreftelse på bestått fag-/svenneprøve,</article></article></li><li data-li-identifier="b." data-name="b."><article class="listArticle" id="paragraf-24-nummer-1-punkt-2"><article class="legalP" id="paragraf-24-nummer-1-punkt-2-ledd-1">ikke får avlagt fag-/svenneprøve før etter fristen for ettersending eller</article></article></li><li data-li-identifier="c." data-name="c."><article class="listArticle" id="paragraf-24-nummer-1-punkt-3"><article class="legalP" id="paragraf-24-nummer-1-punkt-3-ledd-1">ennå ikke har fullført lærlingetiden til tross for avlagt fag-/svenneprøve.</article></article></li></ul></article><article class="numberedLegalP" data-numerator="2" id="paragraf-24-nummer-2">(2) Opptak på visse vilkår forutsetter at søkeren kan dokumentere ovenstående forhold i form av<ul class="defaultList"><li data-li-identifier="a." data-name="a."><article class="listArticle" id="paragraf-24-nummer-2-punkt-1"><article class="legalP" id="paragraf-24-nummer-2-punkt-1-ledd-1">bekreftelse på bestått fagprøve,</article></article></li><li data-li-identifier="b." data-name="b."><article class="listArticle" id="paragraf-24-nummer-2-punkt-2"><article class="legalP" id="paragraf-24-nummer-2-punkt-2-ledd-1">bekreftelse på oppmelding til fagprøven med angitt dato fra opplæringskontor eller</article></article></li><li data-li-identifier="c." data-name="c."><article class="listArticle" id="paragraf-24-nummer-2-punkt-3"><article class="legalP" id="paragraf-24-nummer-2-punkt-3-ledd-1">lærlingekontrakt som viser lærlinge-perioden.</article></article></li></ul></article><article class="numberedLegalP" data-numerator="3" id="paragraf-24-nummer-3">(3) Studenter som har fått opptak på visse vilkår og som ikke oppfyller betingelsene for opptak innen fastsatt frist, mister studieretten.</article></article><article class="legalArticle" data-lovdata-URL="LTI/forskrift/2020-09-15-1794/§25" data-name="§25" id="paragraf-25"><h2 class="legalArticleHeader"><span class="legalArticleValue">§ 25</span>. <span class="legalArticleTitle">Opptak til enkeltemnet Norwegian Language and Society for Foreign Students</span></h2><article class="legalP" id="paragraf-25-ledd-1">For å få opptak til enkeltemnet «Norwegian Language and Society for Foreign students» må søkeren ikke oppfylle kravet til norskkunnskaper i generell studiekompetanse, så fremt de er kvalifisert til studiegradsprogrammer til ingeniørfag.</article></article><article class="legalArticle" data-lovdata-URL="LTI/forskrift/2020-09-15-1794/§26" data-name="§26" id="paragraf-26"><h2 class="legalArticleHeader"><span class="legalArticleValue">§ 26</span>. <span class="legalArticleTitle">Opptak til samiske, finske eller kvenske nybegynneremner etter forskrift om opptak til høgre utdanning § 3-5</span></h2><article class="legalP" id="paragraf-26-ledd-1">Reglene om unntak fra kravet om generell studiekompetanse for å få opptak til samiske, finske eller kvenske nybegynneremner etter forskrift om opptak til høgre utdanning § 3-5 gjelder tilsvarende.</article></article><article class="legalArticle" data-lovdata-URL="LTI/forskrift/2020-09-15-1794/§27" data-name="§27" id="paragraf-27"><h2 class="legalArticleHeader"><span class="legalArticleValue">§ 27</span>. <span class="legalArticleTitle">Opptak til praktisk-pedagogisk utdanning etter forskrift om rammeplan for PPU § 6</span></h2><article class="numberedLegalP" data-numerator="1" id="paragraf-27-nummer-1">(1) Reglene om opptak til praktisk-pedagogisk utdanning etter forskrift om rammeplan for PPU § 6 gjelder så langt det passer.</article><article class="numberedLegalP" data-numerator="2" id="paragraf-27-nummer-2">(2) For å få opptak til praktisk-pedagogisk utdanning ved UiT på grunnlag av en mastergrad, må søkeren ha minst 60 studiepoeng i en av de fagdidaktiske studieretningene som tilbys av UiT.</article></article><article class="legalArticle" data-lovdata-URL="LTI/forskrift/2020-09-15-1794/§28" data-name="§28" id="paragraf-28"><h2 class="legalArticleHeader"><span class="legalArticleValue">§ 28</span>. <span class="legalArticleTitle">Rangering av søkere til praktisk-pedagogisk utdanning etter forskrift om rammeplan for PPU § 6</span></h2><article class="numberedLegalP" data-numerator="1" id="paragraf-28-nummer-1">(1) Søkerne som er kvalifisert på grunnlag av en mastergrad, til praktisk-pedagogisk utdanning etter forskrift om rammeplan for PPU § 6 rangeres etter følgende kriterier i prioritert rekkefølge:<ul class="defaultList"><li data-li-identifier="a." data-name="a."><article class="listArticle" id="paragraf-28-nummer-1-punkt-1"><article class="legalP" id="paragraf-28-nummer-1-punkt-1-ledd-1">Søkere med dokumentert tilsetting på vilkår i henhold til bestemmelser om dette i opplæringsloven § 10-6a.</article></article></li><li data-li-identifier="b." data-name="b."><article class="listArticle" id="paragraf-28-nummer-1-punkt-2"><article class="legalP" id="paragraf-28-nummer-1-punkt-2-ledd-1">Søkere med dokumentasjon på tilsettingsforhold i undervisningsstilling i skolen innenfor de tre siste årene. Søkerne rangeres etter antall måneder relevant undervisningspraksis etter endt fagutdanning.</article></article></li><li data-li-identifier="c." data-name="c."><article class="listArticle" id="paragraf-28-nummer-1-punkt-3"><article class="legalP" id="paragraf-28-nummer-1-punkt-3-ledd-1">Etter hvor mange undervisningsfag søkeren har.</article></article></li><li data-li-identifier="d." data-name="d."><article class="listArticle" id="paragraf-28-nummer-1-punkt-4"><article class="legalP" id="paragraf-28-nummer-1-punkt-4-ledd-1">Etter hvor mange måneder søkeren har med fagpraksis etter endt fagutdanning.</article></article></li></ul></article><article class="numberedLegalP" data-numerator="2" id="paragraf-28-nummer-2">(2) Kvalifiserte søkere til praktisk-pedagogisk utdanning etter forskrift om rammeplan for PPU om bachelorgrad i utøvende eller skapende kunstfag, rangeres ved loddtrekning.</article></article><article class="legalArticle" data-lovdata-URL="LTI/forskrift/2020-09-15-1794/§29" data-name="§29" id="paragraf-29"><h2 class="legalArticleHeader"><span class="legalArticleValue">§ 29</span>. <span class="legalArticleTitle">Opptak til praktisk-pedagogisk utdanning etter forskrift om rammeplan for PPU for yrkesfag § 5</span></h2><article class="legalP" id="paragraf-29-ledd-1">Reglene om opptak til praktisk-pedagogisk utdanning etter forskrift om rammeplan for PPU for yrkesfag § 5 gjelder tilsvarende.</article></article><article class="legalArticle" data-lovdata-URL="LTI/forskrift/2020-09-15-1794/§30" data-name="§30" id="paragraf-30"><h2 class="legalArticleHeader"><span class="legalArticleValue">§ 30</span>. <span class="legalArticleTitle">Rangering av søkere til praktisk-pedagogisk utdanning etter forskrift om rammeplan for PPU for yrkesfag § 5</span></h2><article class="legalP" id="paragraf-30-ledd-1">Kvalifiserte søkere til praktisk-pedagogisk utdanning etter forskrift om rammeplan for PPU for yrkesfag § 5 rangeres etter følgende kriterier i prioritert rekkefølge:<ul class="defaultList"><li data-li-identifier="a." data-name="a."><article class="listArticle" id="paragraf-30-ledd-1-punkt-1"><article class="legalP" id="paragraf-30-ledd-1-punkt-1-ledd-1">Søkere med dokumentert tilsetting på vilkår i henhold til bestemmelser om dette i opplæringsloven § 10-6a.</article></article></li><li data-li-identifier="b." data-name="b."><article class="listArticle" id="paragraf-30-ledd-1-punkt-2"><article class="legalP" id="paragraf-30-ledd-1-punkt-2-ledd-1">Søkere med dokumentasjon på tilsettingsforhold i undervisningsstilling i skolen innenfor de tre siste årene. Søkerne rangeres etter antall måneder relevant undervisningspraksis etter endt fagutdanning.</article></article></li><li data-li-identifier="c." data-name="c."><article class="listArticle" id="paragraf-30-ledd-1-punkt-3"><article class="legalP" id="paragraf-30-ledd-1-punkt-3-ledd-1">Øvrige kvalifiserte søkere rangeres ved loddtrekning.</article></article></li></ul></article></article><article class="legalArticle" data-lovdata-URL="LTI/forskrift/2020-09-15-1794/§31" data-name="§31" id="paragraf-31"><h2 class="legalArticleHeader"><span class="legalArticleValue">§ 31</span>. <span class="legalArticleTitle">Ikraftsetting</span></h2><article class="numberedLegalP" data-numerator="1" id="paragraf-31-nummer-1">(1) Forskriften trer i kraft fra 1. januar 2021.</article><article class="numberedLegalP" data-numerator="2" id="paragraf-31-nummer-2">(2) Fra den tid forskriften trer i kraft, oppheves forskrift 12. desember 2008 nr. 1569 om opptak til studier ved Universitetet i Tromsø – Norges arktiske universitet.</article></article></main></body></html>