<!DOCTYPE html><html lang="no"><head><title>Forskrift om opptak, studier og eksamen ved Designinstituttet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-06-09-1167</dd><dt class="dokid">DokumentID</dt><dd class="dokid">LTI/forskrift/2020-06-09-1167</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Designinstituttet AS</li></ul></dd><dt class="dateInForce">I kraft fra</dt><dd class="dateInForce">2020-06-09</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2018-06-08-28/§20</li><li>lov/2018-06-08-28/§21</li><li>lov/2018-06-08-28/§24</li></ul></dd><dt class="dateOfPublication">Kunngjort</dt><dd class="dateOfPublication">2020-06-11 13:55</dd><dt class="journalNumber">Journalnummer</dt><dd class="journalNumber">2020-0866</dd><dt class="titleShort">Korttittel</dt><dd class="titleShort">Forskrift om opptak, studier og eksamen ved Designinstituttet</dd><dt class="title">Tittel</dt><dd class="title">Forskrift om opptak, studier og eksamen ved Designinstituttet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Designinstituttet AS 9. juni 2020 med hjemmel i lov 8. juni 2018 nr. 28 om høyere yrkesfaglig utdanning (fagskoleloven) § 20, § 21 og § 24.</dd><dt class="refid">RefID</dt><dd class="refid">forskrift/2020-06-09-1167</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opptak, studier og eksamen ved Designinstituttet<ul class="tocSubUl"><li>Kapittel 1. Generelle bestemmelser<ul class="tocSubUl"><li>§ 1-1. Forskriftens virkeområde</li><li>§ 1-2. Fagskolens virksomhet</li><li>§ 1-3. Studentenes rettigheter og plikter</li><li>§ 1-4. Utestenging og bortvisning</li></ul></li><li>Kapittel 2. Opptak<ul class="tocSubUl"><li>§ 2-1. Grunnleggende forutsetninger</li><li>§ 2-2. Opptaksprøver</li><li>§ 2-3. Poengberegning og rangering ved opptak</li><li>§ 2-4. Godskriving og fritak</li><li>§ 2-5. Søkere med utenlandsk utdanning</li><li>§ 2-6. Betinget opptak</li><li>§ 2-7. Venteliste</li></ul></li><li>Kapittel 3. Avsluttende vurdering, eksamen og sensur<ul class="tocSubUl"><li>§ 3-1. Generelle bestemmelser om avsluttende vurdering, eksamen og sensur</li><li>§ 3-2. Rett til å gå opp til eksamen/sluttvurdering med sensur</li><li>§ 3-3. Bortvisning fra eksamen/avsluttende vurdering og sensur</li><li>§ 3-4. For sent fremmøte til eksamen/avsluttende vurdering og sensur</li><li>§ 3-5. Eksamen under særlige vilkår/avsluttende vurdering og sensur</li><li>§ 3-6. Avsluttende vurdering</li><li>§ 3-7. Rett til klage på karakterfastsetting</li><li>§ 3-8. Ny sensur</li><li>§ 3-9. Rett til å klage på formelle feil ved eksamen</li><li>§ 3-10. Annullering</li></ul></li><li>Kapittel 4. Klagebehandling<ul class="tocSubUl"><li>§ 4-1. Rett til å klage</li><li>§ 4-2. Lokal og nasjonal klagenemnd</li><li>§ 4-3. Behandling av klage i lokal klagenemnd</li></ul></li><li>Kapittel 5. Dokumentasjon<ul class="tocSubUl"><li>§ 5-1. Krav på vitnemål eller annen dokumentasjon</li></ul></li><li>Kapittel 6. Ikrafttredelse<ul class="tocSubUl"><li>§ 6-1. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2020-06-09-1167" id="dokument"><h1>Forskrift om opptak, studier og eksamen ved Designinstituttet</h1><section class="section" data-name="kap1" id="kapittel-1" data-lovdata-URL="LTI/forskrift/2020-06-09-1167/KAPITTEL_1"><h2>Kapittel 1. Generelle bestemmelser</h2><article class="legalArticle" data-lovdata-URL="LTI/forskrift/2020-06-09-1167/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Forskriftens virkeområde</span></h3><article class="numberedLegalP" data-numerator="1" id="kapittel-1-paragraf-1-nummer-1">(1) Denne forskriften gjelder akkreditert fagskoleutdanning ved Designinstituttet AS.</article><article class="numberedLegalP" data-numerator="2" id="kapittel-1-paragraf-1-nummer-2">(2) Forskriften gjelder for opptak, studier og eksamen.</article></article><article class="legalArticle" data-lovdata-URL="LTI/forskrift/2020-06-09-1167/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Fagskolens virksomhet</span></h3><article class="numberedLegalP" data-numerator="1" id="kapittel-1-paragraf-2-nummer-1">(1) Akkreditert fagskoleutdanning ved Designinstituttet er regulert av fagskoleloven (2018) jf. fagskoleloven § 2 og tilhørende forskrifter.</article><article class="numberedLegalP" data-numerator="2" id="kapittel-1-paragraf-2-nummer-2">(2) Forvaltningsloven (1967) kapittel 3, 4, 5, 6 og 8 gjelder for avgjørelser om opptak, avsluttende vurdering, annullering av eksamen, bortvisning, utestenging, skikkethetsvurdering, godskriving, og fritak i tilknytning til akkreditert fagskoleutdanning ved Designinstituttet jf. fagskoleloven § 39. Slike vedtak er enkeltvedtak.</article><article class="numberedLegalP" data-numerator="3" id="kapittel-1-paragraf-2-nummer-3">(3) Forholdet mellom studentene og Designinstituttet er regulert av opptaksavtalen innenfor rammen av relevant lov- og forskriftsverk.</article></article><article class="legalArticle" data-lovdata-URL="LTI/forskrift/2020-06-09-1167/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Studentenes rettigheter og plikter</span></h3><article class="numberedLegalP" data-numerator="1" id="kapittel-1-paragraf-3-nummer-1">(1) Studentene ved fagskolen har rett til opplæring, vurdering, og dokumentasjon i samsvar med bestemmelsene i fagskoleloven og tilhørende forskrifter. Det nærmere innholdet i Designinstituttets forpliktelse er beskrevet i opptaksavtalen mellom studenten og Designinstituttet.</article><article class="numberedLegalP" data-numerator="2" id="kapittel-1-paragraf-3-nummer-2">(2) Studentene plikter å betale fastsatte skolepenger og semesteravgifter i henhold til opptaksavtalen.</article><article class="numberedLegalP" data-numerator="3" id="kapittel-1-paragraf-3-nummer-3">(3) Studentene plikter å delta aktivt i den opplæringen som blir gitt, møte opp til undervisning og veiledning, og delta i de evalueringer og vurderinger som fagskolen tilbyr. Studentene plikter å sette seg inn i aktuelle studieplaner, reglement, denne forskriften og forpliktelsene i opptaksavtalen. Designinstituttet skal legge til rette for at studentene kan gjøre seg kjent med slikt materiale.</article><article class="numberedLegalP" data-numerator="4" id="kapittel-1-paragraf-3-nummer-4">(4) For å bestå utdanningen må studenten gjennomføre de emner, arbeidskrav mv. slik de fastsettes av Designinstituttet og som er redegjort for i opptaksavtalen og reglementet.</article><article class="numberedLegalP" data-numerator="5" id="kapittel-1-paragraf-3-nummer-5">(5) Studentene har to representanter i skolens styre. Disse er ordinære styremedlemmer. Studentrepresentantene skal velges i samsvar med fagskoleloven § 10 og § 14. Fremgangsmåte fremgår av reglementet.</article></article><article class="legalArticle" data-lovdata-URL="LTI/forskrift/2020-06-09-1167/§1-4" data-name="§1-4" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>. <span class="legalArticleTitle">Utestenging og bortvisning</span></h3><article class="numberedLegalP" data-numerator="1" id="kapittel-1-paragraf-4-nummer-1">(1) Hvis en student, til tross for en skriftlig advarsel fra fagskolen, gjentatte ganger opptrer på en måte som virker grovt forstyrrende på medstudenters arbeid eller virksomheten ved fagskolen, kan styret fatte vedtak om at studenten skal bortvises i inntil ett år jf. fagskoleloven § 25 første ledd. Rektor ved skolen kan fatte vedtak om bortvisning dersom saken ikke kan vente til styret kommer sammen i møte, jf. fagskoleloven § 12 andre ledd. Et slikt vedtak gjelder inntil styret kan fatte et endelig vedtak i saken. Bortvisningen innebærer ikke at studenten fratas retten til å gå opp til eksamen.</article><article class="numberedLegalP" data-numerator="2" id="kapittel-1-paragraf-4-nummer-2">(2) Hvis en student, til tross for en skriftlig advarsel fra fagskolen, ikke retter seg etter et vedtak om bortvisning, kan styret vedta å utestenge studenten fra utdanningen i inntil ett år, jf. fagskoleloven § 25 andre ledd. Utestenging fra studiet innebærer at studenten fratas retten til å gå opp til eksamen.</article><article class="numberedLegalP" data-numerator="3" id="kapittel-1-paragraf-4-nummer-3">(3) Dersom en student har skapt fare for liv og helse, eller har opptrådt grovt usømmelig overfor noen studenten har møtt i forbindelse med undervisning eller praksisstudier, kan styret vedta at studenten skal utestenges fra all utdanning ved fagskolen i inntil 3 år jf. fagskoleloven § 25 tredje ledd.</article><article class="numberedLegalP" data-numerator="4" id="kapittel-1-paragraf-4-nummer-4">(4) Vedtak om utestengning og bortvisning av en student kan bare treffes med minst to tredels flertall i styret. Studenten har rett til å uttale seg før vedtaket treffes, og vedtaket kan påklages til nasjonalt klageorgan for fagskoleutdanning, jf. § 20 i fagskoleloven. Klagen skal fremsettes i henhold til bestemmelsene i kapittel 4 i denne forskriften.</article><article class="numberedLegalP" data-numerator="5" id="kapittel-1-paragraf-4-nummer-5">(5) Ytterligere regler for utestenging og bortvisning følger av fagskoleloven § 25.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2020-06-09-1167/KAPITTEL_2"><h2>Kapittel 2. Opptak</h2><article class="legalArticle" data-lovdata-URL="LTI/forskrift/2020-06-09-1167/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Grunnleggende forutsetninger</span></h3><article class="numberedLegalP" data-numerator="1" id="kapittel-2-paragraf-1-nummer-1">(1) Grunnlaget for opptak er fullført og bestått videregående opplæring med generell studiekompetanse og opptaksprøve.</article><article class="numberedLegalP" data-numerator="2" id="kapittel-2-paragraf-1-nummer-2">(2) Søkere som er 23 år eller eldre i opptaksåret, kan tas opp på grunnlag av tilsvarende realkompetanse. Inntil 30&#xa0;% av tilbudene om studieplass kan gis til søkere som er mellom 19 og 22 år i opptaksåret og søker på grunnlag av realkompetanse og opptaksprøve. Dette forutsetter at NOKUT innvilger skolens søknad om dette. Realkompetanse er nærmere definert i fagskoleforskriften § 2. Realkompetansevurderingen gjøres av en opptakskomite nedsatt av rektor.</article><article class="numberedLegalP" data-numerator="3" id="kapittel-2-paragraf-1-nummer-3">(3) Tilbud om skoleplass blir gitt med forbehold om at studietilbudet blir iverksatt.</article></article><article class="legalArticle" data-lovdata-URL="LTI/forskrift/2020-06-09-1167/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Opptaksprøver</span></h3><article class="numberedLegalP" data-numerator="1" id="kapittel-2-paragraf-2-nummer-1">(1) Opptaksprøven legges ut på skolens nettsider på starten av året og søker leverer sitt løsningsforslag sammen med utfylt søknad og annen dokumentasjon innen søknadsfristen oppgitt på nettsiden.</article><article class="numberedLegalP" data-numerator="2" id="kapittel-2-paragraf-2-nummer-2">(2) Opptaksprøvene vurderes av en opptakskomite nedsatt av rektor. Søkeren blir vurdert på grunnlag av dokumenterte arbeider og motivasjon. Opptakskomiteen gjør en helhetlig vurdering av den enkelte søker.</article></article><article class="legalArticle" data-lovdata-URL="LTI/forskrift/2020-06-09-1167/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Poengberegning og rangering ved opptak</span></h3><article class="legalP" id="kapittel-2-paragraf-3-ledd-1">Søkere rangeres på grunnlag av tallkarakterer i kvalifikasjonsgrunnlaget og opptaksprøven. Opptaksprøvene vektlegges slik at det er denne som avgjør hvordan søkerne rangeres, se fagskoleforskriften § 18.</article></article><article class="legalArticle" data-lovdata-URL="LTI/forskrift/2020-06-09-1167/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Godskriving og fritak</span></h3><article class="numberedLegalP" data-numerator="1" id="kapittel-2-paragraf-4-nummer-1">(1) Studenter har krav på godskriving av beståtte emner fra andre akkrediterte fagskoleutdanning i tråd med kravene i fagskoleloven § 8 første ledd, etter reglene i fagskoleforskriften § 37 første ledd.</article><article class="numberedLegalP" data-numerator="2" id="kapittel-2-paragraf-4-nummer-2">(2) Designinstituttet kan gi fritak for emner i tråd med fagskoleloven § 8 andre ledd, etter reglene i fagskoleforskriften § 37 andre ledd.</article><article class="numberedLegalP" data-numerator="3" id="kapittel-2-paragraf-4-nummer-3">(3) Om en student får godkjent søknad om fritak av et emne, skal dette fremkomme på vitnemålet med referansen til bestått emne ved samme eller annen institusjon.</article><article class="numberedLegalP" data-numerator="4" id="kapittel-2-paragraf-4-nummer-4">(4) Vedtak om godskriving og fritak av et emne blir fattet av rektor ved fagskolen.</article></article><article class="legalArticle" data-lovdata-URL="LTI/forskrift/2020-06-09-1167/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">Søkere med utenlandsk utdanning</span></h3><article class="numberedLegalP" data-numerator="1" id="kapittel-2-paragraf-5-nummer-1">(1) Søkere fra land i Norden med bestått og fullført videregående opplæring fra de andre nordiske landene er kvalifisert for opptak uten tilleggskrav i norsk.</article><article class="numberedLegalP" data-numerator="2" id="kapittel-2-paragraf-5-nummer-2">(2) Søkere fra land utenfor Norden med bestått og fullført videregående opplæring må dokumentere kunnskaper i norsk på minimum nivå B2.</article></article><article class="legalArticle" data-lovdata-URL="LTI/forskrift/2020-06-09-1167/§2-6" data-name="§2-6" id="kapittel-2-paragraf-6"><h3 class="legalArticleHeader"><span class="legalArticleValue">§ 2-6</span>. <span class="legalArticleTitle">Betinget opptak</span></h3><article class="legalP" id="kapittel-2-paragraf-6-ledd-1">Søker som ikke er ferdige med videregående skole, men som kan dokumentere at hen skal gjennomføre sine respektive utdanninger i løpet av det påfølgende semesteret, kan tildeles plass på det vilkår at utdanningen blir bestått, jf. fagskoleforskriften § 11. Dersom utdanningen ikke blir bestått, mister studenten studieretten med mindre det kan søkes på et annet opptaksgrunnlag. Ved tap av skoleplassen vil søkeren ikke få betalt tilbake studieavgiften for inneværende semester.</article></article><article class="legalArticle" data-lovdata-URL="LTI/forskrift/2020-06-09-1167/§2-7" data-name="§2-7" id="kapittel-2-paragraf-7"><h3 class="legalArticleHeader"><span class="legalArticleValue">§ 2-7</span>. <span class="legalArticleTitle">Venteliste</span></h3><article class="legalP" id="kapittel-2-paragraf-7-ledd-1">Om det er flere kvalifiserte søkere enn det er plasser, oppretter skolen en venteliste basert på rangeringen i opptaket.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2020-06-09-1167/KAPITTEL_3"><h2>Kapittel 3. Avsluttende vurdering, eksamen og sensur</h2><article class="legalArticle" data-lovdata-URL="LTI/forskrift/2020-06-09-1167/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Generelle bestemmelser om avsluttende vurdering, eksamen og sensur</span></h3><article class="numberedLegalP" data-numerator="1" id="kapittel-3-paragraf-1-nummer-1">(1) Styret har ansvar for at det blir gjennomført vurdering, eksamen og sensur i tråd med reglene i fagskoleloven kapittel 5.</article><article class="numberedLegalP" data-numerator="2" id="kapittel-3-paragraf-1-nummer-2">(2) Nærmere beskrivelser av eksamensformer og sluttvurderinger fremgår av eksamensreglementet.</article></article><article class="legalArticle" data-lovdata-URL="LTI/forskrift/2020-06-09-1167/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Rett til å gå opp til eksamen/sluttvurdering med sensur</span></h3><article class="legalP" id="kapittel-3-paragraf-2-ledd-1">Studenten har rett til å avlegge eksamen når følgende vilkår er oppfylt:<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">Studenten har gjennomført de emner, arbeidskrav, oppmøteforpliktelser mv. slik de fastsettes av Designinstituttet og som er redegjort for i opptaksavtalen og reglementet.</article></article></li><li data-li-identifier="b." data-name="b."><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">Studenten har betalt skolepenger og semesteravgift innen fastsatte frister, jf. opptaksavtalen.</article></article></li><li data-li-identifier="c." data-name="c."><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">Studenten ikke har mistet retten til å gå opp til eksamen.</article></article></li></ul></article></article><article class="legalArticle" data-lovdata-URL="LTI/forskrift/2020-06-09-1167/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Bortvisning fra eksamen/avsluttende vurdering og sensur</span></h3><article class="legalP" id="kapittel-3-paragraf-3-ledd-1">En student som opptrer svært forstyrrende eller til hinder for gjennomføringen av eksamen kan bortvises fra eksamenslokalet etter å ha fått muntlig advarsel fra eksamensansvarlig. Det er rektor som fatter vedtak om bortvisning. Vedtaket kan påklages til den lokale klagenemnda, i henhold til bestemmelsene i kapittel 4 i denne forskriften.</article></article><article class="legalArticle" data-lovdata-URL="LTI/forskrift/2020-06-09-1167/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">For sent fremmøte til eksamen/avsluttende vurdering og sensur</span></h3><article class="legalP" id="kapittel-3-paragraf-4-ledd-1">Studenter som kommer for sent til eksamen/sensur kan nektes adgang til eksamenslokalet etter den eksamensansvarliges vurdering. Dette vil regnes som «ikke møtt», og vil telle som ett forsøk på eksamen.</article></article><article class="legalArticle" data-lovdata-URL="LTI/forskrift/2020-06-09-1167/§3-5" data-name="§3-5" id="kapittel-3-paragraf-5"><h3 class="legalArticleHeader"><span class="legalArticleValue">§ 3-5</span>. <span class="legalArticleTitle">Eksamen under særlige vilkår/avsluttende vurdering og sensur</span></h3><article class="numberedLegalP" data-numerator="1" id="kapittel-3-paragraf-5-nummer-1">(1) Fagskolen vil, så langt det er mulig og rimelig, tilrettelegge eksamen for studenter med særskilte behov.</article><article class="numberedLegalP" data-numerator="2" id="kapittel-3-paragraf-5-nummer-2">(2) Tilretteleggingen må ikke føre til en reduksjon av de faglige kravene som stilles, eller føre til at studenten får klare fordeler over andre studenter som ikke får slik tilrettelegging.</article><article class="numberedLegalP" data-numerator="3" id="kapittel-3-paragraf-5-nummer-3">(3) Søknad om tilrettelegging skal sendes til fagskolens ledelse senest fem virkedager før eksamen, og studenten må her fremlegge erklæring fra sakkyndig instans som dokumenterer behovet for særskilt tilrettelegging.</article></article><article class="legalArticle" data-lovdata-URL="LTI/forskrift/2020-06-09-1167/§3-6" data-name="§3-6" id="kapittel-3-paragraf-6"><h3 class="legalArticleHeader"><span class="legalArticleValue">§ 3-6</span>. <span class="legalArticleTitle">Avsluttende vurdering</span></h3><article class="numberedLegalP" data-numerator="1" id="kapittel-3-paragraf-6-nummer-1">(1) Vurderingsuttrykk ved avsluttende vurdering er bokstavkarakter fra A til E for bestått og F for ikke bestått.</article><article class="numberedLegalP" data-numerator="2" id="kapittel-3-paragraf-6-nummer-2">(2) Sensur skal foreligge innen tre kalenderuker såfremt det ikke er særlige grunner. Særlige grunner kan for eksempel være mangel på nødvendig antall kvalifiserte sensorer som kreves for å avvikle sensuren innen den oppgitte fristen. Styret kan i slike tilfelle fastsette en lengre frist for sensur.</article><article class="numberedLegalP" data-numerator="3" id="kapittel-3-paragraf-6-nummer-3">(3) Studenten har rett til begrunnelse for avsluttende vurdering, jf. fagskoleloven § 22. Krav om begrunnelse må fremsettes innen en uke etter at karakteren har blitt kunngjort. Ved muntlig eksamen eller bedømmelse av praktiske ferdigheter, må krav om begrunnelse fremsettes umiddelbart etter at karakteren har blitt meddelt.</article></article><article class="legalArticle" data-lovdata-URL="LTI/forskrift/2020-06-09-1167/§3-7" data-name="§3-7" id="kapittel-3-paragraf-7"><h3 class="legalArticleHeader"><span class="legalArticleValue">§ 3-7</span>. <span class="legalArticleTitle">Rett til klage på karakterfastsetting</span></h3><article class="numberedLegalP" data-numerator="1" id="kapittel-3-paragraf-7-nummer-1">(1) Studenten har rett til å klage på avsluttende vurdering. Klagen sendes skriftlig, og innen tre uker etter at eksamensresultatet har blitt kunngjort, eller fra det tidspunkt begrunnelse for karakterfastsetting har blitt mottatt, jf. fagskoleloven § 22 fjerde ledd. Klagen skal fremsettes til fagskolens rektor.</article><article class="numberedLegalP" data-numerator="2" id="kapittel-3-paragraf-7-nummer-2">(2) En student kan ikke klage på en bedømmelse av en muntlig prestasjon, en vurdering av praksisstudier eller lignende som etter sin art ikke lar seg etterprøve.</article></article><article class="legalArticle" data-lovdata-URL="LTI/forskrift/2020-06-09-1167/§3-8" data-name="§3-8" id="kapittel-3-paragraf-8"><h3 class="legalArticleHeader"><span class="legalArticleValue">§ 3-8</span>. <span class="legalArticleTitle">Ny sensur</span></h3><article class="numberedLegalP" data-numerator="1" id="kapittel-3-paragraf-8-nummer-1">(1) Ved ny sensur etter klage benyttes én eller flere sensorer, hvorav minst én av disse er ekstern.</article><article class="numberedLegalP" data-numerator="2" id="kapittel-3-paragraf-8-nummer-2">(2) Ved ny sensur skal sensor ikke få vite opprinnelig karakter, forrige sensors begrunnelse for karakteren, eller studentens begrunnelse for klagen, jf. fagskoleloven § 22 fjerde ledd.</article><article class="numberedLegalP" data-numerator="3" id="kapittel-3-paragraf-8-nummer-3">(3) En student kan ikke klage på karakterfastsettingen etter ny sensur.</article></article><article class="legalArticle" data-lovdata-URL="LTI/forskrift/2020-06-09-1167/§3-9" data-name="§3-9" id="kapittel-3-paragraf-9"><h3 class="legalArticleHeader"><span class="legalArticleValue">§ 3-9</span>. <span class="legalArticleTitle">Rett til å klage på formelle feil ved eksamen</span></h3><article class="numberedLegalP" data-numerator="1" id="kapittel-3-paragraf-9-nummer-1">(1) Studenten har rett til å klage på formelle feil ved eksamen som kan ha hatt betydning for studentens prestasjon eller bedømmelsen av denne, jf. § 23 i fagskoleloven. Klagen rettes til rektor og klagen skal fremsettes i henhold til bestemmelsene i kapittel 4 i denne forskriften.</article><article class="numberedLegalP" data-numerator="2" id="kapittel-3-paragraf-9-nummer-2">(2) En student kan klage på formelle feil innen tre uker etter at studenten er blitt eller burde være kjent med feilen.</article><article class="numberedLegalP" data-numerator="3" id="kapittel-3-paragraf-9-nummer-3">(3) Styret kan bestemme om det skal foretas ny sensur eller holdes ny eksamen, prøve eller lignende hvis det er begått formelle feil som kan ha hatt innvirkning på en eller flere studenters prestasjoner eller bedømmelsen av disse.</article></article><article class="legalArticle" data-lovdata-URL="LTI/forskrift/2020-06-09-1167/§3-10" data-name="§3-10" id="kapittel-3-paragraf-10"><h3 class="legalArticleHeader"><span class="legalArticleValue">§ 3-10</span>. <span class="legalArticleTitle">Annullering</span></h3><article class="numberedLegalP" data-numerator="1" id="kapittel-3-paragraf-10-nummer-1">(1) Styret kan annullere resultatet av en eksamen, prøve eller annet arbeid som bedømmes, dersom det fremkommer at studenten har benyttet falske vitnemål eller dokumenter, har opptrådt uredelig, har forsettlig eller grovt uaktsomt fusket eller medvirket til fusk i forbindelse med eksamen eller prøve, jf. § 24 i fagskoleloven.</article><article class="numberedLegalP" data-numerator="2" id="kapittel-3-paragraf-10-nummer-2">(2) Styret kan vedta at en student som har opptrådt som beskrevet i § 3-3 i denne forskrift, skal fratas retten til å gå opp til eksamen i inntil ett år.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2020-06-09-1167/KAPITTEL_4"><h2>Kapittel 4. Klagebehandling</h2><article class="legalArticle" data-lovdata-URL="LTI/forskrift/2020-06-09-1167/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Rett til å klage</span></h3><article class="legalP" id="kapittel-4-paragraf-1-ledd-1">Studentene har rett til å klage på beslutninger fattet av skolen som gjelder opptak, avsluttende vurdering, annullering av eksamen, bortvisning, utestenging, godskriving, og fritak. For slike klager gjelder reglene i forvaltningslovens regler om klagebehandling så langt de følger av fagskoleloven § 39 jf. § 1-2 andre ledd i denne forskriften. Søker bør be om begrunnelse før klagen sendes.</article></article><article class="legalArticle" data-lovdata-URL="LTI/forskrift/2020-06-09-1167/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Lokal og nasjonal klagenemnd</span></h3><article class="numberedLegalP" data-numerator="1" id="kapittel-4-paragraf-2-nummer-1">(1) Klager på enkeltvedtak behandles i fagskolens lokale klagenemnd, jf. fagskoleloven § 20. Andre saker behandles av styret eller rektor.</article><article class="numberedLegalP" data-numerator="2" id="kapittel-4-paragraf-2-nummer-2">(2) Nasjonalt klageorgan for fagskoleutdanning er klageinstans for annullering av eksamen, utestenging og bortvisning.</article></article><article class="legalArticle" data-lovdata-URL="LTI/forskrift/2020-06-09-1167/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Behandling av klage i lokal klagenemnd</span></h3><article class="legalP" id="kapittel-4-paragraf-3-ledd-1">Etter at klagen er innlevert, forbereder rektor saken for klagenemnda før klagenemnda behandler saken og fatter vedtak.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2020-06-09-1167/KAPITTEL_5"><h2>Kapittel 5. Dokumentasjon</h2><article class="legalArticle" data-lovdata-URL="LTI/forskrift/2020-06-09-1167/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Krav på vitnemål eller annen dokumentasjon</span></h3><article class="numberedLegalP" data-numerator="1" id="kapittel-5-paragraf-1-nummer-1">(1) Studentene har krav på å få dokumentert fullført utdanning gjennom utstedelse av vitnemål, jf. fagskoleloven § 19.</article><article class="numberedLegalP" data-numerator="2" id="kapittel-5-paragraf-1-nummer-2">(2) Alle avsluttende vurderinger og eksamenskarakterer skal fremgå av vitnemålet. Dersom kun deler av utdanningen er fullført, har studenten rett til karakterutskrift som viser beståtte emner.</article><article class="numberedLegalP" data-numerator="3" id="kapittel-5-paragraf-1-nummer-3">(3) For at Designinstituttet skal kunne utstede vitnemål eller annen dokumentasjon på fullført utdanning, må minst 30 av studiepoengene være avlagt ved fagskolen. Det er normalt den fagskolen som har en student ved fullført utdanning, som har ansvaret for å utstede vitnemålet. Ved godskriving mellom fagskoler kan det avtales særskilte ordninger for utstedelse av vitnemål mellom de berørte fagskolene, jf. fagskoleforskriften § 38.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2020-06-09-1167/KAPITTEL_6"><h2>Kapittel 6. Ikrafttredelse</h2><article class="legalArticle" data-lovdata-URL="LTI/forskrift/2020-06-09-1167/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-1-ledd-1">Denne forskrift trer i kraft straks.</article></article></section></main></body></html>