<!DOCTYPE html><html lang="no"><head><title>Tidsbegrenset forskrift om tillegg til forskrift 8. februar 2018 nr. 229 om eksamen, studierett og grader ved Høgskolen i Østfold grunnet koronavirus (covid-19)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-12-17-3023</dd><dt class="dokid">DokumentID</dt><dd class="dokid">LTI/forskrift/2020-12-17-3023</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Høgskolen i Østfold</li></ul></dd><dt class="dateInForce">I kraft fra</dt><dd class="dateInForce">2021-01-01 – 2021-07-31</dd><dt class="changesToDocuments">Endrer</dt><dd class="changesToDocuments"><ul><li>forskrift/2018-02-08-229</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-9</li></ul></dd><dt class="dateOfPublication">Kunngjort</dt><dd class="dateOfPublication">2020-12-29 16:40</dd><dt class="journalNumber">Journalnummer</dt><dd class="journalNumber">2020-2023</dd><dt class="titleShort">Korttittel</dt><dd class="titleShort">Forskrift om tillegg til FOR 2018:229 om eksamen, studierett og grader ved HIOF grunnet covid-19</dd><dt class="title">Tittel</dt><dd class="title">Tidsbegrenset forskrift om tillegg til forskrift 8. februar 2018 nr. 229 om eksamen, studierett og grader ved Høgskolen i Østfold grunnet koronavirus (covid-19)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Høgskolen i Østfold 17. desember 2020 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-9.</dd><dt class="refid">RefID</dt><dd class="refid">forskrift/2020-12-17-3023</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Tidsbegrenset forskrift om tillegg til forskrift 8. februar 2018 nr. 229 om eksamen, studierett og grader ved Høgskolen i Østfold grunnet koronavirus (covid-19)<ul class="tocSubUl"><li>§ 1. Endring av vurderingsform</li><li>§ 2. Sensorordning</li><li>§ 3. Sensurfrist</li><li>§ 4. Regler for godkjenning av arbeidskrav i et emne</li><li>§ 5. Midlertidig dispensasjon fra forkunnskapskrav</li><li>§ 6. Melding om fravær ved eksamen</li><li>§ 7. Varighet</li></ul></li></ul></dd></dl></header><main class="documentBody" data-lovdata-URL="LTI/forskrift/2020-12-17-3023" id="dokument"><h1>Tidsbegrenset forskrift om tillegg til forskrift 8. februar 2018 nr. 229 om eksamen, studierett og grader ved Høgskolen i Østfold grunnet koronavirus (covid-19)</h1><article class="legalArticle" data-lovdata-URL="LTI/forskrift/2020-12-17-3023/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Endring av vurderingsform</span></h2><article class="legalP" id="paragraf-1-ledd-1">Dekaner/administrativ leder ved Akademiet for scenekunst kan vedta endring av vurderingsform i emner som avdelingene/Akademiet for scenekunst har faglig ansvar for. Studentene skal sikres en vurdering som er upartisk og faglig betryggende, selv om vurderingsformen vil være annerledes enn den som er angitt i emnebeskrivelsen.</article></article><article class="legalArticle" data-lovdata-URL="LTI/forskrift/2020-12-17-3023/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Sensorordning</span></h2><article class="legalP" id="paragraf-2-ledd-1">Dekaner/administrativ leder ved Akademiet for scenekunst kan vedta endringer i sensor-ordninger ved eksamen i emner som avdelingene/Akademiet for scenekunst har ansvar for.</article></article><article class="legalArticle" data-lovdata-URL="LTI/forskrift/2020-12-17-3023/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Sensurfrist</span></h2><article class="legalP" id="paragraf-3-ledd-1">Dekaner/administrativ leder ved Akademiet for scenekunst kan utvide sensurfristen for eksamener i emner som avdelingene/Akademiet for scenekunst har ansvar for. En eventuell utvidelse av sensurfristen for en eksamen skal ordinært ikke overstige tre uker utover ordinær sensurfrist for eksamenen.</article></article><article class="legalArticle" data-lovdata-URL="LTI/forskrift/2020-12-17-3023/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Regler for godkjenning av arbeidskrav i et emne</span></h2><article class="legalP" id="paragraf-4-ledd-1">Selv om studenter på grunn av egen sykdom, sykdom blant høgskolens ansatte eller på grunn av andre forhold relatert til koronavirus (covid-19) utenfor høgskolens kontroll blir forhindret fra å gjennomføre og få godkjent arbeidskrav i et emne, kan dekaner/administrativ leder etter en nærmere vurdering gi studentene anledning til å avlegge eksamen i emnet.</article><article class="legalP" id="paragraf-4-ledd-2">Studenter kan bli pålagt å gjennomføre og få godkjent arbeidskrav innen en viss tid for at eksamensresultatet skal være gyldig.</article></article><article class="legalArticle" data-lovdata-URL="LTI/forskrift/2020-12-17-3023/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Midlertidig dispensasjon fra forkunnskapskrav</span></h2><article class="legalP" id="paragraf-5-ledd-1">Dersom studenter mangler forkunnskapskrav til emner i høstsemesteret 2020 på grunn av sykdomsfravær fra eksamen i vårsemesteret 2020, kan dekaner/administrativ leder gi midlertidig dispensasjon fra forkunnskapskravene.</article><article class="legalP" id="paragraf-5-ledd-2">Studenter kan bli pålagt å gjennomføre de manglende forkunnskapskravene innen en viss tid for å kunne fortsette i studiet.</article></article><article class="legalArticle" data-lovdata-URL="LTI/forskrift/2020-12-17-3023/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Melding om fravær ved eksamen</span></h2><article class="legalP" id="paragraf-6-ledd-1">Høgskoledirektøren kan etter en nærmere vurdering fastsette at egenmelding om fravær fra eksamen kan tas i bruk. Dersom egenmelding tas i bruk, skal egenmeldt fravær aksepteres som gyldig forfall til eksamen og gi de samme rettighetene som fravær dokumentert med legeerklæring eller tilsvarende dokumentasjon. Dersom egenmelding tas i bruk, fastsetter høgskoledirektøren hvordan studenter ordinært skal levere egenmelding om fravær fra eksamen.</article></article><article class="legalArticle" data-lovdata-URL="LTI/forskrift/2020-12-17-3023/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Varighet</span></h2><article class="legalP" id="paragraf-7-ledd-1">Denne forskriften gjelder fra 1. januar 2021 til 31. juli 2021.</article></article></main></body></html>