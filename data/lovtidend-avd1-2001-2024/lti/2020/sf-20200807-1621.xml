<!DOCTYPE html><html lang="no"><head><title>Forskrift om tidsbegrenset tilskudd til reise for permitterte utenlandske arbeidstakere i Longyearbyen og deres familie</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-08-07-1621</dd><dt class="dokid">DokumentID</dt><dd class="dokid">LTI/forskrift/2020-08-07-1621</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Polaravd.</li></ul></dd><dt class="dateInForce">I kraft fra</dt><dd class="dateInForce">2020-08-07 – 2020-11-15</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2020-08-07 14:40</dd><dt class="journalNumber">Journalnummer</dt><dd class="journalNumber">2020-1189</dd><dt class="titleShort">Korttittel</dt><dd class="titleShort">Forskrift om tidsbegrenset tilskudd til reise for permitterte utenlandske arbeidstakere i Longyearbyen og deres familie</dd><dt class="title">Tittel</dt><dd class="title">Forskrift om tidsbegrenset tilskudd til reise for permitterte utenlandske arbeidstakere i Longyearbyen og deres familie</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og beredskapsdepartementet 7. august 2020 til gjennomføring av Stortingets budsjettvedtak 31. mars 2020 og 19. juni 2020.</dd><dt class="refid">RefID</dt><dd class="refid">forskrift/2020-08-07-1621</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tidsbegrenset tilskudd til reise for permitterte utenlandske arbeidstakere i Longyearbyen og deres familie<ul class="tocSubUl"><li>§ 1. Formål</li><li>§ 2. Hvem som kan få tilskudd</li><li>§ 3. Personer som likevel ikke kan få tilskudd</li><li>§ 4. Reisetilskudd</li><li>§ 5. Krav til søknaden</li><li>§ 6. Longyearbyen lokalstyres adgang til å kontrollere opplysninger</li><li>§ 7. Tilbakebetalingsplikt</li><li>§ 8. Vilkår for å få utbetalt tilskuddet</li><li>§ 9. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2020-08-07-1621" id="dokument"><h1>Forskrift om tidsbegrenset tilskudd til reise for permitterte utenlandske arbeidstakere i Longyearbyen og deres familie</h1><article class="legalArticle" data-lovdata-URL="LTI/forskrift/2020-08-07-1621/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med tilskuddsordningen er å bidra til at permitterte utenlandske arbeidstakere i Longyearbyen settes i stand til å returnere til sine hjemland. Tilskuddsordningen skal avhjelpe konsekvensene av tiltakene for å begrense utbruddet av covid-19 og skal sikre at de permitterte og deres familier skal kunne reise fra Svalbard når de ikke er i stand til å forsørge seg selv på Svalbard eller selv har midler til å reise til sine hjemland.</article></article><article class="legalArticle" data-lovdata-URL="LTI/forskrift/2020-08-07-1621/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hvem som kan få tilskudd</span></h2><article class="legalP" id="paragraf-2-ledd-1">Tilskudd kan etter søknad gis til arbeidstaker som<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">er permittert fra arbeidsforhold i Longyearbyen planområde</article></article></li><li data-li-identifier="b." data-name="b."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">er registrert i befolkningsregisteret for Svalbard med bostedsadresse i Longyearbyen planområde</article></article></li><li data-li-identifier="c." data-name="c."><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">har blitt ilagt svalbardskatt i 2020 gjennom arbeidsforhold hos nåværende arbeidsgiver</article></article></li><li data-li-identifier="d." data-name="d."><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">oppholder seg i Longyearbyen planområde.</article></article></li></ul></article><article class="legalP" id="paragraf-2-ledd-2">Søker som oppfyller kravene i første ledd, kan også få tilskudd til reise for barn og samboer/ektefelle/partner som oppfyller kravene i første ledd bokstav b og d.</article><article class="legalP" id="paragraf-2-ledd-3">I særskilte tilfeller kan det gis tilskudd til personer som ikke oppfyller kravene i første ledd.</article></article><article class="legalArticle" data-lovdata-URL="LTI/forskrift/2020-08-07-1621/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Personer som likevel ikke kan få tilskudd</span></h2><article class="legalP" id="paragraf-3-ledd-1">Det gis ikke tilskudd til personer som<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">det er grunn til å anta at har kommet til Svalbard med formål om å få tilskudd</article></article></li><li data-li-identifier="b." data-name="b."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">det er grunn til å anta at har latt seg permittere med formål om å få tilskudd</article></article></li><li data-li-identifier="c." data-name="c."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">det er grunn til å anta at snarlig vil returnere til Svalbard selv om han eller hun ikke vil komme i ordinært arbeid</article></article></li><li data-li-identifier="d." data-name="d."><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">har samboer, ektefelle, partner eller barn under 18 år som blir igjen i Longyearbyen, eller som</article></article></li><li data-li-identifier="e." data-name="e."><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">basert på husholdets samlede økonomi kan forsørge seg selv eller få finansiert reise til hjemlandet.</article></article></li></ul></article><article class="legalP" id="paragraf-3-ledd-2">Det gis heller ikke tilskudd til personer som er etterlyst, mistenkt, siktet eller tiltalt for et straffbart forhold, og det ikke er ønskelig at personen forlater landet. Ansvarlig påtalemyndighet avgjør om en straffesak er til hinder for å gi tilskudd.</article></article><article class="legalArticle" data-lovdata-URL="LTI/forskrift/2020-08-07-1621/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Reisetilskudd</span></h2><article class="legalP" id="paragraf-4-ledd-1">Tilskuddsordningen dekker utgifter til kjøp av flybilletter og eventuelle utgifter til å skaffe nødvendige reisedokumenter. Flybilletter bestilles og betales av myndighetene.</article><article class="legalP" id="paragraf-4-ledd-2">Ved avreise utbetales reisepenger som skal dekke utgifter på reisen med 800 kroner per voksen og 1&#xa0;100 kroner per barn.</article></article><article class="legalArticle" data-lovdata-URL="LTI/forskrift/2020-08-07-1621/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til søknaden</span></h2><article class="legalP" id="paragraf-5-ledd-1">Søknad om tilskudd leveres på fastsatt skjema til Longyearbyen lokalstyre. Ektefeller, samboere og barnefamilier leverer én samlet søknad.</article><article class="legalP" id="paragraf-5-ledd-2">Søknaden skal opplyse om<ul class="defaultList"><li data-li-identifier="a." data-name="a."><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">arbeidstakerens navn, adresse, statsborgerskap, sivilstatus, kontonummer og D-nummer</article></article></li><li data-li-identifier="b." data-name="b."><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">eventuelle familiemedlemmer</article></article></li><li data-li-identifier="c." data-name="c."><article class="listArticle" id="paragraf-5-ledd-2-punkt-3"><article class="legalP" id="paragraf-5-ledd-2-punkt-3-ledd-1">arbeidsgivers navn og tidspunktet søkeren ble permittert</article></article></li><li data-li-identifier="d." data-name="d."><article class="listArticle" id="paragraf-5-ledd-2-punkt-4"><article class="legalP" id="paragraf-5-ledd-2-punkt-4-ledd-1">permitteringen og arbeidskontrakt som gir grunnlag for permittering ved å dokumentere disse</article></article></li><li data-li-identifier="e." data-name="e."><article class="listArticle" id="paragraf-5-ledd-2-punkt-5"><article class="legalP" id="paragraf-5-ledd-2-punkt-5-ledd-1">identitet gjennom kopi av legitimasjon</article></article></li><li data-li-identifier="f." data-name="f."><article class="listArticle" id="paragraf-5-ledd-2-punkt-6"><article class="legalP" id="paragraf-5-ledd-2-punkt-6-ledd-1">at søkeren befinner seg i Longyearbyen gjennom egnet dokumentasjon for dette</article></article></li><li data-li-identifier="g." data-name="g."><article class="listArticle" id="paragraf-5-ledd-2-punkt-7"><article class="legalP" id="paragraf-5-ledd-2-punkt-7-ledd-1">lønn gjennom kopi av lønnsslipp siste tre måneder for seg selv og eventuell partner/ektefelle/samboer.</article></article></li></ul></article><article class="legalP" id="paragraf-5-ledd-3">I særskilte tilfeller kan det gis tilskudd til personer som ikke oppfyller dokumentasjonskravene over.</article></article><article class="legalArticle" data-lovdata-URL="LTI/forskrift/2020-08-07-1621/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Longyearbyen lokalstyres adgang til å kontrollere opplysninger</span></h2><article class="legalP" id="paragraf-6-ledd-1">Longyearbyen lokalstyre kan kontrollere at betingelsene for å tildele tilskudd er oppfylt gjennom å kreve at søkeren<ul class="defaultList"><li data-li-identifier="a." data-name="a."><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">gir ytterligere opplysninger som er nødvendige for å vurdere søknaden</article></article></li><li data-li-identifier="b." data-name="b."><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">møter opp personlig eller på annen måte beviser at søkeren befinner seg i Longyearbyen. Det samme gjelder eventuelle familiemedlemmer det søkes tilskudd for.</article></article></li></ul></article></article><article class="legalArticle" data-lovdata-URL="LTI/forskrift/2020-08-07-1621/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilbakebetalingsplikt</span></h2><article class="legalP" id="paragraf-7-ledd-1">Gir en søker ufullstendige eller uriktige opplysninger, og dette medfører at det uberettiget utbetales tilskudd, eller tilskudd med et for stort beløp, kan tilskuddsforvalter kreve det uberettigede beløpet tilbakebetalt.</article></article><article class="legalArticle" data-lovdata-URL="LTI/forskrift/2020-08-07-1621/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Vilkår for å få utbetalt tilskuddet</span></h2><article class="legalP" id="paragraf-8-ledd-1">Tilskudd utbetales bare dersom mottakeren reiser innen én måned etter vedtakstidspunktet for tilskuddet.</article><article class="legalP" id="paragraf-8-ledd-2">Brytes fristen, bortfaller innvilgede tilskudd. Longyearbyen lokalstyre kan likevel opprettholde et vedtak om tilskudd dersom det er forhold utenfor søkers kontroll som hindrer slik utreise.</article></article><article class="legalArticle" data-lovdata-URL="LTI/forskrift/2020-08-07-1621/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Forskriften trer i kraft 7. august 2020 og gjelder til 15. november 2020.</article></article></main></body></html>