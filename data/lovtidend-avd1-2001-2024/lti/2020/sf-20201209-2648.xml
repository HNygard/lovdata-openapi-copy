<!DOCTYPE html><html lang="no"><head><title>Forskrift om finansforetakenes utlånspraksis (utlånsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-12-09-2648</dd><dt class="dokid">DokumentID</dt><dd class="dokid">LTI/forskrift/2020-12-09-2648</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="subunit">Etat</dt><dd class="subunit"><ul><li>Finansmarkedsavdelingen</li></ul></dd><dt class="dateInForce">I kraft fra</dt><dd class="dateInForce">2021-01-01 – 2024-12-31</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2015-04-10-17/§1-7</li></ul></dd><dt class="dateOfPublication">Kunngjort</dt><dd class="dateOfPublication">2020-12-09 15:05</dd><dt class="journalNumber">Journalnummer</dt><dd class="journalNumber">2020-1728</dd><dt class="titleShort">Korttittel</dt><dd class="titleShort">Utlånsforskriften</dd><dt class="title">Tittel</dt><dd class="title">Forskrift om finansforetakenes utlånspraksis (utlånsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 9. desember 2020 med hjemmel i lov 10. april 2015 nr. 17 om finansforetak og finanskonsern (finansforetaksloven) § 1-7.</dd><dt class="refid">RefID</dt><dd class="refid">forskrift/2020-12-09-2648</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om finansforetakenes utlånspraksis (utlånsforskriften)<ul class="tocSubUl"><li>Kapittel 1. Formål, virkeområde og unntak<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Unntak</li></ul></li><li>Kapittel 2. Generelle bestemmelser<ul class="tocSubUl"><li>§ 4. Dokumentasjon</li><li>§ 5. Betjeningsevne</li><li>§ 6. Gjeldsgrad</li></ul></li><li>Kapittel 3. Utlån med pant i bolig<ul class="tocSubUl"><li>§ 7. Belåningsgrad</li><li>§ 8. Tilleggssikkerhet</li><li>§ 9. Avdrag</li><li>§ 10. Refinansiering</li><li>§ 11. Restrukturering</li><li>§ 12. Fleksibilitet</li></ul></li><li>Kapittel 4. Forbrukslån<ul class="tocSubUl"><li>§ 13. Avdrag</li><li>§ 14. Refinansiering</li><li>§ 15. Fleksibilitet</li></ul></li><li>Kapittel 5. Ikrafttredelse mv.<ul class="tocSubUl"><li>§ 16. Utfyllende bestemmelser</li><li>§ 17. Ikrafttredelse og evaluering</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2020-12-09-2648" id="dokument"><h1>Forskrift om finansforetakenes utlånspraksis (utlånsforskriften)</h1><section class="section" data-name="kap1" id="kapittel-1" data-lovdata-URL="LTI/forskrift/2020-12-09-2648/KAPITTEL_1"><h2>Kapittel 1. Formål, virkeområde og unntak</h2><article class="legalArticle" data-lovdata-URL="LTI/forskrift/2020-12-09-2648/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med forskriften er å bidra til finansiell stabilitet ved å stille krav til finansforetakenes utlånspraksis for å forebygge finansiell sårbarhet i husholdninger og finansforetak.</article></article><article class="legalArticle" data-lovdata-URL="LTI/forskrift/2020-12-09-2648/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder finansforetakenes utlånspraksis. Forskriften gjelder også for utenlandske finansforetak som driver virksomhet i Norge i medhold av finansforetaksloven § 5-2, § 5-3, § 5-5 og § 5-6.</article><article class="legalP" id="kapittel-1-paragraf-2-ledd-2">Kapittel 2, 3 og 5 gjelder for lån med pant i bolig, herunder fritidsbolig, til fysiske personer og enkeltpersonforetak. Forskriften § 7, § 8, § 10 og § 12 gjelder likevel også for lån til juridiske personer.</article><article class="legalP" id="kapittel-1-paragraf-2-ledd-3">Kapittel 2, 4 og 5 gjelder for usikrede lån til forbrukere (forbrukslån).</article></article><article class="legalArticle" data-lovdata-URL="LTI/forskrift/2020-12-09-2648/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Unntak</span></h3><article class="legalP" id="kapittel-1-paragraf-3-ledd-1">Forskriften gjelder ikke kapitalfrigjøringskreditter med en belåningsgrad som ikke overstiger 85 prosent, og hvor det uttrykkelig fremgår av avtalen at finansforetaket skal dekke differansen dersom det samlede lånet overstiger boligens verdi på forfallstidspunktet. Med kapitalfrigjøringskreditt menes her avtale om lån med pant i bolig som ytes mot et beløp fra fremtidig salg av boligen, og hvor lånebeløpet ikke forfaller til betaling før en eller flere avtalte og livsrelaterte hendelser inntreffer.</article><article class="legalP" id="kapittel-1-paragraf-3-ledd-2">Forskriften gjelder ikke ved innvilgelse av kredittkort dersom kundens samlede kredittkortrammer ikke vil overstige 25 000 kroner.</article><article class="legalP" id="kapittel-1-paragraf-3-ledd-3">Forskriften gjelder ikke når finansforetak yter usikret kreditt rente- og kostnadsfritt.</article><article class="legalP" id="kapittel-1-paragraf-3-ledd-4">Lån som nevnt i første til tredje ledd skal ikke regnes med ved beregning av verdien av innvilgede lån etter § 12 første og annet ledd og § 15 første ledd.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2020-12-09-2648/KAPITTEL_2"><h2>Kapittel 2. Generelle bestemmelser</h2><article class="legalArticle" data-lovdata-URL="LTI/forskrift/2020-12-09-2648/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Dokumentasjon</span></h3><article class="legalP" id="kapittel-2-paragraf-1-ledd-1">Finansforetaket skal dokumentere at innvilgelse av lån er basert på en forsvarlig kredittvurdering på grunnlag av utfyllende informasjon om lånekundens inntekt, samlede gjeld og verdi på bolig dersom bolig stilles som sikkerhet.</article></article><article class="legalArticle" data-lovdata-URL="LTI/forskrift/2020-12-09-2648/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Betjeningsevne</span></h3><article class="legalP" id="kapittel-2-paragraf-2-ledd-1">Finansforetaket skal ikke yte lån dersom kunden ikke vil ha tilstrekkelige midler til å dekke normale utgifter til livsopphold ved en renteøkning på 5 prosentpoeng på kundens samlede gjeld.</article><article class="legalP" id="kapittel-2-paragraf-2-ledd-2">Vurderingen av kundens betjeningsevne skal være basert på kundens inntekt og alle relevante utgifter, herunder renter, avdrag på lån og normale utgifter til livsopphold. For rammekreditter skal full utnyttelse av samlede rammer ligge til grunn for vurderingen. Ved fastrentelån skal renteøkningen beregnes på grunnlag av det beløp som etter nedbetalingsplanen er utestående ved utløpet av fastrenteperioden.</article></article><article class="legalArticle" data-lovdata-URL="LTI/forskrift/2020-12-09-2648/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Gjeldsgrad</span></h3><article class="legalP" id="kapittel-2-paragraf-3-ledd-1">Finansforetaket skal ikke yte lån dersom kundens samlede gjeld overstiger fem ganger årsinntekt. Med årsinntekt menes her personinntekten slik den er definert i skatteloven, eventuelt alminnelig inntekt før minstefradrag og personfradrag. Skattefri inntekt kan likevel medregnes dersom inntekten er dokumenterbar og stabil over tid.</article><article class="legalP" id="kapittel-2-paragraf-3-ledd-2">Innestående, skattefavoriserte midler på kundens boligsparekonto for ungdom (BSU-konto) på innvilgelsestidspunktet kan trekkes fra lånebeløpet ved beregning av gjeldsgraden.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2020-12-09-2648/KAPITTEL_3"><h2>Kapittel 3. Utlån med pant i bolig</h2><article class="legalArticle" data-lovdata-URL="LTI/forskrift/2020-12-09-2648/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Belåningsgrad</span></h3><article class="legalP" id="kapittel-3-paragraf-1-ledd-1">Nedbetalingslån med pant i bolig skal på innvilgelsestidspunktet ikke overstige 85 prosent av et forsvarlig verdigrunnlag for boligen, som ikke kan være høyere enn markedsverdi fastsatt ut fra en forsiktig vurdering.</article><article class="legalP" id="kapittel-3-paragraf-1-ledd-2">Første ledd gjelder ikke lån med pant i sekundærbolig i Oslo kommune. Slike nedbetalingslån skal på innvilgelsestidspunktet ikke overstige 60 prosent av boligens verdi beregnet etter første ledd. Med sekundærbolig menes her annen bolig enn boligen kunden skal benytte som sin folkeregistrerte adresse.</article><article class="legalP" id="kapittel-3-paragraf-1-ledd-3">Lån uten avdragsplikt (rammekreditter) skal på innvilgelsestidspunktet ikke overstige 60 prosent av boligens verdi beregnet etter første ledd.</article><article class="legalP" id="kapittel-3-paragraf-1-ledd-4">Alle lån med pant i boligen skal tas med i beregningen av belåningsgrad, herunder fellesgjeld i borettslag og boligsameier.</article></article><article class="legalArticle" data-lovdata-URL="LTI/forskrift/2020-12-09-2648/§8" data-name="§8" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Tilleggssikkerhet</span></h3><article class="legalP" id="kapittel-3-paragraf-2-ledd-1">Ved beregning av belåningsgrad etter § 7 kan boligens verdi suppleres med betryggende tilleggssikkerhet i form av pant i annen fast eiendom, kausjon eller garanti. Tilleggssikkerhet i pant i annen fast eiendom skal være innenfor grensene for belåningsgrad i § 7.</article><article class="legalP" id="kapittel-3-paragraf-2-ledd-2">Innestående, skattefavoriserte midler på kundens boligsparekonto for ungdom (BSU-konto) på innvilgelsestidspunktet kan trekkes fra lånebeløpet ved beregning av belåningsgraden.</article></article><article class="legalArticle" data-lovdata-URL="LTI/forskrift/2020-12-09-2648/§9" data-name="§9" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Avdrag</span></h3><article class="legalP" id="kapittel-3-paragraf-3-ledd-1">Ved lån som overstiger 60 prosent av boligens verdi, skal finansforetaket kreve årlig nedbetaling som minst skal tilsvare det laveste av 2,5 prosent av innvilget lån og det avdragsbetalingen ville vært på et annuitetslån med 30 års nedbetalingstid.</article><article class="legalP" id="kapittel-3-paragraf-3-ledd-2">Ved innvilgelse av nedbetalingslån i tillegg til rammekreditt skal finansforetaket kreve årlig nedbetaling som minst skal tilsvare det laveste av 2,5 prosent av summen av innvilget nedbetalingslån og rammekreditt og det avdragsbetalingen ville vært på et annuitetslån med 30 års nedbetalingstid.</article><article class="legalP" id="kapittel-3-paragraf-3-ledd-3">I vurdering av belåningsgrad etter første ledd kan boligens verdi suppleres med betryggende tilleggssikkerhet i form av pant i annen fast eiendom eid av låntaker.</article><article class="legalP" id="kapittel-3-paragraf-3-ledd-4">Første og annet ledd er ikke til hinder for at finansforetaket gir avdragsutsettelse på grunn av omstendigheter som inntrer i lånets løpetid og som midlertidig forverrer kundens betalingsevne.</article></article><article class="legalArticle" data-lovdata-URL="LTI/forskrift/2020-12-09-2648/§10" data-name="§10" id="kapittel-3-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Refinansiering</span></h3><article class="legalP" id="kapittel-3-paragraf-4-ledd-1">Denne forskriften er ikke til hinder for at lån med pant i bolig kan erstattes med nytt lån (refinansiering) der det nye lånet ikke oppfyller ett eller flere av vilkårene i § 5, § 6, § 7 og § 9, men der det refinansierte lånet:<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-4-ledd-1-punkt-1"><article class="legalP" id="kapittel-3-paragraf-4-ledd-1-punkt-1-ledd-1">ikke overstiger det eksisterende lånets størrelse på refinansieringstidspunktet,</article></article></li><li data-li-identifier="2." data-name="2."><article class="listArticle" id="kapittel-3-paragraf-4-ledd-1-punkt-2"><article class="legalP" id="kapittel-3-paragraf-4-ledd-1-punkt-2-ledd-1">har pant i samme bolig,</article></article></li><li data-li-identifier="3." data-name="3."><article class="listArticle" id="kapittel-3-paragraf-4-ledd-1-punkt-3"><article class="legalP" id="kapittel-3-paragraf-4-ledd-1-punkt-3-ledd-1">har en løpetid som ikke er lengre enn gjenværende løpetid på det eksisterende lånet, og</article></article></li><li data-li-identifier="4." data-name="4."><article class="listArticle" id="kapittel-3-paragraf-4-ledd-1-punkt-4"><article class="legalP" id="kapittel-3-paragraf-4-ledd-1-punkt-4-ledd-1">har samme eller strengere krav til avdragsbetaling som eksisterende lån.</article></article></li></ul></article></article><article class="legalArticle" data-lovdata-URL="LTI/forskrift/2020-12-09-2648/§11" data-name="§11" id="kapittel-3-paragraf-5"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Restrukturering</span></h3><article class="legalP" id="kapittel-3-paragraf-5-ledd-1">§ 6 gjelder ikke ved lån med pant i bolig som innvilges for å restrukturere gjeld til kunder som ikke vil være i stand til å betjene samlet gjeld uten restruktureringen, forutsatt at kundens samlede gjeld ikke øker. Ved slike lån skal finansforetaket vurdere kundens betjeningsevne etter § 5, men uten renteøkning på 5 prosentpoeng på kundens samlede gjeld.</article></article><article class="legalArticle" data-lovdata-URL="LTI/forskrift/2020-12-09-2648/§12" data-name="§12" id="kapittel-3-paragraf-6"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Fleksibilitet</span></h3><article class="legalP" id="kapittel-3-paragraf-6-ledd-1">Finansforetaket kan innvilge lån som ikke oppfyller ett eller flere av vilkårene i § 5, § 6, § 7 og § 9, for inntil 10 prosent av verdien av innvilgede lån med pant i bolig hvert kvartal.</article><article class="legalP" id="kapittel-3-paragraf-6-ledd-2">Første ledd gjelder ikke lån med pant i bolig i Oslo kommune. Finansforetaket kan hvert kvartal innvilge lån med pant i bolig i Oslo kommune som ikke oppfyller ett eller flere av vilkårene i § 5, § 6, § 7 og § 9, for inntil 8 prosent av verdien av innvilgede lån med pant i bolig i Oslo kommune eller inntil 10 millioner kroner.</article><article class="legalP" id="kapittel-3-paragraf-6-ledd-3">Lån som er refinansiert i medhold av § 10 eller restrukturert i medhold av § 11, skal ikke regnes med ved beregning av verdien av innvilgede lån etter første og annet ledd.</article><article class="legalP" id="kapittel-3-paragraf-6-ledd-4">Finansforetaket skal fastsette rammer og retningslinjer for innvilgelse av lån som angitt i første og annet ledd.</article><article class="legalP" id="kapittel-3-paragraf-6-ledd-5">Finansforetaket skal hvert kvartal rapportere til styret eller ledelsen for utenlandske filialer om hvor stor andel av verdien av innvilgede lån som er innvilget etter denne paragraf.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2020-12-09-2648/KAPITTEL_4"><h2>Kapittel 4. Forbrukslån</h2><article class="legalArticle" data-lovdata-URL="LTI/forskrift/2020-12-09-2648/§13" data-name="§13" id="kapittel-4-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Avdrag</span></h3><article class="legalP" id="kapittel-4-paragraf-1-ledd-1">Finansforetaket skal kreve månedlig nedbetaling av forbrukslånet. Den månedlige nedbetalingen skal minst utgjøre et beløp som medfører at lånet nedbetales i løpet av 5 år når lånet avdras som serie- eller annuitetslån. For rammekreditter skal minimumsbeløpet beregnes hver måned basert på benyttet kreditt og utgjøre et beløp som medfører at kreditten nedbetales i løpet av 5 år når kreditten avdras som serielån.</article><article class="legalP" id="kapittel-4-paragraf-1-ledd-2">Første ledd er ikke til hinder for at finansforetaket gir avdragsutsettelse på grunn av omstendigheter som inntrer i lånets løpetid og som midlertidig forverrer kundens betalingsevne.</article></article><article class="legalArticle" data-lovdata-URL="LTI/forskrift/2020-12-09-2648/§14" data-name="§14" id="kapittel-4-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Refinansiering</span></h3><article class="legalP" id="kapittel-4-paragraf-2-ledd-1">Denne forskriften er ikke til hinder for at forbrukslån kan erstattes med nytt lån (refinansiering), selv om det refinansierte lånet ikke oppfyller ett eller flere av vilkårene i § 5, § 6 og § 13, men der det refinansierte lånet:<ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-2-ledd-1-punkt-1"><article class="legalP" id="kapittel-4-paragraf-2-ledd-1-punkt-1-ledd-1">ikke overstiger det eksisterende lånet eller lånenes størrelse på refinansieringstidspunktet og</article></article></li><li data-li-identifier="2." data-name="2."><article class="listArticle" id="kapittel-4-paragraf-2-ledd-1-punkt-2"><article class="legalP" id="kapittel-4-paragraf-2-ledd-1-punkt-2-ledd-1">ikke øker summen av renter, gebyrer og andre kostnader som kunden skal betale i forhold til summen av kostnadene ved nedbetaling av eksisterende gjeld.</article></article></li></ul></article></article><article class="legalArticle" data-lovdata-URL="LTI/forskrift/2020-12-09-2648/§15" data-name="§15" id="kapittel-4-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Fleksibilitet</span></h3><article class="legalP" id="kapittel-4-paragraf-3-ledd-1">Finansforetaket kan yte forbrukslån som ikke oppfyller ett eller flere av vilkårene i § 5, § 6 og § 13, for inntil 5 prosent av verdien av innvilgede forbrukslån hvert kvartal. For rammekreditter skal innvilget ramme legges til grunn ved beregningen av innvilgede lån.</article><article class="legalP" id="kapittel-4-paragraf-3-ledd-2">Finansforetaket skal fastsette rammer og retningslinjer for innvilgelse av lån som angitt i første ledd.</article><article class="legalP" id="kapittel-4-paragraf-3-ledd-3">Forbrukslån som er refinansiert i medhold av § 14, skal ikke regnes med ved beregning av verdien av innvilgede lån etter første ledd.</article><article class="legalP" id="kapittel-4-paragraf-3-ledd-4">Finansforetaket skal hvert kvartal rapportere til styret eller ledelsen for utenlandske finansforetak om hvor stor andel av verdien av innvilgede lån som er innvilget etter denne paragraf.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2020-12-09-2648/KAPITTEL_5"><h2>Kapittel 5. Ikrafttredelse mv.</h2><article class="legalArticle" data-lovdata-URL="LTI/forskrift/2020-12-09-2648/§16" data-name="§16" id="kapittel-5-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Utfyllende bestemmelser</span></h3><article class="legalP" id="kapittel-5-paragraf-1-ledd-1">Finanstilsynet kan gi utfyllende bestemmelser til forskriften.</article></article><article class="legalArticle" data-lovdata-URL="LTI/forskrift/2020-12-09-2648/§17" data-name="§17" id="kapittel-5-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse og evaluering</span></h3><article class="legalP" id="kapittel-5-paragraf-2-ledd-1">Forskriften trer i kraft 1. januar 2021, og skal gjelde til og med 31. desember 2024.</article><article class="legalP" id="kapittel-5-paragraf-2-ledd-2">Finanstilsynet skal innen 30. september 2022, gi råd til Finansdepartementet om behovet for endringer i forskriften ut fra hensynet til finansiell stabilitet. Råd som nevnt i første punktum skal ledsages av et høringsnotat som er utformet i medhold av utredningsinstruksen. Ved utarbeidelsen av høringsnotatet skal Finanstilsynet innhente vurderinger og faktagrunnlag fra Norges Bank.</article></article></section></main></body></html>