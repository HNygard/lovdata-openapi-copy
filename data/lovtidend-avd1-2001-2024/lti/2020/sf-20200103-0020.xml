<!DOCTYPE html><html lang="no"><head><title>Forskrift om nasjonal retningslinje for optikerutdanning</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-01-03-20</dd><dt class="dokid">DokumentID</dt><dd class="dokid">LTI/forskrift/2020-01-03-20</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="dateInForce">I kraft fra</dt><dd class="dateInForce">2020-02-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-2</li></ul></dd><dt class="dateOfPublication">Kunngjort</dt><dd class="dateOfPublication">2020-01-13 10:00</dd><dt class="journalNumber">Journalnummer</dt><dd class="journalNumber">2020-0016</dd><dt class="titleShort">Korttittel</dt><dd class="titleShort">Forskrift om nasjonal retningslinje for optikerutdanning</dd><dt class="title">Tittel</dt><dd class="title">Forskrift om nasjonal retningslinje for optikerutdanning</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 3. januar 2020 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-2 annet ledd.</dd><dt class="refid">RefID</dt><dd class="refid">forskrift/2020-01-03-20</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om nasjonal retningslinje for optikerutdanning<ul class="tocSubUl"><li>Kapittel 1. Virkeområde og formål<ul class="tocSubUl"><li>§ 1. Virkeområde og formål</li><li>§ 2. Formål med utdanningen</li><li>§ 3. Kompetanseområder</li></ul></li><li>Kapittel 2. Læringsutbytte for kompetanseområdet optikk og optometri – klinisk undersøkelse, håndtering og behandling<ul class="tocSubUl"><li>§ 4. Optikk og optometri – klinisk undersøkelse, håndtering og behandling – Kunnskap</li><li>§ 5. Optikk og optometri – klinisk undersøkelse, håndtering og behandling – Ferdigheter</li><li>§ 6. Optikk og optometri – klinisk undersøkelse, håndtering og behandling – Generell kompetanse</li></ul></li><li>Kapittel 3. Læringsutbytte for kompetanseområdet biomedisinsk vitenskap<ul class="tocSubUl"><li>§ 7. Biomedisinsk vitenskap – Kunnskap</li><li>§ 8. Biomedisinsk vitenskap – Ferdigheter</li><li>§ 9. Biomedisinsk vitenskap – Generell kompetanse</li></ul></li><li>Kapittel 4. Læringsutbytte for kompetanseområdet kommunikasjon og samhandling, juridiske rammer og etikk<ul class="tocSubUl"><li>§ 10. Kommunikasjon og samhandling, juridiske rammer og etikk – Kunnskap</li><li>§ 11. Kommunikasjon og samhandling, juridiske rammer og etikk – Ferdigheter</li><li>§ 12. Kommunikasjon og samhandling, juridiske rammer og etikk – Generell kompetanse</li></ul></li><li>Kapittel 5. Læringsutbytte for kompetanseområdet innovasjon, kunnskapsbasert praksis og digital kompetanse<ul class="tocSubUl"><li>§ 13. Innovasjon, kunnskapsbasert praksis og digital kompetanse – Kunnskap</li><li>§ 14. Innovasjon, kunnskapsbasert praksis og digital kompetanse – Ferdigheter</li><li>§ 15. Innovasjon, kunnskapsbasert praksis og digital kompetanse – Generell kompetanse</li></ul></li><li>Kapittel 6. Studiets oppbygning og praksisstudier<ul class="tocSubUl"><li>§ 16. Studiets oppbygning</li><li>§ 17. Praksisstudier</li></ul></li><li>Kapittel 7. Ikrafttredelse<ul class="tocSubUl"><li>§ 18. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2020-01-03-20" id="dokument"><h1>Forskrift om nasjonal retningslinje for optikerutdanning</h1><section class="section" data-name="kap1" id="kapittel-1" data-lovdata-URL="LTI/forskrift/2020-01-03-20/KAPITTEL_1"><h2>Kapittel 1. Virkeområde og formål</h2><article class="legalArticle" data-lovdata-URL="LTI/forskrift/2020-01-03-20/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde og formål</span></h3><article class="legalP" id="kapittel-1-paragraf-1-ledd-1">Forskriften gjelder for universiteter og høyskoler som gir optikerutdanning, og som er akkreditert etter lov om universiteter og høyskoler § 1-2 og § 3-1.</article><article class="legalP" id="kapittel-1-paragraf-1-ledd-2">Forskriften gjelder for 3-årig bachelorgrad i optometri.</article><article class="legalP" id="kapittel-1-paragraf-1-ledd-3">Forskriften skal sikre et nasjonalt likeverdig faglig nivå, slik at kandidatene som uteksamineres har en felles sluttkompetanse, uavhengig av utdanningsinstitusjon.</article></article><article class="legalArticle" data-lovdata-URL="LTI/forskrift/2020-01-03-20/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Formål med utdanningen</span></h3><article class="legalP" id="kapittel-1-paragraf-2-ledd-1">Formålet med utdanningen er å utdanne kandidater som selvstendig skal kunne utøve optometri. Optometri kan beskrives som den kliniske anvendelsen av synsvitenskap, og omfatter læren om menneskets synsfunksjon, visuelle persepsjon og øyehelse. Optometri er både en selvstendig og en integrert del av øyehelsefaget, og er avgjørende for tidlig oppdagelse og behandling, slik at befolkningen tilbys en fullstendig og god øyehelsetjeneste.</article><article class="legalP" id="kapittel-1-paragraf-2-ledd-2">Optikere er utøvere av optometri, og har kompetanse til å vurdere og korrigere synsfeil og foreskrive og utlevere synshjelpemidler. Innenfor sitt virkeområde, skal optikere kunne oppdage, diagnostisere og håndtere tilstander i øyet og det visuelle systemet, samt henvise videre ved behov.</article><article class="legalP" id="kapittel-1-paragraf-2-ledd-3">Gjennom utdanningen kvalifiseres kandidaten til å ivareta befolkningens grunnleggende behov for syns- og øyehelsetjenester. Kandidaten skal kunne gi råd om syn og synsfunksjon, samt være i stand til å fremme synsfunksjonen og øyehelse som en del av den generelle helsen gjennom individrettet og tverrfaglig arbeid. Utdanningen skal være kunnskapsbasert, personorientert, praksisnær og i tråd med samfunnsmessig, vitenskapelig og teknologisk utvikling.</article><article class="legalP" id="kapittel-1-paragraf-2-ledd-4">Utdanningen skal også sikre kompetanse og holdninger som danner grunnlag for likeverdige tjenestetilbud for alle grupper i samfunnet, deriblant kompetanse om samers status som urfolk og deres rettigheter til språklige og kulturelt tilrettelagte tjenester.</article></article><article class="legalArticle" data-lovdata-URL="LTI/forskrift/2020-01-03-20/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Kompetanseområder</span></h3><article class="legalP" id="kapittel-1-paragraf-3-ledd-1">Optikerutdanningen skal gi læringsutbytte i tråd med kravene i kapittel 2 til 6 under følgende kompetanseområder:<ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1">Optikk og optometri – klinisk undersøkelse, håndtering og behandling</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1">Biomedisinsk vitenskap</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1">Kommunikasjon og samhandling, juridiske rammer og etikk</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1">Innovasjon, kunnskapsbasert praksis og digital kompetanse.</article></article></li></ul></article><article class="legalP" id="kapittel-1-paragraf-3-ledd-2">Læringsutbyttebeskrivelsene i § 4 e, § 6 e, § 10 b–g, § 11 c og d, § 12 a–d, § 14 b og § 15 a, d og e er basert på forskrift 6. september 2017 nr. 1353 om felles rammeplan for helse- og sosialfagutdanninger § 2, og tilpasset utdanningen.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2020-01-03-20/KAPITTEL_2"><h2>Kapittel 2. Læringsutbytte for kompetanseområdet optikk og optometri – klinisk undersøkelse, håndtering og behandling</h2><article class="legalArticle" data-lovdata-URL="LTI/forskrift/2020-01-03-20/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Optikk og optometri – klinisk undersøkelse, håndtering og behandling – Kunnskap</span></h3><article class="legalP" id="kapittel-2-paragraf-1-ledd-1">Kandidaten<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">har bred kunnskap om visuell optikk, synsanomalier og synshjelpemidler</article></article></li><li data-li-identifier="b." data-name="b."><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">har bred kunnskap om anamneseopptak, optometriske og andre relevante kliniske undersøkelser</article></article></li><li data-li-identifier="c." data-name="c."><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">har bred kunnskap om behandlingsmetoder og prosedyrer for tilpassing av synshjelpemidler som briller, kontaktlinser, luper, kikkerter etc.</article></article></li><li data-li-identifier="d." data-name="d."><article class="listArticle" id="kapittel-2-paragraf-1-ledd-1-punkt-4"><article class="legalP" id="kapittel-2-paragraf-1-ledd-1-punkt-4-ledd-1">har bred kunnskap om synsfunksjonens utvikling og aldersendringer</article></article></li><li data-li-identifier="e." data-name="e."><article class="listArticle" id="kapittel-2-paragraf-1-ledd-1-punkt-5"><article class="legalP" id="kapittel-2-paragraf-1-ledd-1-punkt-5-ledd-1">har kunnskap om barn og unge, og hvordan deres behov for undersøkelse og behandling skal ivaretas</article></article></li><li data-li-identifier="f." data-name="f."><article class="listArticle" id="kapittel-2-paragraf-1-ledd-1-punkt-6"><article class="legalP" id="kapittel-2-paragraf-1-ledd-1-punkt-6-ledd-1">har kunnskap om visuell persepsjon</article></article></li><li data-li-identifier="g." data-name="g."><article class="listArticle" id="kapittel-2-paragraf-1-ledd-1-punkt-7"><article class="legalP" id="kapittel-2-paragraf-1-ledd-1-punkt-7-ledd-1">har kunnskap om optiske systemer, geometrisk og fysikalsk optikk og instrumentoptikk</article></article></li><li data-li-identifier="h." data-name="h."><article class="listArticle" id="kapittel-2-paragraf-1-ledd-1-punkt-8"><article class="legalP" id="kapittel-2-paragraf-1-ledd-1-punkt-8-ledd-1">har kunnskap om optoteknikk; tilvirkning, verifisering, justering, utlevering og reparasjon av synshjelpemiddel</article></article></li><li data-li-identifier="i." data-name="i."><article class="listArticle" id="kapittel-2-paragraf-1-ledd-1-punkt-9"><article class="legalP" id="kapittel-2-paragraf-1-ledd-1-punkt-9-ledd-1">har kunnskap om synskrav for yrkesliv og førerkort, og kjenner til sammenhenger mellom synsarbeid og helse</article></article></li><li data-li-identifier="j." data-name="j."><article class="listArticle" id="kapittel-2-paragraf-1-ledd-1-punkt-10"><article class="legalP" id="kapittel-2-paragraf-1-ledd-1-punkt-10-ledd-1">kjenner til metoder og prosedyrer for tilpassing av synshjelpemidler til mennesker med synshemming eller andre funksjonsnedsettelser.</article></article></li></ul></article></article><article class="legalArticle" data-lovdata-URL="LTI/forskrift/2020-01-03-20/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Optikk og optometri – klinisk undersøkelse, håndtering og behandling – Ferdigheter</span></h3><article class="legalP" id="kapittel-2-paragraf-2-ledd-1">Kandidaten<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">kan beherske anamneseopptak og hensiktsmessige prosedyrer for undersøkelse av pasient</article></article></li><li data-li-identifier="b." data-name="b."><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">kan vurdere resultater fra diagnostiske instrumenter, inkludert avbildninger av øyets ulike vevslag</article></article></li><li data-li-identifier="c." data-name="c."><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">kan anvende faglig kunnskap for å foreskrive og sikre pasienten individuelt tilpassede synshjelpemidler</article></article></li><li data-li-identifier="d." data-name="d."><article class="listArticle" id="kapittel-2-paragraf-2-ledd-1-punkt-4"><article class="legalP" id="kapittel-2-paragraf-2-ledd-1-punkt-4-ledd-1">kan anvende faglig kunnskap til å diagnostisere, samt identifisere behovet for om pasienten bør henvises videre til spesialist eller andre i primær- eller spesialisthelsetjenesten</article></article></li><li data-li-identifier="e." data-name="e."><article class="listArticle" id="kapittel-2-paragraf-2-ledd-1-punkt-5"><article class="legalP" id="kapittel-2-paragraf-2-ledd-1-punkt-5-ledd-1">kan beherske fullstendig pasientjournalføring etter gjeldende retningslinjer og lovverk</article></article></li><li data-li-identifier="f." data-name="f."><article class="listArticle" id="kapittel-2-paragraf-2-ledd-1-punkt-6"><article class="legalP" id="kapittel-2-paragraf-2-ledd-1-punkt-6-ledd-1">kan anvende faglig kunnskap om optiske systemer og instrumenter og relatere denne til klinisk praksis.</article></article></li></ul></article></article><article class="legalArticle" data-lovdata-URL="LTI/forskrift/2020-01-03-20/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Optikk og optometri – klinisk undersøkelse, håndtering og behandling – Generell kompetanse</span></h3><article class="legalP" id="kapittel-2-paragraf-3-ledd-1">Kandidaten<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">kan planlegge og gjennomføre relevante undersøkelser, formidle resultatene og iverksette en hensiktsmessig plan for forebygging, behandling og oppfølging</article></article></li><li data-li-identifier="b." data-name="b."><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">kan formidle kunnskap om generell helse og dens innvirkning på syn og øyehelse, samt gi råd om syn, øyehelse og behandling</article></article></li><li data-li-identifier="c." data-name="c."><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">kan planlegge og gjennomføre verifisering, justering og utlevering av synshjelpemidler</article></article></li><li data-li-identifier="d." data-name="d."><article class="listArticle" id="kapittel-2-paragraf-3-ledd-1-punkt-4"><article class="legalP" id="kapittel-2-paragraf-3-ledd-1-punkt-4-ledd-1">kan formidle kunnskap om synets og øyehelsens innvirkning på helse- og livskvalitet, individuelt og på samfunnsnivå</article></article></li><li data-li-identifier="e." data-name="e."><article class="listArticle" id="kapittel-2-paragraf-3-ledd-1-punkt-5"><article class="legalP" id="kapittel-2-paragraf-3-ledd-1-punkt-5-ledd-1">kan formidle kunnskap om forebyggende og helsefremmende tiltak og sammenhengene mellom helse, utdanning, arbeid og levekår, samt kan anvende dette i sin tjenesteutøvelse, også for å bidra til god folkehelse og arbeidsinkludering.</article></article></li></ul></article></article></section><section class="section" data-name="kap3" id="kapittel-3" data-lovdata-URL="LTI/forskrift/2020-01-03-20/KAPITTEL_3"><h2>Kapittel 3. Læringsutbytte for kompetanseområdet biomedisinsk vitenskap</h2><article class="legalArticle" data-lovdata-URL="LTI/forskrift/2020-01-03-20/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Biomedisinsk vitenskap – Kunnskap</span></h3><article class="legalP" id="kapittel-3-paragraf-1-ledd-1">Kandidaten<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">har bred kunnskap om øyets anatomi og fysiologi</article></article></li><li data-li-identifier="b." data-name="b."><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">har bred kunnskap om tilstander som påvirker syn og øyehelse</article></article></li><li data-li-identifier="c." data-name="c."><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">har bred kunnskap om okulære diagnostiske medikamenter</article></article></li><li data-li-identifier="d." data-name="d."><article class="listArticle" id="kapittel-3-paragraf-1-ledd-1-punkt-4"><article class="legalP" id="kapittel-3-paragraf-1-ledd-1-punkt-4-ledd-1">har kunnskap om generell anatomi, histologi, fysiologi, nevrologi og biokjemi</article></article></li><li data-li-identifier="e." data-name="e."><article class="listArticle" id="kapittel-3-paragraf-1-ledd-1-punkt-5"><article class="legalP" id="kapittel-3-paragraf-1-ledd-1-punkt-5-ledd-1">har kunnskap om generell farmakologi</article></article></li><li data-li-identifier="f." data-name="f."><article class="listArticle" id="kapittel-3-paragraf-1-ledd-1-punkt-6"><article class="legalP" id="kapittel-3-paragraf-1-ledd-1-punkt-6-ledd-1">kjenner til generell mikrobiologi, immunologi</article></article></li><li data-li-identifier="g." data-name="g."><article class="listArticle" id="kapittel-3-paragraf-1-ledd-1-punkt-7"><article class="legalP" id="kapittel-3-paragraf-1-ledd-1-punkt-7-ledd-1">kjenner til hygieniske prinsipper og kan gjennomføre tiltak for å forhindre smittespredning.</article></article></li></ul></article></article><article class="legalArticle" data-lovdata-URL="LTI/forskrift/2020-01-03-20/§8" data-name="§8" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Biomedisinsk vitenskap – Ferdigheter</span></h3><article class="legalP" id="kapittel-3-paragraf-2-ledd-1">Kandidaten<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">kan anvende faglig kunnskap og egnet teknologi for å oppdage tilstander relatert til syn og øyehelse, og stille relevante diagnoser</article></article></li><li data-li-identifier="b." data-name="b."><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">kan anvende relevante farmakologiske medikamenter i yrkesutøvelsen</article></article></li><li data-li-identifier="c." data-name="c."><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">kan reflektere over de vanligste former for okulær patologi og iverksette relevante tiltak</article></article></li><li data-li-identifier="d." data-name="d."><article class="listArticle" id="kapittel-3-paragraf-2-ledd-1-punkt-4"><article class="legalP" id="kapittel-3-paragraf-2-ledd-1-punkt-4-ledd-1">kan reflektere over sammenhenger mellom medisinske tilstander og øye- og synsfunksjon</article></article></li><li data-li-identifier="e." data-name="e."><article class="listArticle" id="kapittel-3-paragraf-2-ledd-1-punkt-5"><article class="legalP" id="kapittel-3-paragraf-2-ledd-1-punkt-5-ledd-1">kan beherske prosedyrer for livreddende og okulær førstehjelp.</article></article></li></ul></article></article><article class="legalArticle" data-lovdata-URL="LTI/forskrift/2020-01-03-20/§9" data-name="§9" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Biomedisinsk vitenskap – Generell kompetanse</span></h3><article class="legalP" id="kapittel-3-paragraf-3-ledd-1">Kandidaten<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">kan planlegge og gjennomføre arbeidsoppgaver for å utrede, forebygge og håndtere synsanomalier og okulær patologi</article></article></li><li data-li-identifier="b." data-name="b."><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">kan formidle kunnskap om relevante medikamenters bruk, bivirkninger og risikofaktorer.</article></article></li></ul></article></article></section><section class="section" data-name="kap4" id="kapittel-4" data-lovdata-URL="LTI/forskrift/2020-01-03-20/KAPITTEL_4"><h2>Kapittel 4. Læringsutbytte for kompetanseområdet kommunikasjon og samhandling, juridiske rammer og etikk</h2><article class="legalArticle" data-lovdata-URL="LTI/forskrift/2020-01-03-20/§10" data-name="§10" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Kommunikasjon og samhandling, juridiske rammer og etikk – Kunnskap</span></h3><article class="legalP" id="kapittel-4-paragraf-1-ledd-1">Kandidaten<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-1-ledd-1-punkt-1"><article class="legalP" id="kapittel-4-paragraf-1-ledd-1-punkt-1-ledd-1">har kunnskap om profesjonens formål, historie, egenart og plass i samfunnet både i privat og offentlig virksomhet</article></article></li><li data-li-identifier="b." data-name="b."><article class="listArticle" id="kapittel-4-paragraf-1-ledd-1-punkt-2"><article class="legalP" id="kapittel-4-paragraf-1-ledd-1-punkt-2-ledd-1">har kunnskap om hvordan helse- og omsorgstjenester i Norge er organisert og finansiert, samt hvordan egen og andres profesjoners kompetanse kan brukes i tverrprofesjonelt samarbeid</article></article></li><li data-li-identifier="c." data-name="c."><article class="listArticle" id="kapittel-4-paragraf-1-ledd-1-punkt-3"><article class="legalP" id="kapittel-4-paragraf-1-ledd-1-punkt-3-ledd-1">har kunnskap om hvordan barn og unges medvirkning og rettigheter kan ivaretas</article></article></li><li data-li-identifier="d." data-name="d."><article class="listArticle" id="kapittel-4-paragraf-1-ledd-1-punkt-4"><article class="legalP" id="kapittel-4-paragraf-1-ledd-1-punkt-4-ledd-1">har kunnskap om og forholder seg til gjeldende helse- og sosialpolitikk</article></article></li><li data-li-identifier="e." data-name="e."><article class="listArticle" id="kapittel-4-paragraf-1-ledd-1-punkt-5"><article class="legalP" id="kapittel-4-paragraf-1-ledd-1-punkt-5-ledd-1">har kunnskap om sosiale og helsemessige problemer inkludert omsorgssvikt, vold, overgrep, rus- og sosioøkonomiske problemer og kan identifisere og følge opp mennesker med slike utfordringer ved å sette inn nødvendige tiltak og/eller behandling, eller henvise videre ved behov</article></article></li><li data-li-identifier="f." data-name="f."><article class="listArticle" id="kapittel-4-paragraf-1-ledd-1-punkt-6"><article class="legalP" id="kapittel-4-paragraf-1-ledd-1-punkt-6-ledd-1">har kunnskap om prinsipper for inkludering, likestilling og ikke-diskriminering, uavhengig av kjønn, etnisitet, religion og livssyn, funksjonsnedsettelse, seksuell orientering, kjønnsidentitet, kjønnsuttrykk og alder, og slik bidra til å sikre likeverdige syns- og øyehelsetjenester for alle grupper i samfunnet</article></article></li><li data-li-identifier="g." data-name="g."><article class="listArticle" id="kapittel-4-paragraf-1-ledd-1-punkt-7"><article class="legalP" id="kapittel-4-paragraf-1-ledd-1-punkt-7-ledd-1">kjenner til samers rettigheter, og har kunnskap om og forståelse for samenes status som urfolk, særlig innenfor helse- og sosialfeltet.</article></article></li></ul></article></article><article class="legalArticle" data-lovdata-URL="LTI/forskrift/2020-01-03-20/§11" data-name="§11" id="kapittel-4-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Kommunikasjon og samhandling, juridiske rammer og etikk – Ferdigheter</span></h3><article class="legalP" id="kapittel-4-paragraf-2-ledd-1">Kandidaten<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-2-ledd-1-punkt-1"><article class="legalP" id="kapittel-4-paragraf-2-ledd-1-punkt-1-ledd-1">kan reflektere over egen kommunikasjon, anvende personorientert kommunikasjon og legge til rette for pasientmedvirkning</article></article></li><li data-li-identifier="b." data-name="b."><article class="listArticle" id="kapittel-4-paragraf-2-ledd-1-punkt-2"><article class="legalP" id="kapittel-4-paragraf-2-ledd-1-punkt-2-ledd-1">har kunnskap om begrepet helsekompetanse og hvordan variasjoner i helsekompetanse påvirker ulike pasient- og brukergruppers sykdomshåndtering, mestring og egenomsorg</article></article></li><li data-li-identifier="c." data-name="c."><article class="listArticle" id="kapittel-4-paragraf-2-ledd-1-punkt-3"><article class="legalP" id="kapittel-4-paragraf-2-ledd-1-punkt-3-ledd-1">kan anvende oppdatert kunnskap om helse- og velferdssystemet, lover, regelverk og veiledere i sin tjenesteutøvelse</article></article></li><li data-li-identifier="d." data-name="d."><article class="listArticle" id="kapittel-4-paragraf-2-ledd-1-punkt-4"><article class="legalP" id="kapittel-4-paragraf-2-ledd-1-punkt-4-ledd-1">kan vurdere risiko for uønskede hendelser for pasient, pårørende og ansatte, samt kjenner til metoder for å følge opp dette systematisk.</article></article></li></ul></article></article><article class="legalArticle" data-lovdata-URL="LTI/forskrift/2020-01-03-20/§12" data-name="§12" id="kapittel-4-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Kommunikasjon og samhandling, juridiske rammer og etikk – Generell kompetanse</span></h3><article class="legalP" id="kapittel-4-paragraf-3-ledd-1">Kandidaten<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-3-ledd-1-punkt-1"><article class="legalP" id="kapittel-4-paragraf-3-ledd-1-punkt-1-ledd-1">har relasjons-, kommunikasjons- og veiledningskompetanse som gjør kandidaten i stand til å forstå og samhandle med brukere, pasienter og pårørende på tvers av faglige og kulturelle grenser</article></article></li><li data-li-identifier="b." data-name="b."><article class="listArticle" id="kapittel-4-paragraf-3-ledd-1-punkt-2"><article class="legalP" id="kapittel-4-paragraf-3-ledd-1-punkt-2-ledd-1">kan formidle sentralt fagstoff og veilede brukere, pasienter og pårørende og relevant personell som er i lærings-, mestrings- og endringsprosesser</article></article></li><li data-li-identifier="c." data-name="c."><article class="listArticle" id="kapittel-4-paragraf-3-ledd-1-punkt-3"><article class="legalP" id="kapittel-4-paragraf-3-ledd-1-punkt-3-ledd-1">har innsikt i og kan samhandle tverrfaglig, tverrprofesjonelt og tverrsektorielt på tvers av virksomheter og nivåer, og kan initiere slik samhandling</article></article></li><li data-li-identifier="d." data-name="d."><article class="listArticle" id="kapittel-4-paragraf-3-ledd-1-punkt-4"><article class="legalP" id="kapittel-4-paragraf-3-ledd-1-punkt-4-ledd-1">kan identifisere, reflektere over og håndtere etiske problemstillinger i sin tjenesteutøvelse i tråd med gjeldende lovverk og yrkesetiske retningslinjer.</article></article></li></ul></article></article></section><section class="section" data-name="kap5" id="kapittel-5" data-lovdata-URL="LTI/forskrift/2020-01-03-20/KAPITTEL_5"><h2>Kapittel 5. Læringsutbytte for kompetanseområdet innovasjon, kunnskapsbasert praksis og digital kompetanse</h2><article class="legalArticle" data-lovdata-URL="LTI/forskrift/2020-01-03-20/§13" data-name="§13" id="kapittel-5-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Innovasjon, kunnskapsbasert praksis og digital kompetanse – Kunnskap</span></h3><article class="legalP" id="kapittel-5-paragraf-1-ledd-1">Kandidaten<ul class="defaultList"><li data-li-identifier="a." data-name="a."><article class="listArticle" id="kapittel-5-paragraf-1-ledd-1-punkt-1"><article class="legalP" id="kapittel-5-paragraf-1-ledd-1-punkt-1-ledd-1">har kunnskap om biostatistikk og epidemiologi; utbredelse, fordeling, årsak og utvikling av synsfeil og okulær patologi over tid i befolkningen, nasjonalt og globalt</article></article></li><li data-li-identifier="b." data-name="b."><article class="listArticle" id="kapittel-5-paragraf-1-ledd-1-punkt-2"><article class="legalP" id="kapittel-5-paragraf-1-ledd-1-punkt-2-ledd-1">har kunnskap om oftalmiske bilde- og informasjonssystemer, sikker informasjonsoverføring og lagring</article></article></li><li data-li-identifier="c." data-name="c."><article class="listArticle" id="kapittel-5-paragraf-1-ledd-1-punkt-3"><article class="legalP" id="kapittel-5-paragraf-1-ledd-1-punkt-3-ledd-1">kjenner til forsknings- og utviklingsarbeid innenfor eget og tilstøtende fagområder</article></article></li><li data-li-identifier="d." data-name="d."><article class="listArticle" id="kapittel-5-paragraf-1-ledd-1-punkt-4"><article class="legalP" id="kapittel-5-paragraf-1-ledd-1-punkt-4-ledd-1">kjenner til digitalisering og automatisering av arbeidsoppgaver innen fagområdet</article></article></li><li data-li-identifier="e." data-name="e."><article class="listArticle" id="kapittel-5-paragraf-1-ledd-1-punkt-5"><article class="legalP" id="kapittel-5-paragraf-1-ledd-1-punkt-5-ledd-1">kjenner til hvordan e-helsesystemer kan bidra til helsetjenester i egen praksis, lokalt og nasjonalt.</article></article></li></ul></article></article><article class="legalArticle" data-lovdata-URL="LTI/forskrift/2020-01-03-20/§14" data-name="§14" id="kapittel-5-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Innovasjon, kunnskapsbasert praksis og digital kompetanse – Ferdigheter</span></h3><article class="legalP" id="kapittel-5-paragraf-2-ledd-1">Kandidaten<ul class="defaultList"><li data-li-identifier="a." data-name="a."><article class="listArticle" id="kapittel-5-paragraf-2-ledd-1-punkt-1"><article class="legalP" id="kapittel-5-paragraf-2-ledd-1-punkt-1-ledd-1">kan anvende kunnskapsbasert praksis som forutsetning for systematisk forbedringsarbeid</article></article></li><li data-li-identifier="b." data-name="b."><article class="listArticle" id="kapittel-5-paragraf-2-ledd-1-punkt-2"><article class="legalP" id="kapittel-5-paragraf-2-ledd-1-punkt-2-ledd-1">kan reflektere over eget kompetansenivå, tilegne seg ny kunnskap og foreta faglige vurderinger, avgjørelser og handlinger i tråd med kunnskapsbasert praksis</article></article></li><li data-li-identifier="c." data-name="c."><article class="listArticle" id="kapittel-5-paragraf-2-ledd-1-punkt-3"><article class="legalP" id="kapittel-5-paragraf-2-ledd-1-punkt-3-ledd-1">kan finne, kritisk vurdere og henvise til informasjon og fagstoff fra forsknings- og utviklingsarbeid, og fremstille dette slik at det belyser en problemstilling</article></article></li><li data-li-identifier="d." data-name="d."><article class="listArticle" id="kapittel-5-paragraf-2-ledd-1-punkt-4"><article class="legalP" id="kapittel-5-paragraf-2-ledd-1-punkt-4-ledd-1">kan beherske kommunikasjon over digital plattform, samt ivareta personvern og informasjonssikkerhet.</article></article></li></ul></article></article><article class="legalArticle" data-lovdata-URL="LTI/forskrift/2020-01-03-20/§15" data-name="§15" id="kapittel-5-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Innovasjon, kunnskapsbasert praksis og digital kompetanse – Generell kompetanse</span></h3><article class="legalP" id="kapittel-5-paragraf-3-ledd-1">Kandidaten<ul class="defaultList"><li data-li-identifier="a." data-name="a."><article class="listArticle" id="kapittel-5-paragraf-3-ledd-1-punkt-1"><article class="legalP" id="kapittel-5-paragraf-3-ledd-1-punkt-1-ledd-1">kan planlegge, dokumentere og formidle faglige synspunkter til pasienter og annet helsepersonell i tråd med kunnskapsbasert praksis</article></article></li><li data-li-identifier="b." data-name="b."><article class="listArticle" id="kapittel-5-paragraf-3-ledd-1-punkt-2"><article class="legalP" id="kapittel-5-paragraf-3-ledd-1-punkt-2-ledd-1">kan planlegge og gjennomføre enkle prosjekter alene og sammen med andre</article></article></li><li data-li-identifier="c." data-name="c."><article class="listArticle" id="kapittel-5-paragraf-3-ledd-1-punkt-3"><article class="legalP" id="kapittel-5-paragraf-3-ledd-1-punkt-3-ledd-1">har innsikt i krav om konfidensialitet til prosessering, behandling og arkivering av pasientdata</article></article></li><li data-li-identifier="d." data-name="d."><article class="listArticle" id="kapittel-5-paragraf-3-ledd-1-punkt-4"><article class="legalP" id="kapittel-5-paragraf-3-ledd-1-punkt-4-ledd-1">har digital kompetanse og innsikt i digital sikkerhet, og kan bistå i utviklingen av og bruke egnet teknologi på individ- og systemnivå</article></article></li><li data-li-identifier="e." data-name="e."><article class="listArticle" id="kapittel-5-paragraf-3-ledd-1-punkt-5"><article class="legalP" id="kapittel-5-paragraf-3-ledd-1-punkt-5-ledd-1">kjenner til nytenkning og innovasjonsprosesser, og kan bidra til bærekraftig tjenesteinnovasjon og systematiske og kvalitetsforbedrende arbeidsprosesser.</article></article></li></ul></article></article></section><section class="section" data-name="kap6" id="kapittel-6" data-lovdata-URL="LTI/forskrift/2020-01-03-20/KAPITTEL_6"><h2>Kapittel 6. Studiets oppbygning og praksisstudier</h2><article class="legalArticle" data-lovdata-URL="LTI/forskrift/2020-01-03-20/§16" data-name="§16" id="kapittel-6-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Studiets oppbygning</span></h3><article class="legalP" id="kapittel-6-paragraf-1-ledd-1">Utdanningen skal bygges opp slik at det sikres sammenheng og progresjon mellom temaer, teori og praksisstudier og mellom praksisperioder. Klinisk undervisning og praksisstudier skal være en integrert del i utdanningen.</article></article><article class="legalArticle" data-lovdata-URL="LTI/forskrift/2020-01-03-20/§17" data-name="§17" id="kapittel-6-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Praksisstudier</span></h3><article class="legalP" id="kapittel-6-paragraf-2-ledd-1">Praksisstudiene skal utformes slik at de sikrer at læringsutbyttene oppnås. Praksisstudiene skal ha et omfang på minst 13 uker. Det skal være praksisstudier fra første studieår. Praksisstudiene skal omfatte sentrale kompetanseområder, og bør gjennomføres i optometrisk praksis. Deler av praksisstudiene kan gjennomføres i universitets- eller høyskoleklinikk.</article><article class="legalP" id="kapittel-6-paragraf-2-ledd-2">For å ivareta tverrprofesjonelt samarbeid skal det også tilrettelegges for praksisstudier ved andre relevante arenaer i offentlige helse- og velferdstjenester.</article><article class="legalP" id="kapittel-6-paragraf-2-ledd-3">Det skal tilstrebes at studentene undersøker pasienter i alle aldersgrupper i løpet av praksisstudiene.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2020-01-03-20/KAPITTEL_7"><h2>Kapittel 7. Ikrafttredelse</h2><article class="legalArticle" data-lovdata-URL="LTI/forskrift/2020-01-03-20/§18" data-name="§18" id="kapittel-7-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h3><article class="legalP" id="kapittel-7-paragraf-1-ledd-1">Forskriften trer i kraft 1. februar 2020. Forskriften gjelder for studenter som tas opp fra og med opptak til studieåret 2021–2022.</article></article></section></main></body></html>