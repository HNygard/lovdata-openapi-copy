<!DOCTYPE html><html lang="no"><head><title>Midlertidig lov om innreiserestriksjoner for utlendinger av hensyn til folkehelsen</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2020-06-19-83</dd><dt class="dokid">DokumentID</dt><dd class="dokid">LTI/lov/2020-06-19-83</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="dateInForce">I kraft fra</dt><dd class="dateInForce">Kongen bestemmer, oppheves 2020-11-01</dd><dt class="changesToDocuments">Endrer</dt><dd class="changesToDocuments"><ul><li>lov/2008-05-15-35</li></ul></dd><dt class="legalArea">Rettsområde</dt><dd class="legalArea"><ul><li>Utlendingsrett</li></ul></dd><dt class="dateOfPublication">Kunngjort</dt><dd class="dateOfPublication">2020-06-19 12:30</dd><dt class="journalNumber">Journalnummer</dt><dd class="journalNumber">2020-0899</dd><dt class="titleShort">Korttittel</dt><dd class="titleShort">Midl. lov om innreiserestriksjoner for utlendinger av hensyn til folkehelsen</dd><dt class="title">Tittel</dt><dd class="title">Midlertidig lov om innreiserestriksjoner for utlendinger av hensyn til folkehelsen</dd><dt class="miscInformation">Annet om dokumentet</dt><dd class="miscInformation">Prop.124 L (2019–2020), Innst.366 L (2019–2020), Lovvedtak 137 (2019–2020). Stortingets første og andre gangs behandling hhv. 12. og 15. juni 2020. Fremmet av Justis- og beredskapsdepartementet.</dd><dt class="refid">RefID</dt><dd class="refid">lov/2020-06-19-83</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig lov om innreiserestriksjoner for utlendinger av hensyn til folkehelsen<ul class="tocSubUl"><li>§ 1. Lovens formål og virkeområde</li><li>§ 2. Innreise til Norge og bortvisning</li><li>§ 3. Utsatt innreise for utlendinger med oppholdstillatelse</li><li>§ 4. Ansvar for utgifter mv.</li><li>§ 5. Unntak fra andre regler</li><li>§ 6. Forenklet saksbehandling for vedtak, begrunnelse, vedtaksmyndighet og klage</li><li>§ 7. Utvisning</li><li>§ 8. Tvangsmidler</li><li>§ 9. Straff</li><li>§ 10. Ikrafttredelse og overgangsbestemmelser</li><li>§ 11. Endringer i andre lover</li></ul></li></ul></dd></dl></header><main class="documentBody" data-lovdata-URL="LTI/lov/2020-06-19-83" id="dokument"><h1>Midlertidig lov om innreiserestriksjoner for utlendinger av hensyn til folkehelsen</h1><article class="defaultP" data-text-size="small">Endringer i følgende lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 15. mai 2008 nr. 35 om utlendingers adgang til riket og deres opphold her (utlendingsloven).</article></article></li></ul></article><article class="legalArticle" data-lovdata-URL="LTI/lov/2020-06-19-83/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Lovens formål og virkeområde</span></h2><article class="legalP" id="paragraf-1-ledd-1">Formålet med loven er å begrense retten til innreise for utlendinger som ellers vil ha lovlig adgang til innreise etter utlendingsloven, når det er nødvendig for å trygge folkehelsen ved utbrudd av den allmennfarlige smittsomme sykdommen covid-19.</article><article class="legalP" id="paragraf-1-ledd-2">Loven gjelder ikke for norske statsborgere. Loven gjelder heller ikke statsborgere fra et annet nordisk land som er bosatt i Norge.</article></article><article class="legalArticle" data-lovdata-URL="LTI/lov/2020-06-19-83/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Innreise til Norge og bortvisning</span></h2><article class="legalP" id="paragraf-2-ledd-1">Utlendinger har bare rett til innreise dersom<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">utlendingen er bosatt i Norge med oppholdstillatelse eller oppholdsrett etter utlendingsloven</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">utlendingen søker beskyttelse i riket (asyl) eller på annen måte påberoper en rett til internasjonal beskyttelse på grunn av fare ved forfølgelse mv., jf. utlendingsloven § 73</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">utlendingens tilstedeværelse i riket er strengt nødvendig for å kunne opprettholde forsvarlig drift av kritiske samfunnsfunksjoner eller ivareta befolkningens grunnleggende behov</article></article></li><li data-li-identifier="d)" data-name="d)"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">utlendingen er gitt oppholdstillatelse uten utsatt innreise, jf. § 3</article></article></li><li data-li-identifier="e)" data-name="e)"><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1">utlendingen er gitt innreisevisum etter utlendingsloven § 12</article></article></li><li data-li-identifier="f)" data-name="f)"><article class="listArticle" id="paragraf-2-ledd-1-punkt-6"><article class="legalP" id="paragraf-2-ledd-1-punkt-6-ledd-1">utlendingen er gitt visum etter utlendingsloven § 10 av norsk vedtaksmyndighet etter 15. mars 2020.</article></article></li></ul></article><article class="legalP" id="paragraf-2-ledd-2">I andre tilfeller kan en utlending gis rett til innreise dersom særlige grunner tilsier det, slik som særskilt omsorgsansvar for personer i Norge eller andre sterke velferdshensyn.</article><article class="legalP" id="paragraf-2-ledd-3">Dersom utlendingen kommer til riket eller har reist inn i strid med loven eller forskriften, kan det treffes vedtak om bortvisning. Utlendinger som bortvises skal forlate riket uten ugrunnet opphold.</article><article class="legalP" id="paragraf-2-ledd-4">Kongen kan i forskrift gi nærmere regler om bortvisning og unntak fra innreiserestriksjoner.</article></article><article class="legalArticle" data-lovdata-URL="LTI/lov/2020-06-19-83/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Utsatt innreise for utlendinger med oppholdstillatelse</span></h2><article class="legalP" id="paragraf-3-ledd-1">For utlendinger som gis oppholdstillatelse i medhold av utlendingsloven, kan adgangen til innreise utsettes inntil videre.</article><article class="legalP" id="paragraf-3-ledd-2">Utstedelse av innreisevisum, jf. utlendingsloven § 12 og utlendingsforskriften § 3-13 første ledd, til visumpliktig utlending som er gitt oppholdstillatelse, kan utsettes inntil videre. Utstedelse av innreisevisum kan også utsettes dersom tillatelsen vurderes tilbakekalt.</article><article class="legalP" id="paragraf-3-ledd-3">Utlendinger som omfattes av unntak i § 2 første ledd bokstav c eller annet ledd, eller av unntak gitt i medhold av loven, skal likevel gis adgang til innreise uten utsettelse. Kongen kan i forskrift gi nærmere regler om innreise for utlendinger med oppholdstillatelse.</article></article><article class="legalArticle" data-lovdata-URL="LTI/lov/2020-06-19-83/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Ansvar for utgifter mv.</span></h2><article class="legalP" id="paragraf-4-ledd-1">For utlendinger som i medhold av loven føres ut av riket gjelder utlendingsloven § 91 første ledd om betaling av utgifter til egen utreise tilsvarende.</article><article class="legalP" id="paragraf-4-ledd-2">Transportøransvaret etter utlendingsloven § 91 tredje ledd gjelder tilsvarende for vedtak om bortvisning etter loven her.</article></article><article class="legalArticle" data-lovdata-URL="LTI/lov/2020-06-19-83/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Unntak fra andre regler</span></h2><article class="legalP" id="paragraf-5-ledd-1">Forvaltningsloven kapittel IV og V gjelder ikke for vedtak om bortvisning etter loven her. Reglene om saksbehandling i utlendingsloven kapittel 11 og utlendingsforskriften kapittel 17 gjelder bare så langt de lar seg forene med en forenklet og rask behandling av vedtak om bortvisning. Vedtak etter loven § 3 om utsatt innreise for utlending som gis oppholdstillatelse, kan ikke påklages.</article><article class="legalP" id="paragraf-5-ledd-2">Reglene om fritt rettsråd i utlendingsloven § 92 første ledd gjelder ikke for vedtak om bortvisning etter loven her.</article></article><article class="legalArticle" data-lovdata-URL="LTI/lov/2020-06-19-83/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Forenklet saksbehandling for vedtak, begrunnelse, vedtaksmyndighet og klage</span></h2><article class="legalP" id="paragraf-6-ledd-1">Vedtak om bortvisning skal være skriftlig. Begrunnelsen kan være kort og standardisert. Begrunnelsen skal angi reglene som vedtaket bygger på. Det skal gis opplysning om klagerett etter fjerde ledd.</article><article class="legalP" id="paragraf-6-ledd-2">Vedtak kan være muntlig hvis avgjørelsen haster eller skriftlighet av andre grunner ikke er praktisk mulig. Når vedtaket ikke er skriftlig, skal det gis opplysninger som nevnt i første ledd. Vedtaksorganet skal bekrefte vedtaket og dets begrunnelse skriftlig hvis parten ber om det.</article><article class="legalP" id="paragraf-6-ledd-3">Vedtak treffes av Utlendingsdirektoratet eller politiet. Justis- og beredskapsdepartementet kan gi vedtakskompetanse til annen myndighet. Utlendingsdirektoratet kan gi nærmere retningslinjer om vedtaksmyndighet.</article><article class="legalP" id="paragraf-6-ledd-4">Vedtak om bortvisning kan påklages til Utlendingsdirektoratet, eller til Utlendingsnemnda hvis Utlendingsdirektoratet har truffet vedtak i første instans, etter reglene i forvaltningsloven kapittel VI. Forvaltningsloven § 42 om utsatt iverksetting gjelder ikke.</article><article class="legalP" id="paragraf-6-ledd-5">Kongen kan i forskrift gi nærmere regler om saksbehandlingen.</article></article><article class="legalArticle" data-lovdata-URL="LTI/lov/2020-06-19-83/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utvisning</span></h2><article class="legalP" id="paragraf-7-ledd-1">En utlending uten oppholdstillatelse kan utvises etter utlendingsloven § 66 første ledd bokstav a når utlendingen grovt eller gjentatte ganger har overtrådt innreiserestriksjonene i §§ 2 eller 3 eller har gitt vesentlig uriktige eller åpenbart villedende opplysninger i forbindelse med innreisekontroll eller senere behandling av spørsmålet om innreiseadgang etter loven her.</article></article><article class="legalArticle" data-lovdata-URL="LTI/lov/2020-06-19-83/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tvangsmidler</span></h2><article class="legalP" id="paragraf-8-ledd-1">Reglene om bruk av tvangsmidler i utlendingsloven kapittel 12 gjelder tilsvarende som ved bortvisning etter utlendingsloven.</article></article><article class="legalArticle" data-lovdata-URL="LTI/lov/2020-06-19-83/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Straff</span></h2><article class="legalP" id="paragraf-9-ledd-1">Med bot eller med fengsel inntil seks måneder eller med begge deler straffes den som<ul class="defaultList"><li data-li-identifier="a)" data-name="a)"><article class="listArticle" id="paragraf-9-ledd-1-punkt-1"><article class="legalP" id="paragraf-9-ledd-1-punkt-1-ledd-1">overtrer innreiserestriksjonene i § 2 eller 3, eller</article></article></li><li data-li-identifier="b)" data-name="b)"><article class="listArticle" id="paragraf-9-ledd-1-punkt-2"><article class="legalP" id="paragraf-9-ledd-1-punkt-2-ledd-1">gir vesentlig uriktige eller åpenbart villedende opplysninger i forbindelse med innreisekontroll eller senere behandling av spørsmålet om innreiseadgang etter loven her.</article></article></li></ul></article></article><article class="legalArticle" data-lovdata-URL="LTI/lov/2020-06-19-83/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse og overgangsbestemmelser</span></h2><article class="legalP" id="paragraf-10-ledd-1">Loven gjelder fra den tid Kongen bestemmer. Kongen kan gi overgangsbestemmelser.</article><article class="legalP" id="paragraf-10-ledd-2">Loven oppheves 1. november 2020.</article></article><article class="legalArticle" data-lovdata-URL="LTI/lov/2020-06-19-83/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Endringer i andre lover</span></h2><article class="defaultP">I lov 15. mai 2008 nr. 35 om utlendingers adgang til riket og deres opphold her skal § 18 tredje ledd nytt annet punktum lyde:</article><article class="legalP" id="paragraf-11-ledd-1">Kongen kan også gi myndighet til politiet eller annen myndighet til å treffe vedtak om bortvisning av hensyn til folkehelsen etter utlendingsloven § 17 første ledd bokstav l.</article></article></main></body></html>