<!DOCTYPE html><html lang="no"><head><title>Forskrift til utfylling og gjennomføring av lov om tilskudd ved avbrutt permittering (økonomiske tiltak i møte med virusutbruddet)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-06-29-1420</dd><dt class="dokid">DokumentID</dt><dd class="dokid">LTI/forskrift/2020-06-29-1420</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="subunit">Etat</dt><dd class="subunit"><ul><li>Skattelovavdelingen</li></ul></dd><dt class="dateInForce">I kraft fra</dt><dd class="dateInForce">2020-06-29</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2020-06-23-99/§4</li><li>lov/2020-06-23-99/§5</li><li>lov/2020-06-23-99/§6</li><li>lov/2020-06-23-99/§7</li><li>lov/2020-06-23-99/§9</li><li>lov/2020-06-23-99/§10</li><li>lov/2020-06-23-99/§11</li><li>lov/2020-06-23-99/§12</li><li>lov/2020-06-23-99/§14</li><li>lov/2020-06-23-99/§16</li></ul></dd><dt class="dateOfPublication">Kunngjort</dt><dd class="dateOfPublication">2020-06-30 17:15</dd><dt class="journalNumber">Journalnummer</dt><dd class="journalNumber">2020-1054</dd><dt class="titleShort">Korttittel</dt><dd class="titleShort">Forskrift til utfylling og gjennomføring av lov om tilskudd ved avbrutt permittering</dd><dt class="title">Tittel</dt><dd class="title">Forskrift til utfylling og gjennomføring av lov om tilskudd ved avbrutt permittering (økonomiske tiltak i møte med virusutbruddet)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 29. juni 2020 med hjemmel i lov 23. juni 2020 nr. 99 om tilskudd ved avbrutt permittering (økonomiske tiltak i møte med virusutbruddet) § 4, § 5, § 6, § 7, § 9, § 10, § 11, § 12, § 14 og § 16.</dd><dt class="refid">RefID</dt><dd class="refid">forskrift/2020-06-29-1420</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift til utfylling og gjennomføring av lov om tilskudd ved avbrutt permittering (økonomiske tiltak i møte med virusutbruddet)<ul class="tocSubUl"><li>Kapittel 1. Virkeområde<ul class="tocSubUl"><li>§ 1-1. Svalbard</li></ul></li><li>Kapittel 2. Vilkår for tilskudd<ul class="tocSubUl"><li>§ 2-1. Registrering i Aa-registeret</li><li>§ 2-2. Lovlig aktivitet</li><li>§ 2-3. Konkursbehandling</li><li>§ 2-4. Permittering, oppsigelse eller arbeidstidsreduksjon</li><li>§ 2-5. Ytterligere vilkår for tilskudd</li></ul></li><li>Kapittel 3. Utfyllende bestemmelser om beregning av tilskudd<ul class="tocSubUl"><li>§ 3-1. Omsetningsbegrepet</li><li>§ 3-2. Omsetningsfall</li></ul></li><li>Kapittel 4. Forvaltning<ul class="tocSubUl"><li>§ 4-1. Offentliggjøring av opplysninger</li><li>§ 4-2. Innhenting av opplysninger fra offentlige myndigheter og private rettssubjekter</li><li>§ 4-3. Søknad om tilskudd</li><li>§ 4-4. Hvem som kan sende inn søknad</li><li>§ 4-5. Bekreftelse fra revisor eller autorisert regnskapsfører</li><li>§ 4-6. Krav til dokumentasjon av opplysninger i søknaden</li></ul></li><li>Kapittel 5. Betaling og innkreving<ul class="tocSubUl"><li>§ 5-1. Beløpsgrense for utbetaling og tilbakebetaling av tilskudd</li></ul></li><li>Kapittel 6. Ikrafttredelse<ul class="tocSubUl"><li>§ 6-1. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2020-06-29-1420" id="dokument"><h1>Forskrift til utfylling og gjennomføring av lov om tilskudd ved avbrutt permittering (økonomiske tiltak i møte med virusutbruddet)</h1><section class="section" data-name="kap1" id="kapittel-1" data-lovdata-URL="LTI/forskrift/2020-06-29-1420/KAPITTEL_1"><h2>Kapittel 1. Virkeområde</h2><article class="legalArticle" data-lovdata-URL="LTI/forskrift/2020-06-29-1420/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Svalbard</span></h3><article class="numberedLegalP" data-numerator="1" id="kapittel-1-paragraf-1-nummer-1">(1) Tilskuddsordningen gjelder tilsvarende for Svalbard, for følgende arbeidsgivere:<ul class="defaultList"><li data-li-identifier="a." data-name="a."><article class="listArticle" id="kapittel-1-paragraf-1-nummer-1-punkt-1"><article class="legalP" id="kapittel-1-paragraf-1-nummer-1-punkt-1-ledd-1">selskap som er skattemessig hjemmehørende på Svalbard</article></article></li><li data-li-identifier="b." data-name="b."><article class="listArticle" id="kapittel-1-paragraf-1-nummer-1-punkt-2"><article class="legalP" id="kapittel-1-paragraf-1-nummer-1-punkt-2-ledd-1">enkeltpersonforetak drevet av person som er skattemessig hjemmehørende på Svalbard</article></article></li><li data-li-identifier="c." data-name="c."><article class="listArticle" id="kapittel-1-paragraf-1-nummer-1-punkt-3"><article class="legalP" id="kapittel-1-paragraf-1-nummer-1-punkt-3-ledd-1">selskap med deltakerfastsetting hvor deltakerne er skattemessig hjemmehørende på Svalbard</article></article></li><li data-li-identifier="d." data-name="d."><article class="listArticle" id="kapittel-1-paragraf-1-nummer-1-punkt-4"><article class="legalP" id="kapittel-1-paragraf-1-nummer-1-punkt-4-ledd-1">Institusjon eller organisasjon på Svalbard som omfattes av skatteloven § 2-32.</article></article></li></ul></article><article class="numberedLegalP" data-numerator="2" id="kapittel-1-paragraf-1-nummer-2">(2) Foretak som nevnt i foretaksregisterloven § 2-1, må være registrert i Foretaksregisteret. Melding om registrering i henhold til foretaksregisterloven kapittel IV må ha vært mottatt av Foretaksregisteret senest 28. mai 2020.</article><article class="numberedLegalP" data-numerator="3" id="kapittel-1-paragraf-1-nummer-3">(3) Foretaket må følge norske regler om bokføring, regnskap og revisjon. Ble foretaket etablert i 2019 eller tidligere, må dette også være gjort for regnskapsåret 2019.</article><article class="numberedLegalP" data-numerator="4" id="kapittel-1-paragraf-1-nummer-4">(4) Søkeren må ikke være fritatt fra å levere næringsoppgave med hjemmel i skatteforvaltningsforskriften § 8-2-1 fjerde ledd.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2020-06-29-1420/KAPITTEL_2"><h2>Kapittel 2. Vilkår for tilskudd</h2><article class="legalArticle" data-lovdata-URL="LTI/forskrift/2020-06-29-1420/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Registrering i Aa-registeret</span></h3><article class="numberedLegalP" data-numerator="1" id="kapittel-2-paragraf-1-nummer-1">(1) Søker må være registrert i Arbeidsgiverregisteret med korrekte opplysninger.</article><article class="numberedLegalP" data-numerator="2" id="kapittel-2-paragraf-1-nummer-2">(2) Alle pliktige opplysninger om arbeidsforholdet til den enkelte arbeidstaker det søkes støtte for, må være registrert i Arbeidstakerregisteret med korrekt innhold.</article></article><article class="legalArticle" data-lovdata-URL="LTI/forskrift/2020-06-29-1420/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Lovlig aktivitet</span></h3><article class="legalP" id="kapittel-2-paragraf-2-ledd-1">Foretak som driver innen rengjøring, bemanning, bedriftshelsetjeneste eller asbestfjerning, skal være godkjent og registrert hos Arbeidstilsynet etter gjeldende regler. Kjøretøyverksteder skal være oppført i Statens vegvesens register. Elektrikervirksomheter skal være registrert i Elvirksomhetsregisteret. Foretak skal ellers ha de tillatelser, godkjenninger eller bevillinger som kreves for driften.</article></article><article class="legalArticle" data-lovdata-URL="LTI/forskrift/2020-06-29-1420/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Konkursbehandling</span></h3><article class="numberedLegalP" data-numerator="1" id="kapittel-2-paragraf-3-nummer-1">(1) Et foretak som er under konkursbehandling, jf. konkursloven kapittel VIII, kan ikke få tildelt eller utbetalt tilskudd. Det samme gjelder foretak som er begjært tvangsoppløst etter reglene i kapittel 16 i aksjeloven eller allmennaksjeloven.</article><article class="numberedLegalP" data-numerator="2" id="kapittel-2-paragraf-3-nummer-2">(2) Tilsvarende gjelder for andre arbeidsgivere som kan søke om tilskudd etter lov om tilskudd ved avbrutt permittering § 3.</article></article><article class="legalArticle" data-lovdata-URL="LTI/forskrift/2020-06-29-1420/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Permittering, oppsigelse eller arbeidstidsreduksjon</span></h3><article class="numberedLegalP" data-numerator="1" id="kapittel-2-paragraf-4-nummer-1">(1) Arbeidsgiveren kan ikke gjennomføre nye permitteringer, si opp eller redusere arbeidstiden til andre ansatte i sammenlignbare stillinger i perioden fra og med 28. mai til og med 1. september 2020.</article><article class="numberedLegalP" data-numerator="2" id="kapittel-2-paragraf-4-nummer-2">(2) Som sammenlignbare stillinger, anses stillinger som fullt ut eller i ikke ubetydelig grad fyller samme funksjoner.</article></article><article class="legalArticle" data-lovdata-URL="LTI/forskrift/2020-06-29-1420/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">Ytterligere vilkår for tilskudd</span></h3><article class="numberedLegalP" data-numerator="1" id="kapittel-2-paragraf-5-nummer-1">(1) Den som søker om tilskudd, må oppfylle følgende vilkår:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-5-nummer-1-punkt-1"><article class="legalP" id="kapittel-2-paragraf-5-nummer-1-punkt-1-ledd-1">Søker må kunne dokumentere sin fullstendige eierstruktur, herunder både direkte og indirekte reelle eiere.</article></article></li><li data-li-identifier="b." data-name="b."><article class="listArticle" id="kapittel-2-paragraf-5-nummer-1-punkt-2"><article class="legalP" id="kapittel-2-paragraf-5-nummer-1-punkt-2-ledd-1">Skatter, avgifter og forskuddstrekk forfalt før 29. februar 2020 skal være betalt.</article></article></li><li data-li-identifier="c." data-name="c."><article class="listArticle" id="kapittel-2-paragraf-5-nummer-1-punkt-3"><article class="legalP" id="kapittel-2-paragraf-5-nummer-1-punkt-3-ledd-1">Skattemelding for formues- og inntektsskatt og årsregnskap for 2018 må være levert av søker som driver skattepliktig virksomhet etablert i 2018 eller tidligere. Øvrige rapporteringsplikter etter skatteforvaltningsloven kapittel 8 med leveringsfrist i perioden 1. januar 2019 og frem til tilskuddsordningen trer i kraft, eller fra det senere tidspunktet virksomheten ble etablert, må være overholdt.</article></article></li><li data-li-identifier="d." data-name="d."><article class="listArticle" id="kapittel-2-paragraf-5-nummer-1-punkt-4"><article class="legalP" id="kapittel-2-paragraf-5-nummer-1-punkt-4-ledd-1">Tilskuddsmottaker må ha bankkontonummer som fremgår av bankenes felles Konto- og adresseringsregister.</article></article></li><li data-li-identifier="e." data-name="e."><article class="listArticle" id="kapittel-2-paragraf-5-nummer-1-punkt-5"><article class="legalP" id="kapittel-2-paragraf-5-nummer-1-punkt-5-ledd-1">Søker kan ikke være registrert i Foretaksregisteret under avvikling.</article></article></li><li data-li-identifier="f." data-name="f."><article class="listArticle" id="kapittel-2-paragraf-5-nummer-1-punkt-6"><article class="legalP" id="kapittel-2-paragraf-5-nummer-1-punkt-6-ledd-1">Det kan ikke eksistere tvangsgrunnlag eller avtale som gir særskilt dekningsrett i utbetalt tilskudd.</article></article></li><li data-li-identifier="g." data-name="g."><article class="listArticle" id="kapittel-2-paragraf-5-nummer-1-punkt-7"><article class="legalP" id="kapittel-2-paragraf-5-nummer-1-punkt-7-ledd-1">Person med ledende roller knyttet til søker kan ikke være ilagt konkurskarantene, jf. konkursloven kapittel XVIII.</article></article></li></ul></article><article class="numberedLegalP" data-numerator="2" id="kapittel-2-paragraf-5-nummer-2">(2) Med person med ledende roller knyttet til søker menes daglig leder, styreleder, innehaver av enkeltpersonforetak, deltakere i ansvarlige selskap, hovedaksjonær eller den som kontrollerer selskapet indirekte selv eller gjennom nærstående som definert i aksjeloven § 1-5 første ledd, eller med annen særskilt tilknytning til virksomheten.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2020-06-29-1420/KAPITTEL_3"><h2>Kapittel 3. Utfyllende bestemmelser om beregning av tilskudd</h2><article class="legalArticle" data-lovdata-URL="LTI/forskrift/2020-06-29-1420/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Omsetningsbegrepet</span></h3><article class="numberedLegalP" data-numerator="1" id="kapittel-3-paragraf-1-nummer-1">(1) Med omsetning menes inntekter fra salg av varer som er levert og tjenester som er utført. For virksomhet som skattlegges i Norge etter skatteloven § 2-3 første ledd bokstav b, omfattes inntekt fra salg av varer og tjenester som er skattepliktig til Norge.</article><article class="numberedLegalP" data-numerator="2" id="kapittel-3-paragraf-1-nummer-2">(2) Avkastning fra kapital og andre finansielle eiendeler anses ikke som omsetning. Det samme gjelder annen avkastning av fast eiendom enn inntekt ved utleie.</article></article><article class="legalArticle" data-lovdata-URL="LTI/forskrift/2020-06-29-1420/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Omsetningsfall</span></h3><article class="numberedLegalP" data-numerator="1" id="kapittel-3-paragraf-2-nummer-1">(1) Fallet i omsetning i støttemåneden (juli og august 2020) settes til den prosentvise forskjellen mellom foretakets beregnede normalomsetning og faktisk omsetning i den aktuelle måneden. Beregnet normalomsetning i støttemåneden settes til omsetning i samme måned året før, justert med foretakets prosentvise endring i omsetning fra perioden januar og februar 2019 til januar og februar 2020. Hvis salgsdokumentasjonen er utstedt og bokført etter bestemmelsene i eller i medhold av bokføringsloven, kan bokførte opplysninger brukes for å beregne prosentvis endring i omsetning fra perioden januar og februar 2019 til januar og februar 2020. Beregnet normalomsetning i støttemåneden kan ikke settes til mer enn fem ganger høyere eller 20 prosent lavere enn faktisk omsetning i samme måned året før.</article><article class="numberedLegalP" data-numerator="2" id="kapittel-3-paragraf-2-nummer-2">(2) Foretak som er etablert mindre enn ett år tidligere enn den kalendermåned det søkes tilskudd for, eller som på bakgrunn av omstrukturering av foretaket ikke kan finne den relevante omsetningen for ett år siden til sammenligningen, skal bruke gjennomsnittlig månedlig omsetning i kalendermånedene januar og februar 2020 som grunnlag for beregning av omsetningsfallet. Det samme gjelder for foretak som er etablert mer enn ett år tidligere enn den kalendermåned det søkes om tilskudd for, men som ikke hadde omsetning i tilsvarende måned året før eller i januar og februar 2019.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2020-06-29-1420/KAPITTEL_4"><h2>Kapittel 4. Forvaltning</h2><article class="legalArticle" data-lovdata-URL="LTI/forskrift/2020-06-29-1420/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Offentliggjøring av opplysninger</span></h3><article class="numberedLegalP" data-numerator="1" id="kapittel-4-paragraf-1-nummer-1">(1) Tilskuddsmyndigheten kan offentliggjøre opplysninger om saksnummer, tilskuddsmottakers navn og organisasjonsnummer, fylke, tildelingsdato, faktisk omsetning i juli og august 2019 og faktisk omsetning i juli og august 2020, antall ansatte det er gitt støtte for og utbetalt beløp.</article><article class="numberedLegalP" data-numerator="2" id="kapittel-4-paragraf-1-nummer-2">(2) Det skal ikke offentliggjøres opplysninger om antall ansatte det er gitt støtte for dersom det er gitt støtte for fem ansatte eller færre.</article></article><article class="legalArticle" data-lovdata-URL="LTI/forskrift/2020-06-29-1420/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Innhenting av opplysninger fra offentlige myndigheter og private rettssubjekter</span></h3><article class="numberedLegalP" data-numerator="1" id="kapittel-4-paragraf-2-nummer-1">(1) Tilskuddsmyndigheten skal uten hinder av taushetsplikt ha tilgang til enhver opplysning som skattemyndighetene, jf. skatteforvaltningsloven § 2-1 til § 2-6, har eller mottar. Dette gjelder også opplysninger som skattemyndighetene har fått fra tredjeparter.</article><article class="numberedLegalP" data-numerator="2" id="kapittel-4-paragraf-2-nummer-2">(2) Det skal uten hinder av taushetsplikt gis opplysninger som har betydning for forvaltningen av tilskuddsordningen fra følgende offentlige myndigheter til tilskuddsmyndigheten:<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-2-nummer-2-punkt-1"><article class="legalP" id="kapittel-4-paragraf-2-nummer-2-punkt-1-ledd-1">folkeregistermyndigheten</article></article></li><li data-li-identifier="b." data-name="b."><article class="listArticle" id="kapittel-4-paragraf-2-nummer-2-punkt-2"><article class="legalP" id="kapittel-4-paragraf-2-nummer-2-punkt-2-ledd-1">deltakende myndigheter i a-krimsentrene</article></article></li><li data-li-identifier="c." data-name="c."><article class="listArticle" id="kapittel-4-paragraf-2-nummer-2-punkt-3"><article class="legalP" id="kapittel-4-paragraf-2-nummer-2-punkt-3-ledd-1">skatteoppkreverne</article></article></li><li data-li-identifier="d." data-name="d."><article class="listArticle" id="kapittel-4-paragraf-2-nummer-2-punkt-4"><article class="legalP" id="kapittel-4-paragraf-2-nummer-2-punkt-4-ledd-1">Brønnøysundregistrene</article></article></li><li data-li-identifier="e." data-name="e."><article class="listArticle" id="kapittel-4-paragraf-2-nummer-2-punkt-5"><article class="legalP" id="kapittel-4-paragraf-2-nummer-2-punkt-5-ledd-1">Arbeidstilsynet</article></article></li><li data-li-identifier="f." data-name="f."><article class="listArticle" id="kapittel-4-paragraf-2-nummer-2-punkt-6"><article class="legalP" id="kapittel-4-paragraf-2-nummer-2-punkt-6-ledd-1">Arbeids- og velferdsetaten</article></article></li><li data-li-identifier="g." data-name="g."><article class="listArticle" id="kapittel-4-paragraf-2-nummer-2-punkt-7"><article class="legalP" id="kapittel-4-paragraf-2-nummer-2-punkt-7-ledd-1">andre offentlige myndigheter dersom opplysningene har betydning for forvaltningen av tilskuddsordningen.</article></article></li></ul></article><article class="numberedLegalP" data-numerator="3" id="kapittel-4-paragraf-2-nummer-3">(3) Det skal uten hinder av taushetsplikt gis opplysninger som har betydning for forvaltningen av tilskuddsordningen fra følgende private rettssubjekter til tilskuddsmyndigheten:<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-2-nummer-3-punkt-1"><article class="legalP" id="kapittel-4-paragraf-2-nummer-3-punkt-1-ledd-1">banker og finansforetak, herunder opplysninger fra bankenes felles Konto- og adresseringsregister, opplysninger om kreditorer, transaksjoner, konti, aktører med risiko for misbruk av tilskuddsordningen og andre opplysninger av betydning for forvaltningen av tilskuddsordningen</article></article></li><li data-li-identifier="b." data-name="b."><article class="listArticle" id="kapittel-4-paragraf-2-nummer-3-punkt-2"><article class="legalP" id="kapittel-4-paragraf-2-nummer-3-punkt-2-ledd-1">forsikringsselskap og pensjonsforetak, herunder opplysninger om driftsavbruddsforsikring</article></article></li><li data-li-identifier="c." data-name="c."><article class="listArticle" id="kapittel-4-paragraf-2-nummer-3-punkt-3"><article class="legalP" id="kapittel-4-paragraf-2-nummer-3-punkt-3-ledd-1">Gjeldsregisteret, herunder oppdatert gjeldsinformasjon</article></article></li><li data-li-identifier="d." data-name="d."><article class="listArticle" id="kapittel-4-paragraf-2-nummer-3-punkt-4"><article class="legalP" id="kapittel-4-paragraf-2-nummer-3-punkt-4-ledd-1">inkassovirksomheter, herunder inkassoopplysninger</article></article></li><li data-li-identifier="e." data-name="e."><article class="listArticle" id="kapittel-4-paragraf-2-nummer-3-punkt-5"><article class="legalP" id="kapittel-4-paragraf-2-nummer-3-punkt-5-ledd-1">kredittvurderingsbyråer, herunder opplyser om betalingsanmerkninger og inkassosaker</article></article></li><li data-li-identifier="f." data-name="f."><article class="listArticle" id="kapittel-4-paragraf-2-nummer-3-punkt-6"><article class="legalP" id="kapittel-4-paragraf-2-nummer-3-punkt-6-ledd-1">tilbyder av tilgang til elektronisk kommunikasjonsnett eller -tjeneste, herunder informasjon om elektronisk kommunikasjonsadresse.</article></article></li></ul></article><article class="numberedLegalP" data-numerator="4" id="kapittel-4-paragraf-2-nummer-4">(4) Opplysningene skal leveres i den formen og innen den fristen Skattedirektoratet bestemmer.</article></article><article class="legalArticle" data-lovdata-URL="LTI/forskrift/2020-06-29-1420/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Søknad om tilskudd</span></h3><article class="numberedLegalP" data-numerator="1" id="kapittel-4-paragraf-3-nummer-1">(1) Søknad om tilskudd skal leveres elektronisk i den formen Skattedirektoratet bestemmer.</article><article class="numberedLegalP" data-numerator="2" id="kapittel-4-paragraf-3-nummer-2">(2) Søknad om tilskudd kan tidligst sendes inn etter utløpet av august og etter at søknadssystemet er åpnet. Siste frist for å sende inn søknad om tilskudd er 5. november 2020.</article><article class="numberedLegalP" data-numerator="3" id="kapittel-4-paragraf-3-nummer-3">(3) Søker skal blant annet gi følgende opplysninger i søknadsskjemaet:<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-3-nummer-3-punkt-1"><article class="legalP" id="kapittel-4-paragraf-3-nummer-3-punkt-1-ledd-1">organisasjonsnummer</article></article></li><li data-li-identifier="b." data-name="b."><article class="listArticle" id="kapittel-4-paragraf-3-nummer-3-punkt-2"><article class="legalP" id="kapittel-4-paragraf-3-nummer-3-punkt-2-ledd-1">omsetningstall for aktuelle perioder, jf. § 3-1 og § 3-2</article></article></li><li data-li-identifier="c." data-name="c."><article class="listArticle" id="kapittel-4-paragraf-3-nummer-3-punkt-3"><article class="legalP" id="kapittel-4-paragraf-3-nummer-3-punkt-3-ledd-1">om søker er institusjon eller organisasjon som omfattes av skatteloven § 2-32</article></article></li><li data-li-identifier="d." data-name="d."><article class="listArticle" id="kapittel-4-paragraf-3-nummer-3-punkt-4"><article class="legalP" id="kapittel-4-paragraf-3-nummer-3-punkt-4-ledd-1">perioden det søkes om for henholdsvis lærlinger og øvrige ansatte</article></article></li><li data-li-identifier="e." data-name="e."><article class="listArticle" id="kapittel-4-paragraf-3-nummer-3-punkt-5"><article class="legalP" id="kapittel-4-paragraf-3-nummer-3-punkt-5-ledd-1">søkers bankkontonummer slik det fremgår i bankenes felles Konto- og adresseringsregister.</article></article></li></ul></article><article class="numberedLegalP" data-numerator="4" id="kapittel-4-paragraf-3-nummer-4">(4) Søker skal erklære å ha gjort seg kjent med regelverket og at foretaket faller inn under ordningen. Søker skal bekrefte at opplysningene er riktige, at de kan dokumenteres og at det på forespørsel kan legges frem bekreftelse fra revisor eller autorisert regnskapsfører. Søker skal også bekrefte at vedkommende er kjent med at det kan bli ilagt straff eller administrativ sanksjon dersom det er gitt uriktig eller ufullstendig opplysning, eller det unnlates å gi pliktig opplysning.</article></article><article class="legalArticle" data-lovdata-URL="LTI/forskrift/2020-06-29-1420/§4-4" data-name="§4-4" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">Hvem som kan sende inn søknad</span></h3><article class="numberedLegalP" data-numerator="1" id="kapittel-4-paragraf-4-nummer-1">(1) Personer i virksomheten registrert med nøkkelrolle i Enhetsregisteret kan sende inn søknad. Med nøkkelrolle menes en av følgende roller:<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-4-nummer-1-punkt-1"><article class="legalP" id="kapittel-4-paragraf-4-nummer-1-punkt-1-ledd-1">norsk representant for utenlandsk enhet</article></article></li><li data-li-identifier="b." data-name="b."><article class="listArticle" id="kapittel-4-paragraf-4-nummer-1-punkt-2"><article class="legalP" id="kapittel-4-paragraf-4-nummer-1-punkt-2-ledd-1">styrets leder</article></article></li><li data-li-identifier="c." data-name="c."><article class="listArticle" id="kapittel-4-paragraf-4-nummer-1-punkt-3"><article class="legalP" id="kapittel-4-paragraf-4-nummer-1-punkt-3-ledd-1">komplementar</article></article></li><li data-li-identifier="d." data-name="d."><article class="listArticle" id="kapittel-4-paragraf-4-nummer-1-punkt-4"><article class="legalP" id="kapittel-4-paragraf-4-nummer-1-punkt-4-ledd-1">innehaver</article></article></li><li data-li-identifier="e." data-name="e."><article class="listArticle" id="kapittel-4-paragraf-4-nummer-1-punkt-5"><article class="legalP" id="kapittel-4-paragraf-4-nummer-1-punkt-5-ledd-1">deltaker med fullt ansvar</article></article></li><li data-li-identifier="f." data-name="f."><article class="listArticle" id="kapittel-4-paragraf-4-nummer-1-punkt-6"><article class="legalP" id="kapittel-4-paragraf-4-nummer-1-punkt-6-ledd-1">deltaker med delt ansvar</article></article></li><li data-li-identifier="g." data-name="g."><article class="listArticle" id="kapittel-4-paragraf-4-nummer-1-punkt-7"><article class="legalP" id="kapittel-4-paragraf-4-nummer-1-punkt-7-ledd-1">daglig leder eller administrerende direktør</article></article></li><li data-li-identifier="h." data-name="h."><article class="listArticle" id="kapittel-4-paragraf-4-nummer-1-punkt-8"><article class="legalP" id="kapittel-4-paragraf-4-nummer-1-punkt-8-ledd-1">bestyrende reder.</article></article></li></ul></article><article class="numberedLegalP" data-numerator="2" id="kapittel-4-paragraf-4-nummer-2">(2) Autorisert regnskapsfører og revisor kan søke på vegne av virksomheten.</article></article><article class="legalArticle" data-lovdata-URL="LTI/forskrift/2020-06-29-1420/§4-5" data-name="§4-5" id="kapittel-4-paragraf-5"><h3 class="legalArticleHeader"><span class="legalArticleValue">§ 4-5</span>. <span class="legalArticleTitle">Bekreftelse fra revisor eller autorisert regnskapsfører</span></h3><article class="legalP" id="kapittel-4-paragraf-5-ledd-1">Søker må på forespørsel kunne fremlegge bekreftelse på innholdet i søknaden fra revisor eller autorisert regnskapsfører. Skatteetaten kan kreve bekreftelse fra revisor.</article></article><article class="legalArticle" data-lovdata-URL="LTI/forskrift/2020-06-29-1420/§4-6" data-name="§4-6" id="kapittel-4-paragraf-6"><h3 class="legalArticleHeader"><span class="legalArticleValue">§ 4-6</span>. <span class="legalArticleTitle">Krav til dokumentasjon av opplysninger i søknaden</span></h3><article class="numberedLegalP" data-numerator="1" id="kapittel-4-paragraf-6-nummer-1">(1) Det skal foreligge en oppstilling som underbygger de tallene og beregningene som ligger til grunn for søknaden, med henvisning til relevant materiale. Som relevant materiale regnes blant annet fakturajournal og kontospesifikasjon med tilhørende salgsdokumentasjon, oversikter over opptjent inntekt som ikke er fakturert, kjøpsdokumentasjon og kontrakter. Som relevant materiale regnes spesifikasjon av lønnsopplysningspliktige ytelser og dokumentasjon av lønn mv., timelister, arbeidskontrakter og oversikt over overføring av lønnsutbetalinger til de ansatte.</article><article class="numberedLegalP" data-numerator="2" id="kapittel-4-paragraf-6-nummer-2">(2) Dokumentasjon som nevnt i første ledd skal oppbevares i fem år etter regnskapsårets slutt, med mindre lengre oppbevaringstid følger av bestemmelser gitt i eller i medhold av bokføringsloven.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2020-06-29-1420/KAPITTEL_5"><h2>Kapittel 5. Betaling og innkreving</h2><article class="legalArticle" data-lovdata-URL="LTI/forskrift/2020-06-29-1420/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Beløpsgrense for utbetaling og tilbakebetaling av tilskudd</span></h3><article class="legalP" id="kapittel-5-paragraf-1-ledd-1">Tilskudd og tilbakebetalingskrav som alene utgjør under 100 kroner, utbetales eller tilbakebetales ikke.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2020-06-29-1420/KAPITTEL_6"><h2>Kapittel 6. Ikrafttredelse</h2><article class="legalArticle" data-lovdata-URL="LTI/forskrift/2020-06-29-1420/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-1-ledd-1">Forskriften trer i kraft straks.</article></article></section></main></body></html>