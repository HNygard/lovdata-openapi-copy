<!DOCTYPE html><html lang="no"><head><title>Endring i retningslinjer for statlig basisfinansiering av forskningsinstitutter</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-01-14-3386</dd><dt class="dokid">DokumentID</dt><dd class="dokid">LTI/forskrift/2020-01-14-3386</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Avdeling for høyere utdanning, forskning og internasjonalt arbeid</li></ul></dd><dt class="dateInForce">I kraft fra</dt><dd class="dateInForce">2020-01-14</dd><dt class="changesToDocuments">Endrer</dt><dd class="changesToDocuments"><ul><li>forskrift/2008-12-19-1579</li></ul></dd><dt class="basedOn">Hjemmel</dt><dd class="basedOn"><ul><li>forskrift/2008-12-19-1579</li></ul></dd><dt class="dateOfPublication">Kunngjort</dt><dd class="dateOfPublication">2022-03-15 14:45</dd><dt class="journalNumber">Journalnummer</dt><dd class="journalNumber">2022-0218</dd><dt class="title">Tittel</dt><dd class="title">Endring i retningslinjer for statlig basisfinansiering av forskningsinstitutter</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 14. januar 2020 med hjemmel i retningslinjer 19. desember 2008 nr. 1579 for statlig basisfinansiering av forskningsinstitutter pkt. 8.</dd><dt class="refid">RefID</dt><dd class="refid">forskrift/2020-01-14-3386</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Endring i retningslinjer for statlig basisfinansiering av forskningsinstitutter<ul class="tocSubUl"><li>I</li><li>9. Ikrafttredelse</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2020-01-14-3386" id="dokument"><h1>Endring i retningslinjer for statlig basisfinansiering av forskningsinstitutter</h1><section class="section" data-name="kapI" id="kapittel-1" data-lovdata-URL="LTI/forskrift/2020-01-14-3386/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I retningslinjer 19. desember 2008 nr. 1579 for statlig basisfinansiering av forskningsinstitutter er det gjort en rekke endringer. Retningslinjene lyder i sin helhet etter dette:</article><article class="defaultP"><i>Retningslinjer for statlig grunnfinansiering av forskningsinstitutter og forskningskonsern</i></article><span class="futuretitle" id="kapittel-1-foreslåttittel-1">1. Formål</span><article class="legalP" id="kapittel-1-ledd-2">Forskningsinstituttene og forskningskonsernene skal bidra med forskning av høy kvalitet og relevans til anvendelse i næringsliv, forvaltning og i samfunnet for øvrig.</article><article class="legalP" id="kapittel-1-ledd-3">Grunnfinansieringens formål er å sikre en sterk instituttsektor (forskningsinstitutter og forskningskonsern) som kan tilby næringsliv og offentlig sektor relevant kompetanse og forskningstjenester av høy internasjonal kvalitet. Den statlige grunnfinansieringen skal disponeres til langsiktig kunnskaps- og kompetanseoppbygging, og skal stimulere instituttenes og konsernenes vitenskapelige kvalitet, internasjonalisering og samarbeid.</article><article class="legalP" id="kapittel-1-ledd-4">Retningslinjene skal sikre at den statlige grunnfinansieringen fordeles etter fastsatte kriterier, og styres og forvaltes etter en klar arbeidsdeling mellom departementene og Norges forskningsråd. Retningslinjene skal sikre at gjeldende regler for bruk av statlige bevilgninger overholdes, herunder regelverket for økonomistyring i staten og statsstøtteregelverket<sup class="footnotereference" data-footnotereferencevalue="1" data-unique-footnote-counter="1">1</sup>.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Se lov 27. november 1992 nr. 117 om offentlig støtte og veileder om offentlig støtte fra Fornyings- og administrasjonsdepartementet på regjeringen.no.</article></footer><span class="futuretitle" id="kapittel-1-foreslåttittel-2">2. Virkeområde</span><article class="legalP" id="kapittel-1-ledd-5">Retningslinjene gjelder for finansierende departementers behandling av saker som gjelder tildeling av statlig grunnbevilgning, og Norges forskningsråds strategiske og administrative ansvar for grunnfinansieringen. Retningslinjene fastsetter grunnleggende krav som må være innfridd for at instituttene skal kunne inngå i ordningen.</article><article class="legalP" id="kapittel-1-ledd-6">Retningslinjene gjelder for grunnbevilgning til forskningsinstitutter og til forskningskonsern. I disse retningslinjene gjelder betegnelsen forskningsinstitutt/institutt både institutt og forskningskonsern.</article><article class="legalP" id="kapittel-1-ledd-7">Grunnbevilgningen til institutter som inngår i et forskningskonsern, utbetales til og disponeres av morselskapet i konsernet. Et forskningskonsern må oppfylle følgende krav:<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-7-punkt-1"><article class="legalP" id="kapittel-1-ledd-7-punkt-1-ledd-1">Virksomheten er organisert som et konsern etter aksjeloven § 1-3</article></article></li><li data-li-identifier="-" data-name="-"><article class="listArticle" id="kapittel-1-ledd-7-punkt-2"><article class="legalP" id="kapittel-1-ledd-7-punkt-2-ledd-1">Hvert av datterselskapene som inngår i grunnfinansieringsordningen, må oppfylle de grunnleggende kravene i pkt. 4</article></article></li><li data-li-identifier="-" data-name="-"><article class="listArticle" id="kapittel-1-ledd-7-punkt-3"><article class="legalP" id="kapittel-1-ledd-7-punkt-3-ledd-1">Den samlede virksomheten i forskningskonsernet (datterselskap som inngår i ordningen, og morselskap) må oppfylle de grunnleggende kravene i pkt. 4.</article></article></li></ul></article><article class="legalP" id="kapittel-1-ledd-8">Forskningskonsernets fordeling av grunnbevilgningen til datterselskapene må være i samsvar med Stortingets budsjettvedtak. Eksempelvis er det ikke anledning til å tildele grunnfinansiering bevilget til samfunnsvitenskapelige institutter/enheter over Kunnskapsdepartementets budsjett, til teknisk-industrielle institutter/enheter med grunnbevilgning over budsjettet til Nærings- og fiskeridepartementet.</article><span class="futuretitle" id="kapittel-1-foreslåttittel-3">3. Deltakelse i ordningen</span><article class="legalP" id="kapittel-1-ledd-9">Deltakelse i ordningen er ikke rettighetsbasert. Forskningsinstitutter som ikke er med i ordningen, kan be Forskningsrådet vurdere om de oppfyller kravene i pkt. 4. Hvilke kvalifiserte institutter som får delta i ordningen, vil avhenge av en helhetlig vurdering og av at det stilles grunnfinansiering til rådighet. Hovedregelen er at eier av et institutt, når eier er en del av staten, skal overføre midler til grunnbevilgning for det nye instituttet. Bevilgningen skal være på samme nivå som tidligere drifts-/grunnbevilgning til instituttets forskningsoppgaver. Ved innlemmelse av institutter uten tidligere drifts-/grunnbevilgning skal fordelingsarenaen instituttet plasseres på, tilføres et beløp som tilsvarer hva det nye instituttet ville fått dersom det skulle ha grunnbevilgning som andel av totale FoU-inntekter på nivå med gjennomsnittet for fordelingsarenaen. Disse vil i første budsjettår motta en grunnbevilgning som tilsvarer andelen til det instituttet som har lavest andel grunnbevilgning på fordelingsarenaen. Departementer med grunnfinansieringsansvar (arenadepartementene), jf. pkt. 5.2, må stille grunnfinansiering til rådighet for institutter som ikke er eid av staten.</article><article class="legalP" id="kapittel-1-ledd-10">Departementer med grunnfinansieringsansvar, jf. pkt. 5.2, foreslår i statsbudsjettet hvert år hvilke forskningsinstitutter som skal motta grunnfinansiering, herunder om noen institutter skal tas inn eller ut av ordningen.</article><span class="futuretitle" id="kapittel-1-foreslåttittel-4">4. Grunnleggende krav til instituttene</span><article class="legalP" id="kapittel-1-ledd-11">Statlig grunnfinansiering kan bare gis til institutter som oppfyller følgende krav:<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-11-punkt-1"><article class="legalP" id="kapittel-1-ledd-11-punkt-1-ledd-1">Instituttet må drive forskning og forskningsformidling på felter som er av interesse for norsk næringsliv, forvaltning eller samfunnsliv.</article></article></li><li data-li-identifier="-" data-name="-"><article class="listArticle" id="kapittel-1-ledd-11-punkt-2"><article class="legalP" id="kapittel-1-ledd-11-punkt-2-ledd-1">Instituttet må ha faglig og vitenskapelig kompetanse som kommer til uttrykk gjennom vitenskapelige publikasjoner i anerkjente publikasjonskanaler.</article></article></li><li data-li-identifier="-" data-name="-"><article class="listArticle" id="kapittel-1-ledd-11-punkt-3"><article class="legalP" id="kapittel-1-ledd-11-punkt-3-ledd-1">Instituttet må ha tilstrekkelig stor forskningsaktivitet til at det skjer reell kompetanseoppbygging i organisasjonen.</article></article></li><li data-li-identifier="-" data-name="-"><article class="listArticle" id="kapittel-1-ledd-11-punkt-4"><article class="legalP" id="kapittel-1-ledd-11-punkt-4-ledd-1">Instituttet må ha flere inntektskilder og delta i en åpen konkurranse om nasjonale og internasjonale forskningsmidler.</article></article></li><li data-li-identifier="-" data-name="-"><article class="listArticle" id="kapittel-1-ledd-11-punkt-5"><article class="legalP" id="kapittel-1-ledd-11-punkt-5-ledd-1">Instituttet må inngå i en hensiktsmessig arbeidsdeling i det norske forskningssystemet.</article></article></li><li data-li-identifier="-" data-name="-"><article class="listArticle" id="kapittel-1-ledd-11-punkt-6"><article class="legalP" id="kapittel-1-ledd-11-punkt-6-ledd-1">Verken instituttets organ, eiere eller enkeltforetak kan gis fortrinnsrett til forskningsresultater som er finansiert av grunnbevilgningen.</article></article></li><li data-li-identifier="-" data-name="-"><article class="listArticle" id="kapittel-1-ledd-11-punkt-7"><article class="legalP" id="kapittel-1-ledd-11-punkt-7-ledd-1">Instituttet eller morselskap i konsern må være organisert og drevet slik at det ikke betales utbytte. Datterselskap som er 100 prosent eid av et selskap i konsern, kan betale utbytte.</article></article></li><li data-li-identifier="-" data-name="-"><article class="listArticle" id="kapittel-1-ledd-11-punkt-8"><article class="legalP" id="kapittel-1-ledd-11-punkt-8-ledd-1">Instituttet må legge til rette for at prinsippene om akademisk frihet skal gjelde for all offentlig finansiert forskning som utføres av forskere ansatt ved instituttet, så fremt det ikke kommer i konflikt med arbeidsgivers styringsrett. Forskerne skal ha frihet til å stille spørsmål, også ved det som anses som etablert kunnskap og forståelse, størst mulig frihet til å uttale seg offentlig om sin forskning, frihet til å fremme nye ideer og frihet til å velge metode og materiale for sitt forsknings- og utviklingsarbeid innenfor de rammer som følger av ansettelsesforholdet, prosjektbeskrivelser eller andre særskilte avtaler. Forskere ansatt ved instituttet skal som hovedregel ha rett til å offentliggjøre sine resultater, og skal sørge for at offentliggjøring skjer når oppdraget er offentlig finansiert. Når oppdragets finansiering er dels privat, skal prosedyrer vedrørende offentliggjøring avklares før kontraktsinngåelse og inngå i oppdragsavtalen. Dersom offentliggjøring er til hinder for beskyttelse eller kommersiell utnyttelse av resultatene, kan offentliggjøring utsettes.</article></article></li><li data-li-identifier="-" data-name="-"><article class="listArticle" id="kapittel-1-ledd-11-punkt-9"><article class="legalP" id="kapittel-1-ledd-11-punkt-9-ledd-1">Instituttet må følge opp det forskningsetiske ansvaret i samsvar med kravene som påligger forskningsinstitusjoner etter forskningsetikkloven (lov 28. april 2017 nr. 23).</article></article></li></ul></article><span class="futuretitle" id="kapittel-1-foreslåttittel-5">5. Grunnfinansieringens oppbygging</span><span class="futuretitle" id="kapittel-1-foreslåttittel-6">5.1 Hva grunnfinansieringen skal benyttes til</span><article class="legalP" id="kapittel-1-ledd-12">Grunnbevilgningen skal disponeres til langsiktig kunnskaps- og kompetanseoppbygging. Dette omfatter kun aktiviteter av ikke-økonomisk og åpen karakter, jf. EØS-statsstøttereglene, blant annet:<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-12-punkt-1"><article class="legalP" id="kapittel-1-ledd-12-punkt-1-ledd-1">flerårige og langsiktige forskningsprosjekter som forventes å bli av fremtidig betydning for instituttets brukere, og som tematisk bygger opp under instituttets formål og strategi</article></article></li><li data-li-identifier="-" data-name="-"><article class="listArticle" id="kapittel-1-ledd-12-punkt-2"><article class="legalP" id="kapittel-1-ledd-12-punkt-2-ledd-1">nettverksbygging, internasjonalisering, kompetanseutvikling og faglig fornyelse av forskerstaben</article></article></li><li data-li-identifier="-" data-name="-"><article class="listArticle" id="kapittel-1-ledd-12-punkt-3"><article class="legalP" id="kapittel-1-ledd-12-punkt-3-ledd-1">kvalitetssikring av forskningens resultater</article></article></li><li data-li-identifier="-" data-name="-"><article class="listArticle" id="kapittel-1-ledd-12-punkt-4"><article class="legalP" id="kapittel-1-ledd-12-punkt-4-ledd-1">publisering og formidling</article></article></li><li data-li-identifier="-" data-name="-"><article class="listArticle" id="kapittel-1-ledd-12-punkt-5"><article class="legalP" id="kapittel-1-ledd-12-punkt-5-ledd-1">doktorgradsutdanning og veiledning</article></article></li><li data-li-identifier="-" data-name="-"><article class="listArticle" id="kapittel-1-ledd-12-punkt-6"><article class="legalP" id="kapittel-1-ledd-12-punkt-6-ledd-1">egenandel i forskningsprosjekter som ikke er knyttet til instituttets økonomiske aktivitet (EU-prosjekter mv.)</article></article></li><li data-li-identifier="-" data-name="-"><article class="listArticle" id="kapittel-1-ledd-12-punkt-7"><article class="legalP" id="kapittel-1-ledd-12-punkt-7-ledd-1">investeringer i forskningsinfrastruktur, herunder vitenskapelig utstyr, databaser, tidsserier og e-infrastruktur.</article></article></li></ul></article><article class="legalP" id="kapittel-1-ledd-13">Grunnfinansieringen må ikke benyttes til å kryss-subsidiere instituttets økonomiske aktiviteter, dvs. instituttets tilbud av varer og tjenester i et marked i konkurranse med andre aktører (oppdragsforskning o.l.).</article><article class="legalP" id="kapittel-1-ledd-14">Rettigheter til forskningsresultater finansiert av grunnfinansieringen ligger hos vedkommende institutt. Instituttet skal stille resultatene til disposisjon for alle interesserte på ikke-diskriminerende vilkår.</article><span class="futuretitle" id="kapittel-1-foreslåttittel-7">5.2 Grunnbevilgning</span><span class="futuretitle" id="kapittel-1-foreslåttittel-8">5.2.1 Fordelingsarenaer</span><article class="legalP" id="kapittel-1-ledd-15">Instituttene fordeles på fire fordelingsarenaer, etter instituttenes faglige innretning og deres brukergrupper. Etter råd fra Norges forskningsråd avgjør Kunnskapsdepartementet i samråd med berørte departementer hvilken fordelingsarena det enkelte institutt skal plasseres på.</article><article class="legalP" id="kapittel-1-ledd-16">Ansvaret for å finansiere instituttenes grunnbevilgning er fordelt mellom følgende departementer (fordelingsarena med ansvarlig arenadepartement i parentes):<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-16-punkt-1"><article class="legalP" id="kapittel-1-ledd-16-punkt-1-ledd-1">Miljøinstitutter (Klima- og miljødepartementet)</article></article></li><li data-li-identifier="-" data-name="-"><article class="listArticle" id="kapittel-1-ledd-16-punkt-2"><article class="legalP" id="kapittel-1-ledd-16-punkt-2-ledd-1">Primærnæringsinstitutter (Nærings- og fiskeridepartementet og Landbruks- og matdepartementet)</article></article></li><li data-li-identifier="-" data-name="-"><article class="listArticle" id="kapittel-1-ledd-16-punkt-3"><article class="legalP" id="kapittel-1-ledd-16-punkt-3-ledd-1">Samfunnsvitenskapelige institutter (Kunnskapsdepartementet)</article></article></li><li data-li-identifier="-" data-name="-"><article class="listArticle" id="kapittel-1-ledd-16-punkt-4"><article class="legalP" id="kapittel-1-ledd-16-punkt-4-ledd-1">Teknisk-industrielle institutter (Nærings- og fiskeridepartementet).</article></article></li></ul></article><span class="futuretitle" id="kapittel-1-foreslåttittel-9">5.2.2 <i>Fordeling av grunnbevilgning</i></span><article class="legalP" id="kapittel-1-ledd-17">Ansvarlig arenadepartement eller arenadepartementer foreslår en totalramme til fordelingsarenaen og hvor stor andel som skal fordeles etter resultater (jf. pkt. 5.2.3).</article><span class="futuretitle" id="kapittel-1-foreslåttittel-10">5.2.3 Fastsettelse av resultatbasert grunnbevilgning</span><article class="legalP" id="kapittel-1-ledd-18">Den resultatbaserte delen av grunnbevilgningen fordeles utfra hvilke resultater instituttene oppnår på følgende indikatorer (vekting i parentes):<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-18-punkt-1"><article class="legalP" id="kapittel-1-ledd-18-punkt-1-ledd-1">vitenskapelig publisering (30 prosent)</article></article></li><li data-li-identifier="2." data-name="2."><article class="listArticle" id="kapittel-1-ledd-18-punkt-2"><article class="legalP" id="kapittel-1-ledd-18-punkt-2-ledd-1">avlagte doktorgrader (5 prosent)</article></article></li><li data-li-identifier="3." data-name="3."><article class="listArticle" id="kapittel-1-ledd-18-punkt-3"><article class="legalP" id="kapittel-1-ledd-18-punkt-3-ledd-1">internasjonale inntekter (20 prosent)</article></article></li><li data-li-identifier="4." data-name="4."><article class="listArticle" id="kapittel-1-ledd-18-punkt-4"><article class="legalP" id="kapittel-1-ledd-18-punkt-4-ledd-1">nasjonale oppdragsinntekter (45 prosent).</article></article></li></ul></article><span class="futuretitle" id="kapittel-1-foreslåttittel-11">6. Norges forskningsråds strategiske ansvar</span><article class="legalP" id="kapittel-1-ledd-19">Norges forskningsråd er tillagt et strategisk ansvar for instituttsektoren i norsk forskning, jf. § 2 i vedtektene for Norges forskningsråd, fastsatt 10. juni 2016. Forskningsrådet skal vurdere grunnfinansieringsordningen for forskningsinstituttene i sammenheng med andre virkemidler overfor disse instituttene og instituttenes øvrige finansieringsstruktur. Det strategiske ansvaret for instituttsektoren omfatter blant annet et ansvar for å:<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-19-punkt-1"><article class="legalP" id="kapittel-1-ledd-19-punkt-1-ledd-1">bidra til at instituttene utfører forskning av høy kvalitet, blant annet gjennom tildeling av grunnbevilgning, evalueringer og systemvurderinger</article></article></li><li data-li-identifier="-" data-name="-"><article class="listArticle" id="kapittel-1-ledd-19-punkt-2"><article class="legalP" id="kapittel-1-ledd-19-punkt-2-ledd-1">bidra til at instituttene inngår som en effektiv og hensiktsmessig del av det norske forsknings- og innovasjonssystemet, og samvirker med andre FoU-institusjoner om forskning, innovasjon og doktorgradsutdanning</article></article></li><li data-li-identifier="-" data-name="-"><article class="listArticle" id="kapittel-1-ledd-19-punkt-3"><article class="legalP" id="kapittel-1-ledd-19-punkt-3-ledd-1">bidra til å styrke instituttenes strategiske og langsiktige kunnskapsoppbygging gjennom utformingen av Forskningsrådets egne virkemidler</article></article></li><li data-li-identifier="-" data-name="-"><article class="listArticle" id="kapittel-1-ledd-19-punkt-4"><article class="legalP" id="kapittel-1-ledd-19-punkt-4-ledd-1">bidra til at instituttene leverer kunnskap på områder som er relevante for forvaltning, næringsliv og samfunnsliv, nasjonalt og internasjonalt</article></article></li><li data-li-identifier="-" data-name="-"><article class="listArticle" id="kapittel-1-ledd-19-punkt-5"><article class="legalP" id="kapittel-1-ledd-19-punkt-5-ledd-1">bidra til økt internasjonalisering av instituttene</article></article></li><li data-li-identifier="-" data-name="-"><article class="listArticle" id="kapittel-1-ledd-19-punkt-6"><article class="legalP" id="kapittel-1-ledd-19-punkt-6-ledd-1">arbeide systematisk med instituttevalueringer, styrke kunnskapen om instituttene og legge til rette for en kunnskapsbasert dialog mellom Forskningsrådet, institutter og brukere</article></article></li><li data-li-identifier="-" data-name="-"><article class="listArticle" id="kapittel-1-ledd-19-punkt-7"><article class="legalP" id="kapittel-1-ledd-19-punkt-7-ledd-1">gi generelle instituttpolitiske råd og anbefalinger til departementene</article></article></li><li data-li-identifier="-" data-name="-"><article class="listArticle" id="kapittel-1-ledd-19-punkt-8"><article class="legalP" id="kapittel-1-ledd-19-punkt-8-ledd-1">gi forslag til årlige budsjetter (grunnbevilgninger), innenfor rammer fastsatt i pkt. 5) for instituttene til arenadepartementene</article></article></li><li data-li-identifier="-" data-name="-"><article class="listArticle" id="kapittel-1-ledd-19-punkt-9"><article class="legalP" id="kapittel-1-ledd-19-punkt-9-ledd-1">vurdere og gi råd om institutter bør tas inn eller ut av ordningen, basert på kriteriene under pkt. 4</article></article></li><li data-li-identifier="-" data-name="-"><article class="listArticle" id="kapittel-1-ledd-19-punkt-10"><article class="legalP" id="kapittel-1-ledd-19-punkt-10-ledd-1">samle inn og kvalitetssikre årlige nøkkeltall for instituttene som grunnlag for grunnfinansieringssystemet, og øvrig resultatvurdering, samt rapportere om utviklingen i sektoren.</article></article></li></ul></article><span class="futuretitle" id="kapittel-1-foreslåttittel-12">7. Norges forskningsråds administrative ansvar</span><article class="legalP" id="kapittel-1-ledd-20">Norges forskningsråd forvalter grunnfinansieringen til instituttsektoren etter disse retningslinjene. Forskningsrådet har et særlig ansvar for å påse og kontrollere at de institutter som mottar grunnfinansiering, oppfyller de grunnleggende krav for grunnfinansiering fastsatt i pkt. 4 og pkt. 5 i retningslinjene. Forskningsrådets oppfølging av punktet om akademisk frihet og om forskningsetikk i pkt. 4 avgrenses til å innhente en egenerklæring fra instituttene.</article><article class="legalP" id="kapittel-1-ledd-21">Norges forskningsråd skal stille de krav til mottaker av grunnfinansieringen som er nødvendige for å sikre at midlene blir brukt i samsvar med formålet og gjeldende regler, herunder at reglene for tilskuddsforvaltning i reglement for økonomistyring og bestemmelser om økonomistyring i staten overholdes.</article><span class="futuretitle" id="kapittel-1-foreslåttittel-13">7.1 Regnskap</span><article class="legalP" id="kapittel-1-ledd-22">Norges forskningsråd skal kreve separat regnskapsføring for bruken av grunnfinansieringsmidlene. Instituttene skal kunne dokumentere gjennom regnskapet at det ikke skjer kryss-subsidiering fra grunnfinansieringen til instituttets økonomiske aktivitet (oppdragsforskning o.l.). Instituttene skal sørge for at alle felleskostnader (husleie, vitenskapelig utstyr, administrative felleskostnader osv.) fordeles mellom den økonomiske og den ikke-økonomiske aktiviteten slik at inntektene fra den økonomiske aktiviteten dekker alle variable kostnader knyttet til den økonomiske aktiviteten og en forholdsmessig andel av instituttets faste kostnader.</article><span class="futuretitle" id="kapittel-1-foreslåttittel-14">7.2 Revisjon</span><article class="legalP" id="kapittel-1-ledd-23">I de tilfeller der mottakeren av grunnfinansieringen har egen, valgt revisor, skal Norges forskningsråd vurdere om det er behov for at instituttet leverer revisorattestasjon av at de oppfyller kravene til regnskapsførsel og ressursbruk som følger av disse retningslinjene.</article><span class="futuretitle" id="kapittel-1-foreslåttittel-15">8. Endringer av retningslinjene</span><article class="legalP" id="kapittel-1-ledd-24">Kunnskapsdepartementet kan i samråd med berørte departementer og etter råd fra Norges forskningsråd fastsette endringer eller tillegg i retningslinjene.</article></section><section class="section" data-name="kap9" id="kapittel-2" data-lovdata-URL="LTI/forskrift/2020-01-14-3386/KAPITTEL_2"><h2>9. Ikrafttredelse</h2><article class="legalP" id="kapittel-2-ledd-1">Retningslinjene trådte i kraft 1. januar 2009. De reviderte retningslinjene fastsatt 14. januar 2020 trer i kraft fra samme dato.</article></section><section class="section" data-name="kapII" id="kapittel-3" data-lovdata-URL="LTI/forskrift/2020-01-14-3386/KAPITTEL_3"><h2 data-text-align="center">II</h2><article class="legalP" id="kapittel-3-ledd-1">Endringene trer i kraft straks.</article></section></main></body></html>