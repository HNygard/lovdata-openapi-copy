<!DOCTYPE html><html lang="no"><head><title>Midlertidig lov om tilpasninger i prosessregelverket som følge av utbruddet av covid-19 mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2020-05-26-47</dd><dt class="dokid">DokumentID</dt><dd class="dokid">LTI/lov/2020-05-26-47</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="dateInForce">I kraft fra</dt><dd class="dateInForce">Kongen bestemmer – 2020-10-31</dd><dt class="legalArea">Rettsområde</dt><dd class="legalArea"><ul><li>Sivil- og straffeprosess &gt; Sivilprosess/tvisteloven</li> <li>Sivil- og straffeprosess &gt; Straffeprosess/straffeprosessloven</li> <li>Sivil- og straffeprosess &gt; Domstolloven</li></ul></dd><dt class="dateOfPublication">Kunngjort</dt><dd class="dateOfPublication">2020-05-26 16:00</dd><dt class="journalNumber">Journalnummer</dt><dd class="journalNumber">2020-0758</dd><dt class="titleShort">Korttittel</dt><dd class="titleShort">Midlertidig lov om tilpasninger i prosessregelverket som følge av utbruddet av covid-19 mv.</dd><dt class="title">Tittel</dt><dd class="title">Midlertidig lov om tilpasninger i prosessregelverket som følge av utbruddet av covid-19 mv.</dd><dt class="miscInformation">Annet om dokumentet</dt><dd class="miscInformation">Prop.94 L (2019–2020), Innst.275 L (2019–2020), Lovvedtak 96 (2019–2020). Stortingets første og andre gangs behandling hhv. 19. og 26. mai 2020. Fremmet av Justis- og beredskapsdepartementet.</dd><dt class="refid">RefID</dt><dd class="refid">lov/2020-05-26-47</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig lov om tilpasninger i prosessregelverket som følge av utbruddet av covid-19 mv.<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1. Formål og virkeområde</li><li>§ 2. Folkerettslige begrensninger</li></ul></li><li>Kapittel 2. Saksbehandlingen i domstolene mv.<ul class="tocSubUl"><li>§ 3. Fjernmøter og fjernavhør</li><li>§ 4. Skriftlig behandling av fengslingsforlengelser mv.</li><li>§ 5. Skriftlig behandling av begrenset anke til lagmannsretten over dom i straffesak</li><li>§ 6. Skriftlig behandling av anke til Høyesterett over dom i straffesak</li><li>§ 7. Midlertidige signaturløsninger</li><li>§ 8. Midlertidige løsninger for avsigelse av rettslige avgjørelser i saker med flere dommere</li><li>§ 9. Rådslagning og avsigelse av dom ved fjernmøte</li><li>§ 10. Undertegning av rettsboken</li><li>§ 11. Midlertidig løsning for inngåelse av rettsforlik</li><li>§ 12. Undertegning av namsboken</li></ul></li><li>Kapittel 3. Internasjonalt rettslig samarbeid<ul class="tocSubUl"><li>§ 13. Krav til utleveringsbegjæring fra fremmed stat</li><li>§ 14. Elektronisk fremsendelse av rettsanmodninger fra fremmed stat</li></ul></li><li>Kapittel 4. Ikraftsetting og overgangsregler<ul class="tocSubUl"><li>§ 15. Ikraftsetting og oppheving</li><li>§ 16. Overgangsregler</li></ul></li></ul></li></ul></dd></dl></header><main class="documentBody" data-lovdata-URL="LTI/lov/2020-05-26-47" id="dokument"><h1>Midlertidig lov om tilpasninger i prosessregelverket som følge av utbruddet av covid-19 mv.</h1><section class="section" data-name="kap1" id="kapittel-1" data-lovdata-URL="LTI/lov/2020-05-26-47/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/lov/2020-05-26-47/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål og virkeområde</span></h3><article class="legalP" id="kapittel-1-paragraf-1-ledd-1">Lovens formål er å tilrettelegge for en forsvarlig og rettssikker virksomhet i domstolene, politiet og påtalemyndigheten mv. ved å avhjelpe konsekvenser av utbruddet av covid-19.</article><article class="legalP" id="kapittel-1-paragraf-1-ledd-2">Loven gjelder så langt den passer for forliksrådene og jordskifterettene.</article></article><article class="legalArticle" data-lovdata-URL="LTI/lov/2020-05-26-47/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Folkerettslige begrensninger</span></h3><article class="legalP" id="kapittel-1-paragraf-2-ledd-1">Loven gjelder med de begrensninger som følger av overenskomster med fremmede stater eller av folkeretten for øvrig.</article></article></section><section class="section" data-name="kap2" id="kapittel-2" data-lovdata-URL="LTI/lov/2020-05-26-47/KAPITTEL_2"><h2>Kapittel 2. Saksbehandlingen i domstolene mv.</h2><article class="legalArticle" data-lovdata-URL="LTI/lov/2020-05-26-47/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Fjernmøter og fjernavhør</span></h3><article class="legalP" id="kapittel-2-paragraf-1-ledd-1">Retten kan beslutte at rettsmøter helt eller delvis skal holdes som fjernmøter, og at avhør skal gjennomføres som fjernavhør, når det er nødvendig og ubetenkelig. I straffesaker bør det særlig legges vekt på sakens karakter og siktedes rettigheter, og siktede skal sikres adgang til fortrolig kommunikasjon med sin forsvarer under møtet. Retten kan beslutte at tolking skal gjennomføres som fjerntolking når det er forsvarlig.</article><article class="legalP" id="kapittel-2-paragraf-1-ledd-2">Før retten treffer beslutning om fjernmøter og fjernavhør, skal partene gis anledning til å uttale seg.</article><article class="legalP" id="kapittel-2-paragraf-1-ledd-3">Beslutning om fjernmøte, fjernavhør eller fjerntolking etter første ledd kan ikke ankes.</article></article><article class="legalArticle" data-lovdata-URL="LTI/lov/2020-05-26-47/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Skriftlig behandling av fengslingsforlengelser mv.</span></h3><article class="legalP" id="kapittel-2-paragraf-2-ledd-1">Når det er forsvarlig, kan retten behandle en sak skriftlig dersom fjernmøte eller fjernavhør ikke lar seg gjennomføre eller er uforholdsmessig byrdefullt og saken gjelder<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">spørsmål om fortsatt varetektsfengsling etter straffeprosessloven § 184, jf. § 185, eller forlenget internering etter utlendingsloven § 106 b,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">opprettholdelse eller ileggelse av besøksforbud, unntatt sak om besøksforbud i eget hjem, jf. straffeprosessloven § 222 a, eller</article></article></li><li data-li-identifier="c)" data-name="c)"><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">opprettholdelse av midlertidig tilbakekall av førerett og beslag av førerkort, jf. vegtrafikkloven § 33 nr. 3.</article></article></li></ul></article><article class="legalP" id="kapittel-2-paragraf-2-ledd-2">Saker etter første ledd bokstav a og c kan også behandles skriftlig når siktede eller utlendingen har samtykket i dette og skriftlig behandling er forsvarlig. Tilsvarende gjelder ved samtykke fra partene i sak om besøksforbud etter straffeprosessloven § 222 a.</article><article class="legalP" id="kapittel-2-paragraf-2-ledd-3">Dersom siktede eller utlendingen anfører vesentlig nye forhold, kan saker etter første ledd bokstav a kun behandles skriftlig når det er gitt samtykke. Det samme gjelder når påtalemyndigheten begjærer fullstendig isolasjon i medhold av straffeprosessloven § 186 a, eller når det har gått minst 90 dager siden forrige gang et spørsmål om fengsling eller internering ble avgjort på grunnlag av et ordinært rettsmøte eller fjernmøte.</article><article class="legalP" id="kapittel-2-paragraf-2-ledd-4">Før retten treffer beslutning om skriftlig behandling, skal partene gis anledning til å uttale seg.</article><article class="legalP" id="kapittel-2-paragraf-2-ledd-5">Beslutning om skriftlig behandling etter denne paragrafen kan ikke ankes.</article></article><article class="legalArticle" data-lovdata-URL="LTI/lov/2020-05-26-47/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Skriftlig behandling av begrenset anke til lagmannsretten over dom i straffesak</span></h3><article class="legalP" id="kapittel-2-paragraf-3-ledd-1">Når det er forsvarlig, kan retten beslutte at anke til lagmannsretten over dom i straffesak som ikke gjelder bevisbedømmelsen under skyldspørsmålet, skal treffes på grunnlag av skriftlig behandling eller av en kombinasjon av skriftlig behandling og rettsmøte.</article><article class="legalP" id="kapittel-2-paragraf-3-ledd-2">Retten kan ikke uten partenes samtykke treffe beslutning etter første ledd når<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-3-ledd-2-punkt-1"><article class="legalP" id="kapittel-2-paragraf-3-ledd-2-punkt-1-ledd-1">smittefaren i tilstrekkelig grad kan avhjelpes ved bruk av fjernmøte eller fjernavhør, med mindre slik bruk medfører ulemper som ikke står i et rimelig forhold til den betydning muntlig behandling har i saken, eller</article></article></li><li data-li-identifier="b)" data-name="b)"><article class="listArticle" id="kapittel-2-paragraf-3-ledd-2-punkt-2"><article class="legalP" id="kapittel-2-paragraf-3-ledd-2-punkt-2-ledd-1">anken gjelder avgjørelse om straff eller rettsfølge som nevnt i straffeprosessloven § 2 første ledd nr. 1 for lovbrudd som etter loven kan medføre fengsel i mer enn 6 år.</article></article></li></ul></article><article class="legalP" id="kapittel-2-paragraf-3-ledd-3">Før retten treffer beslutning etter første ledd, skal partene gis anledning til å uttale seg. Straffeprosessloven § 333 annet til fjerde ledd gjelder tilsvarende for saker som behandles etter denne paragrafen. Straffeprosessloven § 332 gjelder ikke ved behandlingen.</article><article class="legalP" id="kapittel-2-paragraf-3-ledd-4">Beslutning om skriftlig behandling eller kombinert skriftlig og muntlig behandling etter denne paragrafen kan ikke ankes.</article></article><article class="legalArticle" data-lovdata-URL="LTI/lov/2020-05-26-47/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Skriftlig behandling av anke til Høyesterett over dom i straffesak</span></h3><article class="legalP" id="kapittel-2-paragraf-4-ledd-1">Høyesteretts ankeutvalg kan bestemme at anke over dom i straffesak skal behandles skriftlig når domfelte samtykker til det, sakens spørsmål egner seg for det og skriftlig behandling er forsvarlig.</article><article class="legalP" id="kapittel-2-paragraf-4-ledd-2">Partene skal etter beslutningen inngi skriftlige innlegg, som sammen med det som fremkommer ved et eventuelt rettsmøte etter tredje ledd, utgjør avgjørelsesgrunnlaget i saken. De skal hver inngi minst ett innlegg, men kan inngi to.</article><article class="legalP" id="kapittel-2-paragraf-4-ledd-3">Retten kan bestemme at det etter de skriftlige innleggene skal holdes et rettsmøte til muntlig behandling av ett eller flere enkeltspørsmål i saken. Når det holdes rettsmøte etter de skriftlige innleggene, gjelder de alminnelige reglene for muntlig ankebehandling så langt de passer.</article></article><article class="legalArticle" data-lovdata-URL="LTI/lov/2020-05-26-47/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Midlertidige signaturløsninger</span></h3><article class="legalP" id="kapittel-2-paragraf-5-ledd-1">Ved krav om undertegning av rettslige avgjørelser i prosesslovene kan undertegningen skje ved bruk av en betryggende løsning for elektronisk signatur bestemt av Domstoladministrasjonen. Avgjørelsen anses undertegnet når den er signert ved bruk av en løsning som nevnt i første punktum og er sendt til registrering i domstolenes saksbehandlingssystem.</article><article class="legalP" id="kapittel-2-paragraf-5-ledd-2">Undertegning kan også skje ved at et bilde av avgjørelsens slutning med underskrift sendes til registrering i domstolenes saksbehandlingssystem, eller ved at avgjørelsens slutning med underskrift skannes og sendes til slik registrering.</article></article><article class="legalArticle" data-lovdata-URL="LTI/lov/2020-05-26-47/§8" data-name="§8" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Midlertidige løsninger for avsigelse av rettslige avgjørelser i saker med flere dommere</span></h3><article class="legalP" id="kapittel-2-paragraf-6-ledd-1">Rettslige avgjørelser etter prosesslovene kan avsies ved at alle rettens medlemmer underskriver på likelydende dokumenter med avgjørelsens slutning ved bruk av signaturløsning som nevnt i § 7 første eller annet ledd. Rettens leder, eller en fagdommer denne utpeker, skal underskrive til slutt. Avgjørelsen anses avsagt når rettens leder eller fagdommeren denne har utpekt, har underskrevet og sendt avgjørelsen til registrering i domstolenes saksbehandlingssystem.</article><article class="legalP" id="kapittel-2-paragraf-6-ledd-2">Rettslige avgjørelser kan også avsies ved at avgjørelsen undertegnes i samsvar med § 7 første eller annet ledd av rettens leder eller en fagdommer denne utpeker, og denne dommeren bekrefter skriftlig at rettens øvrige medlemmer har godkjent avgjørelsens innhold. En slik bekreftelse skal undertegnes av rettens leder eller fagdommeren denne har utpekt, og fremgå enten av samme dokument som avgjørelsen eller i et eget dokument med underskrift. Avgjørelsen anses som avsagt når rettens leder eller den utpekte fagdommeren har underskrevet og sendt avgjørelsen med bekreftelsen til registrering i domstolenes saksbehandlingssystem.</article></article><article class="legalArticle" data-lovdata-URL="LTI/lov/2020-05-26-47/§9" data-name="§9" id="kapittel-2-paragraf-7"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Rådslagning og avsigelse av dom ved fjernmøte</span></h3><article class="legalP" id="kapittel-2-paragraf-7-ledd-1">Når det avholdes rådslagning med meddommere, kan dette skje ved fjernmøte.</article><article class="legalP" id="kapittel-2-paragraf-7-ledd-2">Et rettsmøte for å avsi dom etter krav fra en dommer etter straffeprosessloven § 43 første ledd femte punktum kan avholdes som fjernmøte.</article></article><article class="legalArticle" data-lovdata-URL="LTI/lov/2020-05-26-47/§10" data-name="§10" id="kapittel-2-paragraf-8"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Undertegning av rettsboken</span></h3><article class="legalP" id="kapittel-2-paragraf-8-ledd-1">Rettsboken kan undertegnes etter reglene om midlertidige signaturløsninger i § 7.</article><article class="legalP" id="kapittel-2-paragraf-8-ledd-2">Rettsbok over forhandlinger i saker etter straffeprosessloven anses undertegnet når den er underskrevet av rettens leder eller en fagdommer som denne utpeker, som skriftlig bekrefter sammen med sin underskrift at rettens øvrige medlemmer har godkjent rettsbokens innhold.</article></article><article class="legalArticle" data-lovdata-URL="LTI/lov/2020-05-26-47/§11" data-name="§11" id="kapittel-2-paragraf-9"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Midlertidig løsning for inngåelse av rettsforlik</span></h3><article class="legalP" id="kapittel-2-paragraf-9-ledd-1">Rettsforlik kan undertegnes ved at partene eller partenes prosessfullmektig og rettens medlemmer underskriver på likelydende dokumenter med rettsforliket etter fremgangsmåten i § 7 første eller annet ledd. Rettens leder underskriver til slutt.</article></article><article class="legalArticle" data-lovdata-URL="LTI/lov/2020-05-26-47/§12" data-name="§12" id="kapittel-2-paragraf-10"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Undertegning av namsboken</span></h3><article class="legalP" id="kapittel-2-paragraf-10-ledd-1">Namsboken kan undertegnes etter reglene om midlertidige signaturløsninger i § 7. Den signerte namsboken anses som undertegnet når den er sendt til registrering i namsmannens saksbehandlingssystem.</article></article></section><section class="section" data-name="kap3" id="kapittel-3" data-lovdata-URL="LTI/lov/2020-05-26-47/KAPITTEL_3"><h2>Kapittel 3. Internasjonalt rettslig samarbeid</h2><article class="legalArticle" data-lovdata-URL="LTI/lov/2020-05-26-47/§13" data-name="§13" id="kapittel-3-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Krav til utleveringsbegjæring fra fremmed stat</span></h3><article class="legalP" id="kapittel-3-paragraf-1-ledd-1">Begjæring om utlevering fra fremmed stat kan fremsettes ved bruk av elektronisk kommunikasjonsmiddel til kompetent norsk myndighet. Original utleveringsbegjæring skal ettersendes per post så snart det er mulig.</article><article class="legalP" id="kapittel-3-paragraf-1-ledd-2">Ved begjæring om utlevering til rettsforfølgning vedlegges kopi av pågripelsesbeslutningen eller annen beslutning som er utferdiget i samsvar med vedkommende stats lovgivning og som forutsetter at det er skjellig grunn til mistanke mot vedkommende for den straffbare handlingen.</article><article class="legalP" id="kapittel-3-paragraf-1-ledd-3">Ved begjæring om utlevering til fullbyrding av dom vedlegges kopi av den fellende dommen.</article><article class="legalP" id="kapittel-3-paragraf-1-ledd-4">Justis- og beredskapsdepartementet skal foreta rimelige undersøkelser for å sikre at den elektroniske utleveringsbegjæringen er fremsatt av kompetent myndighet i den anmodende staten.</article></article><article class="legalArticle" data-lovdata-URL="LTI/lov/2020-05-26-47/§14" data-name="§14" id="kapittel-3-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Elektronisk fremsendelse av rettsanmodninger fra fremmed stat</span></h3><article class="legalP" id="kapittel-3-paragraf-2-ledd-1">Rettsanmodning fra en fremmed stat kan fremsendes ved bruk av elektroniske kommunikasjonsmidler. Rettsanmodninger fra stater som ikke deltar i Schengen-samarbeidet eller er medlem av EU, skal ettersendes per post så snart det er mulig.</article></article></section><section class="section" data-name="kap4" id="kapittel-4" data-lovdata-URL="LTI/lov/2020-05-26-47/KAPITTEL_4"><h2>Kapittel 4. Ikraftsetting og overgangsregler</h2><article class="legalArticle" data-lovdata-URL="LTI/lov/2020-05-26-47/§15" data-name="§15" id="kapittel-4-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Ikraftsetting og oppheving</span></h3><article class="legalP" id="kapittel-4-paragraf-1-ledd-1">Loven gjelder fra den tid Kongen bestemmer. Kongen kan sette i kraft de ulike bestemmelsene til forskjellig tid.</article><article class="legalP" id="kapittel-4-paragraf-1-ledd-2">Loven oppheves 31. oktober 2020.</article></article><article class="legalArticle" data-lovdata-URL="LTI/lov/2020-05-26-47/§16" data-name="§16" id="kapittel-4-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Overgangsregler</span></h3><article class="legalP" id="kapittel-4-paragraf-2-ledd-1">Dersom en behandlingsmåte med hjemmel i denne loven er besluttet eller påbegynt før opphevingstidspunktet i § 15 annet ledd, skal loven gjelde ved behandlingen inntil saken er avsluttet i instansen.</article><article class="legalP" id="kapittel-4-paragraf-2-ledd-2">Kongen kan gi forskrift om overgangsregler.</article></article></section></main></body></html>