<!DOCTYPE html><html lang="no"><head><title>Forskrift om nasjonal retningslinje for tannlegeutdanning</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-01-03-17</dd><dt class="dokid">DokumentID</dt><dd class="dokid">LTI/forskrift/2020-01-03-17</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="dateInForce">I kraft fra</dt><dd class="dateInForce">2020-02-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-2</li></ul></dd><dt class="dateOfPublication">Kunngjort</dt><dd class="dateOfPublication">2020-01-13 10:00</dd><dt class="journalNumber">Journalnummer</dt><dd class="journalNumber">2020-0013</dd><dt class="titleShort">Korttittel</dt><dd class="titleShort">Forskrift om nasjonal retningslinje for tannlegeutdanning</dd><dt class="title">Tittel</dt><dd class="title">Forskrift om nasjonal retningslinje for tannlegeutdanning</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 3. januar 2020 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-2 andre ledd.</dd><dt class="refid">RefID</dt><dd class="refid">forskrift/2020-01-03-17</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om nasjonal retningslinje for tannlegeutdanning<ul class="tocSubUl"><li>Kapittel 1. Virkeområde og formål<ul class="tocSubUl"><li>§ 1. Virkeområde og formål</li><li>§ 2. Formål med utdanningen</li><li>§ 3. Kompetanseområder</li></ul></li><li>Kapittel 2. Læringsutbytte for kompetanseområdet profesjonalitet<ul class="tocSubUl"><li>§ 4. Profesjonalitet – Kunnskap</li><li>§ 5. Profesjonalitet – Ferdigheter</li><li>§ 6. Profesjonalitet – Generell kompetanse</li></ul></li><li>Kapittel 3. Læringsutbytte for kompetanseområdet sikker og effektiv odontologisk klinisk praksis<ul class="tocSubUl"><li>§ 7. Sikker og effektiv odontologisk klinisk praksis – Kunnskap</li><li>§ 8. Sikker og effektiv odontologisk klinisk praksis – Ferdigheter</li><li>§ 9. Sikker og effektiv odontologisk klinisk praksis – Generell kompetanse</li></ul></li><li>Kapittel 4. Læringsutbytte for kompetanseområdet pasientsentrert omsorg<ul class="tocSubUl"><li>§ 10. Pasientsentrert omsorg – Kunnskap</li><li>§ 11. Pasientsentrert omsorg – Ferdigheter</li><li>§ 12. Pasientsentrert omsorg – Generell kompetanse</li></ul></li><li>Kapittel 5. Læringsutbytte for kompetanseområdet tannlegerollen i samfunnet<ul class="tocSubUl"><li>§ 13. Tannlegerollen i samfunnet – Kunnskap</li><li>§ 14. Tannlegerollen i samfunnet – Ferdigheter</li><li>§ 15. Tannlegerollen i samfunnet – Generell kompetanse</li></ul></li><li>Kapittel 6. Studiets oppbygning og praksisstudier<ul class="tocSubUl"><li>§ 16. Studiets oppbygning</li><li>§ 17. Praksisstudier</li></ul></li><li>Kapittel 7. Ikrafttredelse<ul class="tocSubUl"><li>§ 18. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2020-01-03-17" id="dokument"><h1>Forskrift om nasjonal retningslinje for tannlegeutdanning</h1><section class="section" data-name="kap1" id="kapittel-1" data-lovdata-URL="LTI/forskrift/2020-01-03-17/KAPITTEL_1"><h2>Kapittel 1. Virkeområde og formål</h2><article class="legalArticle" data-lovdata-URL="LTI/forskrift/2020-01-03-17/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde og formål</span></h3><article class="legalP" id="kapittel-1-paragraf-1-ledd-1">Forskriften gjelder for universiteter og høyskoler som gir tannlegeutdanning, og som er akkreditert etter lov om universiteter og høyskoler § 1-2 og § 3-1.</article><article class="legalP" id="kapittel-1-paragraf-1-ledd-2">Forskriften gjelder for 5-årig integrert masterprogram i odontologi.</article><article class="legalP" id="kapittel-1-paragraf-1-ledd-3">Forskriften skal sikre et nasjonalt likeverdig faglig nivå, slik at kandidatene som uteksamineres har en felles sluttkompetanse, uavhengig av utdanningsinstitusjon.</article></article><article class="legalArticle" data-lovdata-URL="LTI/forskrift/2020-01-03-17/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Formål med utdanningen</span></h3><article class="legalP" id="kapittel-1-paragraf-2-ledd-1">Utdanningen skal sørge for at studenten kan tilegne seg forskningsbasert kunnskap, ferdigheter og generell kompetanse som er nødvendig for å gjennomføre utredning, forebygging, diagnostikk, behandling og oppfølging av pasienter med anomalier, smerte, skade, ubehag og sykdommer i munnhulen, kjever, tenner og tilhørende vev. Utdanningen skal i tillegg gjøre kandidatene i stand til å fremme oral helse som en del av den generelle helsen. Dette skjer gjennom samfunnsrettet og tverrprofesjonell samhandling med andre helseprofesjoner i helsetjenesten, undervisning, fagutvikling, forskning og formidlingsarbeid.</article><article class="legalP" id="kapittel-1-paragraf-2-ledd-2">Hovedformålet er å utdanne kandidater som yter helsehjelp av høy kvalitet for å opprettholde oral helse og som kan arbeide i kliniske stillinger i tannhelsetjenesten. Kandidatene skal kunne utøve yrket på en forsvarlig, reflektert og omsorgsfull måte. Tannlegerollen krever høy grad av selvstendighet, integritet, samarbeidsevne og etisk standard.</article><article class="legalP" id="kapittel-1-paragraf-2-ledd-3">Utdanningen skal også sikre kompetanse og holdninger som danner grunnlag for likeverdige tjenestetilbud for alle grupper i samfunnet, deriblant kompetanse om samers status som urfolk og deres rettigheter til språklige og kulturelt tilrettelagte tjenester.</article><article class="legalP" id="kapittel-1-paragraf-2-ledd-4">Utdanningen skal være i samsvar med direktiv 2005/36/EF om godkjenninger av yrkeskvalifikasjoner, med senere endringer herunder direktiv 2013/55/EU.</article></article><article class="legalArticle" data-lovdata-URL="LTI/forskrift/2020-01-03-17/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Kompetanseområder</span></h3><article class="legalP" id="kapittel-1-paragraf-3-ledd-1">Utdanningen skal gi læringsutbytte i tråd med kravene i kapittel 2 til 5 under følgende kompetanseområder:<ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1">Profesjonalitet</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1">Sikker og effektiv odontologisk klinisk praksis</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1">Pasientsentrert omsorg</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1">Tannlegerollen i samfunnet.</article></article></li></ul></article><article class="legalP" id="kapittel-1-paragraf-3-ledd-2">Læringsutbyttebeskrivelsene i § 4 c, d, e og f, § 5 b og d, § 6 h, j, k og l, § 8 b, § 9 e, § 10 k, § 12 a og c, § 13 d og § 14 a er basert på forskrift 6. september 2017 nr. 1353 om felles rammeplan for helse- og sosialfagutdanninger § 2, og tilpasset utdanningen.</article><article class="legalP" id="kapittel-1-paragraf-3-ledd-3">Omfang og graden av kompleksitet i læringsutbyttebeskrivelsene vil være avgjørende for hvor stor plass de skal gis i utdanningen.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2020-01-03-17/KAPITTEL_2"><h2>Kapittel 2. Læringsutbytte for kompetanseområdet profesjonalitet</h2><article class="legalArticle" data-lovdata-URL="LTI/forskrift/2020-01-03-17/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Profesjonalitet – Kunnskap</span></h3><article class="legalP" id="kapittel-2-paragraf-1-ledd-1">Kandidaten<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">har avansert kunnskap om helse- og velferdstjenester, lover, regelverk, veiledere og retningslinjer som er relevant for yrkesutøvelsen</article></article></li><li data-li-identifier="b." data-name="b."><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">har inngående kunnskap om forskningsmetoder</article></article></li><li data-li-identifier="c." data-name="c."><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">har inngående kunnskap om barn og unge og er en yrkesutøver som ivaretar disse og sikrer deres medvirkning og rettigheter ved behov for odontologisk behandling og/eller tjenester</article></article></li><li data-li-identifier="d." data-name="d."><article class="listArticle" id="kapittel-2-paragraf-1-ledd-1-punkt-4"><article class="legalP" id="kapittel-2-paragraf-1-ledd-1-punkt-4-ledd-1">har bred kunnskap om gjeldende helse- og sosialpolitikk</article></article></li><li data-li-identifier="e." data-name="e."><article class="listArticle" id="kapittel-2-paragraf-1-ledd-1-punkt-5"><article class="legalP" id="kapittel-2-paragraf-1-ledd-1-punkt-5-ledd-1">har kunnskap om inkludering, likestilling og ikke-diskriminering, uavhengig av kjønn, etnisitet, religion og livssyn, funksjonsnedsettelse, seksuell orientering, kjønnsidentitet, kjønnsuttrykk og alder, slik at alle grupper i samfunnet sikres likeverdige tjenester</article></article></li><li data-li-identifier="f." data-name="f."><article class="listArticle" id="kapittel-2-paragraf-1-ledd-1-punkt-6"><article class="legalP" id="kapittel-2-paragraf-1-ledd-1-punkt-6-ledd-1">har kunnskap om samenes status som urfolk og om samenes rettigheter, særlig innenfor helse- og sosialfeltet. Kandidaten skal også sikre samiske pasienters rettigheter til eget språk i forbindelse med odontologisk behandling og tjenester</article></article></li><li data-li-identifier="g." data-name="g."><article class="listArticle" id="kapittel-2-paragraf-1-ledd-1-punkt-7"><article class="legalP" id="kapittel-2-paragraf-1-ledd-1-punkt-7-ledd-1">kjenner til hvilke særskilte utfordringer som kan gjelde for pasienter med kort botid i Norge og lite kjennskap til det norske helsevesenet</article></article></li><li data-li-identifier="h." data-name="h."><article class="listArticle" id="kapittel-2-paragraf-1-ledd-1-punkt-8"><article class="legalP" id="kapittel-2-paragraf-1-ledd-1-punkt-8-ledd-1">kan oppdatere sin faglige kunnskap og kjenne til nødvendigheten for livslang læring som en forutsetning for å yte hjelp innen oral helse og gi god pasientsentrert omsorg.</article></article></li></ul></article></article><article class="legalArticle" data-lovdata-URL="LTI/forskrift/2020-01-03-17/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Profesjonalitet – Ferdigheter</span></h3><article class="legalP" id="kapittel-2-paragraf-2-ledd-1">Kandidaten<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">kan analysere og kritisk vurdere vitenskapelig litteratur og annet fagstoff</article></article></li><li data-li-identifier="b." data-name="b."><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">kan bruke oppdatert kunnskap om lovverk og retningslinjer relatert til samtykke for alle kategorier pasienter, inkludert barn og voksne uten samtykkekompetanse</article></article></li><li data-li-identifier="c." data-name="c."><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">kan gjennomføre et selvstendig avgrenset forskningsprosjekt under veiledning i tråd med forskningsetiske retningslinjer</article></article></li><li data-li-identifier="d." data-name="d."><article class="listArticle" id="kapittel-2-paragraf-2-ledd-1-punkt-4"><article class="legalP" id="kapittel-2-paragraf-2-ledd-1-punkt-4-ledd-1">kan bruke oppdatert kunnskap og begrunne faglige vurderinger, avgjørelser og handlinger i tråd med kunnskapsbasert praksis</article></article></li><li data-li-identifier="e." data-name="e."><article class="listArticle" id="kapittel-2-paragraf-2-ledd-1-punkt-5"><article class="legalP" id="kapittel-2-paragraf-2-ledd-1-punkt-5-ledd-1">kan bruke kunnskap om pasienters rettigheter og er en yrkesutøver som ivaretar disse. Kandidaten skal videre sikre barn og unges medvirkning ved behov for odontologisk behandling og/eller tjenester</article></article></li><li data-li-identifier="f." data-name="f."><article class="listArticle" id="kapittel-2-paragraf-2-ledd-1-punkt-6"><article class="legalP" id="kapittel-2-paragraf-2-ledd-1-punkt-6-ledd-1">kan utøve klinisk odontologisk virksomhet i tråd med gjeldende helselovgivning</article></article></li><li data-li-identifier="g." data-name="g."><article class="listArticle" id="kapittel-2-paragraf-2-ledd-1-punkt-7"><article class="legalP" id="kapittel-2-paragraf-2-ledd-1-punkt-7-ledd-1">kan analysere behov, utforme tiltak, og gjennomføre pasientsentrert omsorg knyttet til utredning, forebygging, behandling og oppfølging</article></article></li><li data-li-identifier="h." data-name="h."><article class="listArticle" id="kapittel-2-paragraf-2-ledd-1-punkt-8"><article class="legalP" id="kapittel-2-paragraf-2-ledd-1-punkt-8-ledd-1">kan bruke kunnskap for å utrede, forebygge, og velge behandlingsalternativ tilpasset pasientens behov, prioriteringer, mål og verdigrunnlag</article></article></li><li data-li-identifier="i." data-name="i."><article class="listArticle" id="kapittel-2-paragraf-2-ledd-1-punkt-9"><article class="legalP" id="kapittel-2-paragraf-2-ledd-1-punkt-9-ledd-1">kan reflektere over egen praksis og være bevisst egen kompetanse både som resultat av egenvurdering og tilbakemeldinger fra kolleger og andre.</article></article></li></ul></article></article><article class="legalArticle" data-lovdata-URL="LTI/forskrift/2020-01-03-17/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Profesjonalitet – Generell kompetanse</span></h3><article class="legalP" id="kapittel-2-paragraf-3-ledd-1">Kandidaten<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">kan anvende faglig kunnskap i møte med pasienter og pårørende, slik at disse møtes med profesjonalitet, empati og respekt uavhengig av sosial status, bakgrunn, språk, legning, holdninger eller helsetilstand</article></article></li><li data-li-identifier="b." data-name="b."><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">kan kommunisere presist og effektivt både muntlig og skriftlig med pasienter, pårørende, tannhelsepersonell, andre helseaktører, det offentlige og publikum generelt</article></article></li><li data-li-identifier="c." data-name="c."><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">kan anvende kunnskaper og ferdigheter til å utøve en helhetlig tilnærming i all pasientomsorg og behandling</article></article></li><li data-li-identifier="d." data-name="d."><article class="listArticle" id="kapittel-2-paragraf-3-ledd-1-punkt-4"><article class="legalP" id="kapittel-2-paragraf-3-ledd-1-punkt-4-ledd-1">har grunnleggende gode holdninger til alle former for helsehjelp, og er seg bevisst det samfunnsmessige ansvaret det er å være helsearbeider</article></article></li><li data-li-identifier="e." data-name="e."><article class="listArticle" id="kapittel-2-paragraf-3-ledd-1-punkt-5"><article class="legalP" id="kapittel-2-paragraf-3-ledd-1-punkt-5-ledd-1">kan anvende kunnskaper og ferdigheter til å utøve pasientsentrert omsorg ved å tydelig ivareta pasientens interesser</article></article></li><li data-li-identifier="f." data-name="f."><article class="listArticle" id="kapittel-2-paragraf-3-ledd-1-punkt-6"><article class="legalP" id="kapittel-2-paragraf-3-ledd-1-punkt-6-ledd-1">kan analysere relevante etiske problemstillinger i daglig klinisk virke</article></article></li><li data-li-identifier="g." data-name="g."><article class="listArticle" id="kapittel-2-paragraf-3-ledd-1-punkt-7"><article class="legalP" id="kapittel-2-paragraf-3-ledd-1-punkt-7-ledd-1">kan anvende vitenskapelig metode og forstå sammenhengen mellom vitenskap og erfaringsbasert praksis og betydningen av dette for yrkesutøvelsen</article></article></li><li data-li-identifier="h." data-name="h."><article class="listArticle" id="kapittel-2-paragraf-3-ledd-1-punkt-8"><article class="legalP" id="kapittel-2-paragraf-3-ledd-1-punkt-8-ledd-1">kjenner til nytenkning og innovasjonsprosesser og kan bidra til tjenestinnovasjon og systematiske og kvalitetsforbedrende arbeidsprosesser</article></article></li><li data-li-identifier="i." data-name="i."><article class="listArticle" id="kapittel-2-paragraf-3-ledd-1-punkt-9"><article class="legalP" id="kapittel-2-paragraf-3-ledd-1-punkt-9-ledd-1">kan analysere og kritisk vurdere eget og tannhelseteamets arbeid og oppsøke vitenskapelig litteratur, annet fagstoff og etterutdanningstilbud for å sikre kontinuerlig god kvalitet</article></article></li><li data-li-identifier="j." data-name="j."><article class="listArticle" id="kapittel-2-paragraf-3-ledd-1-punkt-10"><article class="legalP" id="kapittel-2-paragraf-3-ledd-1-punkt-10-ledd-1">kan formidle og dokumentere sin faglige kunnskap</article></article></li><li data-li-identifier="k." data-name="k."><article class="listArticle" id="kapittel-2-paragraf-3-ledd-1-punkt-11"><article class="legalP" id="kapittel-2-paragraf-3-ledd-1-punkt-11-ledd-1">kan anvende kunnskap om helse- og velferdssystemet, lover, regelverk, veiledere og retningslinjer relevant for sin yrkesutøvelse</article></article></li><li data-li-identifier="l." data-name="l."><article class="listArticle" id="kapittel-2-paragraf-3-ledd-1-punkt-12"><article class="legalP" id="kapittel-2-paragraf-3-ledd-1-punkt-12-ledd-1">kan identifisere, reflektere over og håndtere etiske problemstillinger i sin yrkesutøvelse.</article></article></li></ul></article></article></section><section class="section" data-name="kap3" id="kapittel-3" data-lovdata-URL="LTI/forskrift/2020-01-03-17/KAPITTEL_3"><h2>Kapittel 3. Læringsutbytte for kompetanseområdet sikker og effektiv odontologisk klinisk praksis</h2><article class="legalArticle" data-lovdata-URL="LTI/forskrift/2020-01-03-17/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Sikker og effektiv odontologisk klinisk praksis – Kunnskap</span></h3><article class="legalP" id="kapittel-3-paragraf-1-ledd-1">Kandidaten<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">har avansert kunnskap om krav til pasientsikkerhet, innbefattet infeksjonsforebygging, strålevern, personvern og informasjonssikkerhet</article></article></li><li data-li-identifier="b." data-name="b."><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">har avansert kunnskap om infeksjonskontroll, inkludert smittevern og sterilisering, desinfeksjon og rengjøring i et klinisk arbeidsmiljø</article></article></li><li data-li-identifier="c." data-name="c."><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">har bred kunnskap om, lovverk, forskrifter og retningslinjer relatert til helse, miljø og sikkerhet</article></article></li><li data-li-identifier="d." data-name="d."><article class="listArticle" id="kapittel-3-paragraf-1-ledd-1-punkt-4"><article class="legalP" id="kapittel-3-paragraf-1-ledd-1-punkt-4-ledd-1">kjenner til prinsipper for ledelse og organisering av et tannhelseteam, samt til drift av odontologisk klinisk praksis.</article></article></li></ul></article></article><article class="legalArticle" data-lovdata-URL="LTI/forskrift/2020-01-03-17/§8" data-name="§8" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Sikker og effektiv odontologisk klinisk praksis – Ferdigheter</span></h3><article class="legalP" id="kapittel-3-paragraf-2-ledd-1">Kandidaten<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">kan analysere og kritisk vurdere relevant publisert vitenskapelig litteratur og anvende informasjonen til å ivareta pasientenes orale helse</article></article></li><li data-li-identifier="b." data-name="b."><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">kan vurdere risiko for uønskede hendelser og kjenner til metoder for å følge opp dette som et ledd i systematisk forbedringsarbeid.</article></article></li></ul></article></article><article class="legalArticle" data-lovdata-URL="LTI/forskrift/2020-01-03-17/§9" data-name="§9" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Sikker og effektiv odontologisk klinisk praksis – Generell kompetanse</span></h3><article class="legalP" id="kapittel-3-paragraf-3-ledd-1">Kandidaten<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">kan bidra til å etablere, styre og opprettholde et trygt og godt arbeidsmiljø</article></article></li><li data-li-identifier="b." data-name="b."><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">kan anvende sine kunnskaper og ferdigheter til å styre egen og tannhelseteamets tid og ressurser på en hensiktsmessig måte</article></article></li><li data-li-identifier="c." data-name="c."><article class="listArticle" id="kapittel-3-paragraf-3-ledd-1-punkt-3"><article class="legalP" id="kapittel-3-paragraf-3-ledd-1-punkt-3-ledd-1">kan kommunisere om og håndtere helse, miljø og sikkerhet målrettet i et klinisk arbeidsmiljø, innbefattet kontroll av kryssinfeksjon, håndtering av materialer og arbeid med strålevern</article></article></li><li data-li-identifier="d." data-name="d."><article class="listArticle" id="kapittel-3-paragraf-3-ledd-1-punkt-4"><article class="legalP" id="kapittel-3-paragraf-3-ledd-1-punkt-4-ledd-1">kan anvende sine kunnskaper og ferdigheter til å ivareta pasientsikkerhet, innbefattet infeksjonsforebygging, strålevern, personvern og informasjonssikkerhet</article></article></li><li data-li-identifier="e." data-name="e."><article class="listArticle" id="kapittel-3-paragraf-3-ledd-1-punkt-5"><article class="legalP" id="kapittel-3-paragraf-3-ledd-1-punkt-5-ledd-1">har innsikt i digital kompetanse og kan bistå i utviklingen av og bruke egnet teknologi, herunder digital sikkerhet både på individ- og systemnivå.</article></article></li></ul></article></article></section><section class="section" data-name="kap4" id="kapittel-4" data-lovdata-URL="LTI/forskrift/2020-01-03-17/KAPITTEL_4"><h2>Kapittel 4. Læringsutbytte for kompetanseområdet pasientsentrert omsorg</h2><article class="legalArticle" data-lovdata-URL="LTI/forskrift/2020-01-03-17/§10" data-name="§10" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Pasientsentrert omsorg – Kunnskap</span></h3><article class="legalP" id="kapittel-4-paragraf-1-ledd-1">Kandidaten<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-1-ledd-1-punkt-1"><article class="legalP" id="kapittel-4-paragraf-1-ledd-1-punkt-1-ledd-1">har avansert kunnskap om den friske munnen, kjevene, tenner og omliggende vev for alle aldersgrupper</article></article></li><li data-li-identifier="b." data-name="b."><article class="listArticle" id="kapittel-4-paragraf-1-ledd-1-punkt-2"><article class="legalP" id="kapittel-4-paragraf-1-ledd-1-punkt-2-ledd-1">har avansert kunnskap om utredning, diagnostikk, utvikling og forekomst av skader, anomalier og sykdomstilstander i munn, kjeve, tenner og omliggende vev</article></article></li><li data-li-identifier="c." data-name="c."><article class="listArticle" id="kapittel-4-paragraf-1-ledd-1-punkt-3"><article class="legalP" id="kapittel-4-paragraf-1-ledd-1-punkt-3-ledd-1">har avansert kunnskap om hvordan generelle sykdommer og deres behandling kan innvirke på oral helse</article></article></li><li data-li-identifier="d." data-name="d."><article class="listArticle" id="kapittel-4-paragraf-1-ledd-1-punkt-4"><article class="legalP" id="kapittel-4-paragraf-1-ledd-1-punkt-4-ledd-1">har inngående kunnskap om hvordan oral helse kan innvirke på generell helse</article></article></li><li data-li-identifier="e." data-name="e."><article class="listArticle" id="kapittel-4-paragraf-1-ledd-1-punkt-5"><article class="legalP" id="kapittel-4-paragraf-1-ledd-1-punkt-5-ledd-1">har avansert kunnskap om forebygging og ulike behandlinger og deres prognoser i relasjon til anomalier, skader og sykdommer i munnen, kjevene, tenner og omliggende vev</article></article></li><li data-li-identifier="f." data-name="f."><article class="listArticle" id="kapittel-4-paragraf-1-ledd-1-punkt-6"><article class="legalP" id="kapittel-4-paragraf-1-ledd-1-punkt-6-ledd-1">har avansert kunnskap om kosthold og betydning for tannhelse og munn- og tannhelsens betydning for kosthold</article></article></li><li data-li-identifier="g." data-name="g."><article class="listArticle" id="kapittel-4-paragraf-1-ledd-1-punkt-7"><article class="legalP" id="kapittel-4-paragraf-1-ledd-1-punkt-7-ledd-1">har kunnskap om begrepet helsekompetanse og hvordan variasjoner i helsekompetanse påvirker ulike pasient- og brukergruppers sykdomshåndtering, mestring og egenomsorg</article></article></li><li data-li-identifier="h." data-name="h."><article class="listArticle" id="kapittel-4-paragraf-1-ledd-1-punkt-8"><article class="legalP" id="kapittel-4-paragraf-1-ledd-1-punkt-8-ledd-1">har bred kunnskap om basalmedisinske fag</article></article></li><li data-li-identifier="i." data-name="i."><article class="listArticle" id="kapittel-4-paragraf-1-ledd-1-punkt-9"><article class="legalP" id="kapittel-4-paragraf-1-ledd-1-punkt-9-ledd-1">har bred kunnskap om relasjons-, kommunikasjons- og veiledningsmetoder i yrkesutøvelsen, herunder språkets og kulturens betydning for kommunikasjon og samhandling</article></article></li><li data-li-identifier="j." data-name="j."><article class="listArticle" id="kapittel-4-paragraf-1-ledd-1-punkt-10"><article class="legalP" id="kapittel-4-paragraf-1-ledd-1-punkt-10-ledd-1">har bred kunnskap om legemiddelhåndtering</article></article></li><li data-li-identifier="k." data-name="k."><article class="listArticle" id="kapittel-4-paragraf-1-ledd-1-punkt-11"><article class="legalP" id="kapittel-4-paragraf-1-ledd-1-punkt-11-ledd-1">har bred kunnskap om sosiale og helsemessige problemer inkludert omsorgssvikt, vold, overgrep, rus- og sosioøkonomiske problemer og kan identifisere og følge opp mennesker med slike utfordringer. Kandidaten skal videre kunne sette inn nødvendige tiltak og/eller behandling eller henvise videre ved behov.</article></article></li></ul></article></article><article class="legalArticle" data-lovdata-URL="LTI/forskrift/2020-01-03-17/§11" data-name="§11" id="kapittel-4-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Pasientsentrert omsorg – Ferdigheter</span></h3><article class="legalP" id="kapittel-4-paragraf-2-ledd-1">Kandidaten<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-2-ledd-1-punkt-1"><article class="legalP" id="kapittel-4-paragraf-2-ledd-1-punkt-1-ledd-1">kan analysere og forholde seg kritisk til informasjon relatert til pasientens sykehistorie og aktuelle tilstand</article></article></li><li data-li-identifier="b." data-name="b."><article class="listArticle" id="kapittel-4-paragraf-2-ledd-1-punkt-2"><article class="legalP" id="kapittel-4-paragraf-2-ledd-1-punkt-2-ledd-1">kan gjennomføre relevante og grundige intra- og ekstraorale undersøkelser av munn, kjever, tenner og omliggende vev</article></article></li><li data-li-identifier="c." data-name="c."><article class="listArticle" id="kapittel-4-paragraf-2-ledd-1-punkt-3"><article class="legalP" id="kapittel-4-paragraf-2-ledd-1-punkt-3-ledd-1">kan bruke relevante metoder for å stille korrekt diagnose og utarbeide en individuelt tilpasset behandlings- og oppfølgingsplan basert på all relevant informasjon som pasientens ønsker, sykehistorie, klinisk undersøkelse og relevante supplerende undersøkelser</article></article></li><li data-li-identifier="d." data-name="d."><article class="listArticle" id="kapittel-4-paragraf-2-ledd-1-punkt-4"><article class="legalP" id="kapittel-4-paragraf-2-ledd-1-punkt-4-ledd-1">kan identifisere om pasienten bør henvises videre til odontologisk spesialist, primær-/spesialisthelsetjenesten, eller andre, og når dette bør skje</article></article></li><li data-li-identifier="e." data-name="e."><article class="listArticle" id="kapittel-4-paragraf-2-ledd-1-punkt-5"><article class="legalP" id="kapittel-4-paragraf-2-ledd-1-punkt-5-ledd-1">kan bruke relevante metoder for endring og mestring og motivere pasienter til å ivareta god helse over tid</article></article></li><li data-li-identifier="f." data-name="f."><article class="listArticle" id="kapittel-4-paragraf-2-ledd-1-punkt-6"><article class="legalP" id="kapittel-4-paragraf-2-ledd-1-punkt-6-ledd-1">kan utforme og gjennomføre en behandlingsplan for å gjenopprette oral helse i samarbeid med pasienten, pårørende og annet helsepersonell</article></article></li><li data-li-identifier="g." data-name="g."><article class="listArticle" id="kapittel-4-paragraf-2-ledd-1-punkt-7"><article class="legalP" id="kapittel-4-paragraf-2-ledd-1-punkt-7-ledd-1">kan beherske relevant akuttmedisinsk behandling, inkludert hjerte- og lungeredning</article></article></li><li data-li-identifier="h." data-name="h."><article class="listArticle" id="kapittel-4-paragraf-2-ledd-1-punkt-8"><article class="legalP" id="kapittel-4-paragraf-2-ledd-1-punkt-8-ledd-1">kan utøve faglig forsvarlig seleksjon og bruk av dentale materialer, medisinsk utstyr og legemidler, samt gjenkjenne eventuelle bivirkninger ved bruk. Videre kan kandidaten rapportere bivirkninger og uønskede hendelser etter gjeldende regelverk.</article></article></li></ul></article></article><article class="legalArticle" data-lovdata-URL="LTI/forskrift/2020-01-03-17/§12" data-name="§12" id="kapittel-4-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Pasientsentrert omsorg – Generell kompetanse</span></h3><article class="legalP" id="kapittel-4-paragraf-3-ledd-1">Kandidaten<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-3-ledd-1-punkt-1"><article class="legalP" id="kapittel-4-paragraf-3-ledd-1-punkt-1-ledd-1">kan kommunisere, veilede og samhandle med brukere, pasienter, pårørende og relevant personell som er i lærings-, mestrings- og endringsprosesser</article></article></li><li data-li-identifier="b." data-name="b."><article class="listArticle" id="kapittel-4-paragraf-3-ledd-1-punkt-2"><article class="legalP" id="kapittel-4-paragraf-3-ledd-1-punkt-2-ledd-1">kan kommunisere med pasienten/pårørende om funn og diagnoser, forebyggende tiltak, behandlingsalternativ, prognoser og oppfølgingsplan og innhente samtykke til behandling</article></article></li><li data-li-identifier="c." data-name="c."><article class="listArticle" id="kapittel-4-paragraf-3-ledd-1-punkt-3"><article class="legalP" id="kapittel-4-paragraf-3-ledd-1-punkt-3-ledd-1">kan anvende sine kunnskaper og ferdigheter til å samhandle både tverrfaglig, tverrprofesjonelt, tverrsektorielt og på tvers av virksomheter og nivåer, og initiere til slik samhandling</article></article></li><li data-li-identifier="d." data-name="d."><article class="listArticle" id="kapittel-4-paragraf-3-ledd-1-punkt-4"><article class="legalP" id="kapittel-4-paragraf-3-ledd-1-punkt-4-ledd-1">kan anvende kunnskaper og ferdigheter i behandling av pasienter tilhørende utsatte grupper, inkludert kronisk syke, pasienter med rusavhengighet eller med funksjonshemming, samt for pasienter som er spesielt pleietrengende eller er i en palliativ fase</article></article></li><li data-li-identifier="e." data-name="e."><article class="listArticle" id="kapittel-4-paragraf-3-ledd-1-punkt-5"><article class="legalP" id="kapittel-4-paragraf-3-ledd-1-punkt-5-ledd-1">kan anvende kunnskap om konsekvenser av overgrep og traumer, og skal opptre forståelsesfullt og respektfullt i møte med pasienter med slike utfordringer</article></article></li><li data-li-identifier="f." data-name="f."><article class="listArticle" id="kapittel-4-paragraf-3-ledd-1-punkt-6"><article class="legalP" id="kapittel-4-paragraf-3-ledd-1-punkt-6-ledd-1">har kjennskap til andre helseprofesjoner og kan bidra til samhandling på tvers av profesjoner og nivåer</article></article></li><li data-li-identifier="g." data-name="g."><article class="listArticle" id="kapittel-4-paragraf-3-ledd-1-punkt-7"><article class="legalP" id="kapittel-4-paragraf-3-ledd-1-punkt-7-ledd-1">kan kommunisere med barn om vanskelige temaer som vold, overgrep og omsorgssvikt</article></article></li><li data-li-identifier="h." data-name="h."><article class="listArticle" id="kapittel-4-paragraf-3-ledd-1-punkt-8"><article class="legalP" id="kapittel-4-paragraf-3-ledd-1-punkt-8-ledd-1">kan kommunisere om faglige problemstillinger og samarbeide tverrprofesjonelt med relevante fagpersoner omkring legemiddelhåndtering for å ivareta generell- og oral helse.</article></article></li></ul></article></article></section><section class="section" data-name="kap5" id="kapittel-5" data-lovdata-URL="LTI/forskrift/2020-01-03-17/KAPITTEL_5"><h2>Kapittel 5. Læringsutbytte for kompetanseområdet tannlegerollen i samfunnet</h2><article class="legalArticle" data-lovdata-URL="LTI/forskrift/2020-01-03-17/§13" data-name="§13" id="kapittel-5-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Tannlegerollen i samfunnet – Kunnskap</span></h3><article class="legalP" id="kapittel-5-paragraf-1-ledd-1">Kandidaten<ul class="defaultList"><li data-li-identifier="a." data-name="a."><article class="listArticle" id="kapittel-5-paragraf-1-ledd-1-punkt-1"><article class="legalP" id="kapittel-5-paragraf-1-ledd-1-punkt-1-ledd-1">har avansert kunnskap om orale sykdommers utbredelse, fordeling, årsak og utvikling over tid i befolkningen</article></article></li><li data-li-identifier="b." data-name="b."><article class="listArticle" id="kapittel-5-paragraf-1-ledd-1-punkt-2"><article class="legalP" id="kapittel-5-paragraf-1-ledd-1-punkt-2-ledd-1">har avansert kunnskap om den vitenskapelige dokumenterte effekten av ulike utadrettede tiltak for å fremme oral helse i befolkningen</article></article></li><li data-li-identifier="c." data-name="c."><article class="listArticle" id="kapittel-5-paragraf-1-ledd-1-punkt-3"><article class="legalP" id="kapittel-5-paragraf-1-ledd-1-punkt-3-ledd-1">har inngående kunnskap om orale sykdommer, deres risikofaktorer og om forebyggende tiltak</article></article></li><li data-li-identifier="d." data-name="d."><article class="listArticle" id="kapittel-5-paragraf-1-ledd-1-punkt-4"><article class="legalP" id="kapittel-5-paragraf-1-ledd-1-punkt-4-ledd-1">har inngående kunnskap om sammenhengen mellom generelle sykdommer, livsstilsykdommer, utdanning, arbeid, levekår og oral helse</article></article></li><li data-li-identifier="e." data-name="e."><article class="listArticle" id="kapittel-5-paragraf-1-ledd-1-punkt-5"><article class="legalP" id="kapittel-5-paragraf-1-ledd-1-punkt-5-ledd-1">har inngående kunnskap om formål, organisering, oppgaver, ressurser og funksjoner i tannhelsetjenesten</article></article></li><li data-li-identifier="f." data-name="f."><article class="listArticle" id="kapittel-5-paragraf-1-ledd-1-punkt-6"><article class="legalP" id="kapittel-5-paragraf-1-ledd-1-punkt-6-ledd-1">har bred kunnskap om oral helse og sykdomsbyrde, og dens fordeling globalt</article></article></li><li data-li-identifier="g." data-name="g."><article class="listArticle" id="kapittel-5-paragraf-1-ledd-1-punkt-7"><article class="legalP" id="kapittel-5-paragraf-1-ledd-1-punkt-7-ledd-1">har kunnskap om hvordan helsetjenester i Norge er organisert</article></article></li><li data-li-identifier="h." data-name="h."><article class="listArticle" id="kapittel-5-paragraf-1-ledd-1-punkt-8"><article class="legalP" id="kapittel-5-paragraf-1-ledd-1-punkt-8-ledd-1">har kunnskap om offentlig finansiering av både privat- og offentlig tannhelsetjeneste</article></article></li><li data-li-identifier="i." data-name="i."><article class="listArticle" id="kapittel-5-paragraf-1-ledd-1-punkt-9"><article class="legalP" id="kapittel-5-paragraf-1-ledd-1-punkt-9-ledd-1">kjenner til tannhelsetjenestens organisering, funksjon og økonomi i sammenlignbare land</article></article></li><li data-li-identifier="j." data-name="j."><article class="listArticle" id="kapittel-5-paragraf-1-ledd-1-punkt-10"><article class="legalP" id="kapittel-5-paragraf-1-ledd-1-punkt-10-ledd-1">har kunnskap om pågående og fremtidige befolkningsendringer nasjonalt og globalt, og forståelse for hvordan dette kan påvirke behovet for oppdatering eller endring i odontologisk praksis.</article></article></li></ul></article></article><article class="legalArticle" data-lovdata-URL="LTI/forskrift/2020-01-03-17/§14" data-name="§14" id="kapittel-5-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Tannlegerollen i samfunnet – Ferdigheter</span></h3><article class="legalP" id="kapittel-5-paragraf-2-ledd-1">Kandidaten<ul class="defaultList"><li data-li-identifier="a." data-name="a."><article class="listArticle" id="kapittel-5-paragraf-2-ledd-1-punkt-1"><article class="legalP" id="kapittel-5-paragraf-2-ledd-1-punkt-1-ledd-1">kan bruke relevante metoder for å iverksette effektive tiltak overfor enkeltpersoner og grupper i samfunnet for å bidra til bedre oral helse, god folkehelse og arbeidsinkludering.</article></article></li></ul></article></article><article class="legalArticle" data-lovdata-URL="LTI/forskrift/2020-01-03-17/§15" data-name="§15" id="kapittel-5-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Tannlegerollen i samfunnet – Generell kompetanse</span></h3><article class="legalP" id="kapittel-5-paragraf-3-ledd-1">Kandidaten<ul class="defaultList"><li data-li-identifier="a." data-name="a."><article class="listArticle" id="kapittel-5-paragraf-3-ledd-1-punkt-1"><article class="legalP" id="kapittel-5-paragraf-3-ledd-1-punkt-1-ledd-1">kan kommunisere om faglige problemstillinger, analyser og konklusjoner innenfor fagområdet med annet helsepersonell, kollegaer, pasienter, pårørende, og til allmennheten.</article></article></li></ul></article></article></section><section class="section" data-name="kap6" id="kapittel-6" data-lovdata-URL="LTI/forskrift/2020-01-03-17/KAPITTEL_6"><h2>Kapittel 6. Studiets oppbygning og praksisstudier</h2><article class="legalArticle" data-lovdata-URL="LTI/forskrift/2020-01-03-17/§16" data-name="§16" id="kapittel-6-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Studiets oppbygning</span></h3><article class="legalP" id="kapittel-6-paragraf-1-ledd-1">Utdanningen skal inneholde en grundig innføring i biologiske basalfag, i tillegg til en profesjonsrettet undervisning. De avsluttende studieårene skal i hovedsak inneholde praksisorientert undervisning som innledes med ferdighetstrening på modeller, fantomer og simulatorer innen ulike kliniske disipliner. Etter å ha bestått ulike ferdighetskurs skal undervisningen i hovedsak vies aktivitet og undervisning i klinisk praksis med pasienter.</article><article class="legalP" id="kapittel-6-paragraf-1-ledd-2">Hovedmålet er å gi studentene kompetanse innen 1) helsefremmende og forebyggende tannhelsetjenester og 2) kliniske ferdigheter innen undersøkelse, utredning, diagnostikk, behandlingsplanlegging og ulike behandlinger, både årsaksrettete og reparerende, samt forstå deres hensiktsmessighet og risiko. Studentene behandler i hovedsak pasienter selvstendig i et 1:1-forhold mellom student og pasient. Behandlingen har en helhetlig tverrfaglig tilnærming, og foregår under tett veiledning og supervisjon i intern klinikk. Studentene får erfaring med selvstendig pasientbehandling på allmennpraksisnivå innen ulike kliniske fagområder.</article><article class="legalP" id="kapittel-6-paragraf-1-ledd-3">Studiets oppbygning sikrer sammenheng mellom fagområdene, teori, ferdighetstrening og klinisk praksis som understøtter læringsutbyttebeskrivelsene. Det skal være en progresjon i studentenes kompetanse i løpet av studiet, fra det grunnleggende til en helhetlig, bred og sammensatt kompetanse ved avsluttet studium.</article><article class="legalP" id="kapittel-6-paragraf-1-ledd-4">Utdanningen skal være i samsvar med direktiv 2005/36/EF om godkjenninger av yrkeskvalifikasjoner, med senere endringer herunder direktiv 2013/55/EU.</article></article><article class="legalArticle" data-lovdata-URL="LTI/forskrift/2020-01-03-17/§17" data-name="§17" id="kapittel-6-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Praksisstudier</span></h3><article class="legalP" id="kapittel-6-paragraf-2-ledd-1">Praksisstudiene skal utformes slik at de sikrer at læringsutbyttene oppnås.</article><article class="legalP" id="kapittel-6-paragraf-2-ledd-2">Praksisstudiene skal foregå i eksterne tannklinikker og andre helseinstitusjoner. Studentene skal få kjennskap til tannhelsetjenesten slik den fungerer i privat og offentlig virksomhet. I tillegg skal studentene få erfaring med forsvarlig tverrprofesjonell pasientsentrert omsorg.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2020-01-03-17/KAPITTEL_7"><h2>Kapittel 7. Ikrafttredelse</h2><article class="legalArticle" data-lovdata-URL="LTI/forskrift/2020-01-03-17/§18" data-name="§18" id="kapittel-7-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h3><article class="legalP" id="kapittel-7-paragraf-1-ledd-1">Forskriften trer i kraft 1. februar 2020. Forskriften gjelder for studenter som tas opp fra og med opptak til studieåret 2021–2022.</article></article></section></main></body></html>