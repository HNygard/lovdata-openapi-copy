<!DOCTYPE html><html lang="no"><head><title>Midlertidig forskrift som supplerer forskrift om studier og eksamen ved Universitetet i Sørøst-Norge (USN)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-03-19-383</dd><dt class="dokid">DokumentID</dt><dd class="dokid">LTI/forskrift/2020-03-19-383</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Universitetet i Sørøst-Norge</li></ul></dd><dt class="dateInForce">I kraft fra</dt><dd class="dateInForce">2020-03-19 – 2021-01-15</dd><dt class="changesToDocuments">Endrer</dt><dd class="changesToDocuments"><ul><li>forskrift/2018-06-15-1090</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-3</li><li>lov/2005-04-01-15/§3-9</li><li>lov/2005-04-01-15/§3-10</li></ul></dd><dt class="dateOfPublication">Kunngjort</dt><dd class="dateOfPublication">2020-03-23 16:30</dd><dt class="journalNumber">Journalnummer</dt><dd class="journalNumber">2020-0339</dd><dt class="titleShort">Korttittel</dt><dd class="titleShort">Midl. forskrift som supplerer forskrift om studier og eksamen ved USN</dd><dt class="title">Tittel</dt><dd class="title">Midlertidig forskrift som supplerer forskrift om studier og eksamen ved Universitetet i Sørøst-Norge (USN)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Universitetet i Sørøst-Norge 19. mars 2020 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-3, § 3-9 og § 3-10.</dd><dt class="refid">RefID</dt><dd class="refid">forskrift/2020-03-19-383</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig forskrift som supplerer forskrift om studier og eksamen ved Universitetet i Sørøst-Norge (USN)<ul class="tocSubUl"><li>§ 1. Formål</li><li>§ 2. Midlertidige endringer i studie- og emneplaner</li><li>§ 3. Endringer og dispensasjon fra obligatoriske arbeidskrav, aktiviteter og krav til tilstedeværelse</li><li>§ 4. Dispensasjon fra forkunnskapskrav</li><li>§ 5. Karakterskala</li><li>§ 6. Fravær ved eksamen</li><li>§ 7. Krav til ekstern sensor</li><li>§ 8. Sensurfrist</li><li>§ 9. Andre bestemmelser</li><li>§ 10. Varighet</li></ul></li></ul></dd></dl></header><main class="documentBody" data-lovdata-URL="LTI/forskrift/2020-03-19-383" id="dokument"><h1>Midlertidig forskrift som supplerer forskrift om studier og eksamen ved Universitetet i Sørøst-Norge (USN)</h1><article class="legalArticle" data-lovdata-URL="LTI/forskrift/2020-03-19-383/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="numberedLegalP" data-numerator="1" id="paragraf-1-nummer-1">(1) Formålet med forskriften er å sikre nødvendige tiltak for at studenter ved Universitetet i Sørøst-Norge får gjennomført sin utdanning, og får utstedt karakterutskrift eller vitnemål uten forsinkelser på grunn av forhold knyttet til koronavirus (SARS-CoV-2).</article><article class="numberedLegalP" data-numerator="2" id="paragraf-1-nummer-2">(2) Nødvendige tiltak skal sikre at læringsutbyttet som er fastsatt for utdanningen oppnås.</article></article><article class="legalArticle" data-lovdata-URL="LTI/forskrift/2020-03-19-383/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Midlertidige endringer i studie- og emneplaner</span></h2><article class="numberedLegalP" data-numerator="1" id="paragraf-2-nummer-1">(1) Fakultetet kan foreta nødvendige endringer i studie- og emneplaner slik at studentene ikke blir unødig forsinket i studieløpet, jf. § 1. Dette medfører at fakultetet kan foreta endringer i for eksempel progresjons- og forkunnskapskrav. Endringene kan fravike kravene til prosedyre og frister i kvalitetssystemet.</article><article class="numberedLegalP" data-numerator="2" id="paragraf-2-nummer-2">(2) Fakultetet kan endre vurderingsformen i et emne, og tidspunkt for gjennomføringen av eksamen.</article></article><article class="legalArticle" data-lovdata-URL="LTI/forskrift/2020-03-19-383/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Endringer og dispensasjon fra obligatoriske arbeidskrav, aktiviteter og krav til tilstedeværelse</span></h2><article class="numberedLegalP" data-numerator="1" id="paragraf-3-nummer-1">(1) Fakultetet kan endre kravene til obligatoriske arbeider, aktiviteter og tilstedeværelse i emnet, og frist for gjennomføring av disse.</article><article class="numberedLegalP" data-numerator="2" id="paragraf-3-nummer-2">(2) Dersom studenter på grunn av sykdom eller pålagt karantene/isolasjon relatert til koronavirus blir forhindret fra å gjennomføre og få godkjent obligatoriske aktiviteter i et emne, kan fakultetet dersom det er faglig forsvarlig, gi utsatt innleveringsfrist, fritak eller fastsette alternative arbeidskrav eller aktiviteter som må være godkjent før endelig karakter i emnet fastsettes.</article></article><article class="legalArticle" data-lovdata-URL="LTI/forskrift/2020-03-19-383/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Dispensasjon fra forkunnskapskrav</span></h2><article class="legalP" id="paragraf-4-ledd-1">Dersom studenter mangler forkunnskapskrav til emner i høstsemesteret 2020 på grunn av forhold relatert til koronavirus skal fakultetet gi dispensasjon fra forkunnskapskravene. Studentene kan bli pålagt å gjennomføre forkunnskapskravene innen en viss tid for å kunne fortsette i studiet.</article></article><article class="legalArticle" data-lovdata-URL="LTI/forskrift/2020-03-19-383/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Karakterskala</span></h2><article class="legalP" id="paragraf-5-ledd-1">Fakultetet gis fullmakt til å fravike kravene om at bokstavkarakterer skal brukes i et omfang på minst tre fjerdedeler av antall studiepoeng for studieprogrammet, der hvor dette er nødvendig som følge av forhold relatert til koronavirus.</article></article><article class="legalArticle" data-lovdata-URL="LTI/forskrift/2020-03-19-383/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Fravær ved eksamen</span></h2><article class="numberedLegalP" data-numerator="1" id="paragraf-6-nummer-1">(1) Fristen for å levere dokumentasjon for gyldig fravær ved eksamen som følge av koronaviruset kan forlenges dersom dette er nødvendig.</article><article class="numberedLegalP" data-numerator="2" id="paragraf-6-nummer-2">(2) Studiedirektøren gis fullmakt til å beslutte at også egenmelding kan regnes som gyldig dokumentasjon på fravær, dersom dette er nødvendig. Dersom egenmelding tas i bruk, skal egenmeldt fravær aksepteres som gyldig fravær og gi de samme rettighetene som fravær dokumentert med legeerklæring eller tilsvarende dokumentasjon. Studiedirektøren fastsetter hvordan egenmelding skal leveres.</article><article class="numberedLegalP" data-numerator="3" id="paragraf-6-nummer-3">(3) Dersom studenter på grunn av sykdom eller pålagt karantene/isolasjon relatert til koronavirus blir forhindret fra å innlevere gradsoppgaver og større avhandlingsarbeid innen fastsatt frist, kan fakultetet utsette innleveringsfristen i det enkelte tilfellet.</article></article><article class="legalArticle" data-lovdata-URL="LTI/forskrift/2020-03-19-383/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Krav til ekstern sensor</span></h2><article class="legalP" id="paragraf-7-ledd-1">Når det ikke er mulig å skaffe ekstern sensor grunnet koronaviruset, kan det gis dispensasjon fra kravet til ekstern sensor ved sensur av bacheloroppgaver, fritt emne/spesialpensum og ved første gangs sensur av nytt emne, jf. forskrift om studier og eksamen ved Universitetet i Sørøst-Norge § 8-2 annet ledd. Det gis ikke unntak i denne forskrift fra lovbestemte krav til ekstern sensur.</article></article><article class="legalArticle" data-lovdata-URL="LTI/forskrift/2020-03-19-383/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Sensurfrist</span></h2><article class="numberedLegalP" data-numerator="1" id="paragraf-8-nummer-1">(1) Fakultetet kan forlenge sensurfristen dersom det på grunn av forhold relatert til koronavirus ikke er mulig å skaffe det antall kvalifiserte sensorer som er nødvendig for å avvikle sensuren innen ordinær frist på tre uker.</article><article class="numberedLegalP" data-numerator="2" id="paragraf-8-nummer-2">(2) Fakultetet kan også forlenge sensurfristen for gradsoppgaver og større avhandlingsarbeid.</article><article class="numberedLegalP" data-numerator="3" id="paragraf-8-nummer-3">(3) Den forlengede fristen skal ikke overstige tre uker utover opprinnelig sensurfrist.</article></article><article class="legalArticle" data-lovdata-URL="LTI/forskrift/2020-03-19-383/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Andre bestemmelser</span></h2><article class="legalP" id="paragraf-9-ledd-1">Dersom studenten blir forhindret fra å møte til studiestart, semesterregistrere seg, betale semesteravgift eller bekrefte utdanningsplanen innen fastsatt frist som følge av koronaviruset, medfører dette ikke at studieretten opphører.</article></article><article class="legalArticle" data-lovdata-URL="LTI/forskrift/2020-03-19-383/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Varighet</span></h2><article class="legalP" id="paragraf-10-ledd-1">Denne forskriften trer i kraft straks, og gjelder til 15. januar 2021.</article></article></main></body></html>