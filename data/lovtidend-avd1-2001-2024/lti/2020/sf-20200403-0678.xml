<!DOCTYPE html><html lang="no"><head><title>Forskrift om midlertidig kompensasjonsordning for arrangører i frivillighets- og idrettssektoren ved avlysning, stenging eller utsettelse av arrangementer som følge av covid-19-utbruddet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-04-03-678</dd><dt class="dokid">DokumentID</dt><dd class="dokid">LTI/forskrift/2020-04-03-678</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="subunit">Etat</dt><dd class="subunit"><ul><li>Medie- og kunstavdelingen</li></ul></dd><dt class="dateInForce">I kraft fra</dt><dd class="dateInForce">2020-04-03</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2020-04-06 16:10</dd><dt class="journalNumber">Journalnummer</dt><dd class="journalNumber">2020-0507</dd><dt class="titleShort">Korttittel</dt><dd class="titleShort">Forskrift om midlertidig kompensasjonsordning for arrangører i frivillighets- og idrettssektoren ved avlysning, stenging eller utsettelse av arrangementer, covid-19</dd><dt class="title">Tittel</dt><dd class="title">Forskrift om midlertidig kompensasjonsordning for arrangører i frivillighets- og idrettssektoren ved avlysning, stenging eller utsettelse av arrangementer som følge av covid-19-utbruddet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kulturdepartementet 3. april 2020 med hjemmel i Stortingets budsjettvedtak 31. mars 2020.</dd><dt class="refid">RefID</dt><dd class="refid">forskrift/2020-04-03-678</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om midlertidig kompensasjonsordning for arrangører i frivillighets- og idrettssektoren ved avlysning, stenging eller utsettelse av arrangementer som følge av covid-19-utbruddet<ul class="tocSubUl"><li>§ 1. Formål</li><li>§ 2. Generelle vilkår</li><li>§ 3. Hvilke tap eller utgifter det kan gis kompensasjon for</li><li>§ 4. Tildelingskriterier</li><li>§ 5. Krav til søknaden</li><li>§ 6. Dokumentasjon</li><li>§ 7. Saksbehandlingsregler</li><li>§ 8. Kontroll</li><li>§ 9. Tilbakebetaling</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2020-04-03-678" id="dokument"><h1>Forskrift om midlertidig kompensasjonsordning for arrangører i frivillighets- og idrettssektoren ved avlysning, stenging eller utsettelse av arrangementer som følge av covid-19-utbruddet</h1><article class="legalArticle" data-lovdata-URL="LTI/forskrift/2020-04-03-678/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med denne ordningen er å kompensere tap av billettinntekt og deltakeravgift og merutgifter ved avlysning, stenging eller utsettelse av arrangementer i frivillighets- og idrettssektoren som følge av pålegg eller råd gitt av myndighetene i forbindelse med covid-19-utbruddet.</article></article><article class="legalArticle" data-lovdata-URL="LTI/forskrift/2020-04-03-678/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Generelle vilkår</span></h2><article class="legalP" id="paragraf-2-ledd-1">Det kan etter søknad gis kompensasjon til arrangører i frivillighets- og idrettssektoren når følgende vilkår er oppfylt:<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">Arrangøren eller eierne av arrangøren har sin hovedvirksomhet i Norge og var registrert i Frivillighetsregisteret før 5. mars 2020.</article></article></li><li data-li-identifier="b." data-name="b."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">Arrangementet var planlagt avholdt i Norge.</article></article></li><li data-li-identifier="c." data-name="c."><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">Arrangementet ville ha vært åpent for allmennheten.</article></article></li><li data-li-identifier="d." data-name="d."><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">Arrangementet var planlagt avholdt i perioden fra og med 5. mars til og med 30. april 2020.</article></article></li><li data-li-identifier="e." data-name="e."><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1">Tapt billettinntekt, deltakeravgift eller merutgifter for arrangøren i den gjeldende perioden utgjør minimum 25&#xa0;000 kroner til sammen.</article></article></li><li data-li-identifier="f." data-name="f."><article class="listArticle" id="paragraf-2-ledd-1-punkt-6"><article class="legalP" id="paragraf-2-ledd-1-punkt-6-ledd-1">Arrangøren er ikke under konkursbehandling.</article></article></li></ul></article><article class="legalP" id="paragraf-2-ledd-2">Arrangører som mottar 60 prosent eller mer av sine inntekter fra offentlig tilskudd i 2019, har ikke rett til kompensasjon etter denne forskriften.</article></article><article class="legalArticle" data-lovdata-URL="LTI/forskrift/2020-04-03-678/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hvilke tap eller utgifter det kan gis kompensasjon for</span></h2><article class="legalP" id="paragraf-3-ledd-1">Det kan gis kompensasjon for:<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">netto tapt billettinntekt ved avlysning eller stenging av arrangementer som følge av pålegg eller råd gitt av myndighetene i forbindelse med covid-19-utbruddet,</article></article></li><li data-li-identifier="b." data-name="b."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">netto tapt deltakeravgift ved avlysning eller stenging av arrangementer som følge av pålegg eller råd gitt av myndighetene i forbindelse med covid-19-utbruddet, og</article></article></li><li data-li-identifier="c." data-name="c."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">merutgifter som følge av at arrangementer avlyses, stenges eller utsettes som følge av pålegg eller råd gitt av myndighetene i forbindelse med covid-19-utbruddet.</article></article></li></ul></article><article class="legalP" id="paragraf-3-ledd-2">Med netto tapt billettinntekt eller tapt deltakeravgift menes differansen mellom arrangementets budsjetterte billettinntekt eller deltakeravgift og arrangementets faktiske billettinntekt eller deltakeravgift. Tapt billettinntekt eller deltakeravgift som har blitt dekket av arrangørens forsikringsordning, avtale mv. eller offentlig kompensasjon utenfor denne ordningen, kompenseres ikke. Tapt billettinntekt eller deltakeravgift som kan dekkes av arrangørens forsikringsordning eller avtale mv., dekkes heller ikke.</article><article class="legalP" id="paragraf-3-ledd-3">Med merutgifter som følge av at et arrangement avlyses eller stenges menes utgifter som oppstår som en direkte følge av avlysningen eller stengingen. Utgifter som påløper uavhengig av avlysning eller stenging av arrangementet, dekkes ikke. Med merutgifter som følge av at et arrangement utsettes menes for eksempel ombookingsgebyrer eller tap som følge av at innkjøpte varer eller tjenester ikke kan benyttes når arrangementet skal gjennomføres på nytt. Merutgifter som har blitt dekket av arrangørens forsikringsordning, avtale mv. eller offentlig kompensasjon utenfor denne ordningen, dekkes ikke. Merutgifter som kan dekkes av arrangørens forsikringsordning eller avtale mv., dekkes heller ikke.</article></article><article class="legalArticle" data-lovdata-URL="LTI/forskrift/2020-04-03-678/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tildelingskriterier</span></h2><article class="legalP" id="paragraf-4-ledd-1">Arrangører med søknader som oppfyller ordningens vilkår, vil få kompensasjon. Det tildeles kompensasjon én gang per arrangør i gjeldende periode.</article><article class="legalP" id="paragraf-4-ledd-2">Kompensasjon etter § 3 skal sammen med det faktiske resultatet for alle avlyste og stengte arrangementer ikke overstige arrangementenes budsjetterte overskudd før avlysning eller stenging. Ved beregning av det faktiske resultatet for avlyste og stengte arrangement skal bortfalte kostnader og kostnader som kompenseres gjennom andre offentlige tilskuddsordninger knyttet til covid-19 holdes utenfor. I slike tilfeller vil kompensasjonen bli redusert slik at overskudd etter avlysning eller stengning blir likt budsjettert overskudd.</article><article class="legalP" id="paragraf-4-ledd-3">Arrangementenes budsjetterte overskudd kan etter tildeling av kompensasjon bli vurdert opp mot overskudd for arrangementer i tidligere år eller liknende arrangementer. Ved avvik mellom arrangementenes budsjetterte resultat og tidligere eller liknende arrangementer vil det avvikende beløpet kreves tilbakebetalt, med mindre arrangøren kan dokumentere saklig grunn for avviket.</article><article class="legalP" id="paragraf-4-ledd-4">Ordningen er rammestyrt basert på bevilget beløp. Det vil bli tildelt midler etter søknad innenfor ordningens ramme. Søknader som oppfyller ordningens vilkår, kan få kompensasjon i henhold til § 3 med inntil 100 prosent. Dersom rammen ikke rekker til full kompensasjon, vil den prosentvise avkortningen være lik for søkere der søknaden oppfyller ordningens vilkår.</article><article class="legalP" id="paragraf-4-ledd-5">Tildelt kompensasjon utbetales ikke dersom det innen utbetalingen blir åpnet konkurs hos arrangøren.</article></article><article class="legalArticle" data-lovdata-URL="LTI/forskrift/2020-04-03-678/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til søknaden</span></h2><article class="legalP" id="paragraf-5-ledd-1">Søknad om kompensasjon skal leveres elektronisk via Lotteri- og stiftelsestilsynets nettsider. Nærmere informasjon vil fremgå av søknadsskjemaet og Lotteri- og stiftelsestilsynets nettsider.</article><article class="legalP" id="paragraf-5-ledd-2">Søknadsfrist vil bli fastsatt av Kulturdepartementet.</article><article class="legalP" id="paragraf-5-ledd-3">Følgende opplysninger skal gis i søknadsskjemaet:<ul class="defaultList"><li data-li-identifier="a." data-name="a."><article class="listArticle" id="paragraf-5-ledd-3-punkt-1"><article class="legalP" id="paragraf-5-ledd-3-punkt-1-ledd-1">bekreftelse på at vilkårene i § 2 er oppfylt.</article></article></li><li data-li-identifier="b." data-name="b."><article class="listArticle" id="paragraf-5-ledd-3-punkt-2"><article class="legalP" id="paragraf-5-ledd-3-punkt-2-ledd-1">tapt billettinntekt eller deltakeravgift som søkes kompensert i henhold til § 3 bokstav a og b og merutgifter som søkes kompensert etter § 3 bokstav c.</article></article></li><li data-li-identifier="c." data-name="c."><article class="listArticle" id="paragraf-5-ledd-3-punkt-3"><article class="legalP" id="paragraf-5-ledd-3-punkt-3-ledd-1">bekreftelse på at kompensasjon etter § 3 ikke er dekket eller kunne blitt dekket på annen måte, gjennom for eksempel forsikring eller avtaler.</article></article></li><li data-li-identifier="d." data-name="d."><article class="listArticle" id="paragraf-5-ledd-3-punkt-4"><article class="legalP" id="paragraf-5-ledd-3-punkt-4-ledd-1">opplysninger om kompensasjon etter § 3 vil gi et overskudd som overstiger budsjettert resultat for arrangement før avlysning eller utsettelse jf. § 4 andre ledd.</article></article></li><li data-li-identifier="e." data-name="e."><article class="listArticle" id="paragraf-5-ledd-3-punkt-5"><article class="legalP" id="paragraf-5-ledd-3-punkt-5-ledd-1">bekreftelse på at arrangøren ikke mottok 60 prosent eller mer av sine inntekter fra offentlig tilskudd i 2019, jf. § 2 andre ledd.</article></article></li><li data-li-identifier="f." data-name="f."><article class="listArticle" id="paragraf-5-ledd-3-punkt-6"><article class="legalP" id="paragraf-5-ledd-3-punkt-6-ledd-1">bekreftelse på at arrangøren ikke har mottatt offentlig kompensasjon utenfor denne ordningen som dekker kompensasjon etter § 3.</article></article></li><li data-li-identifier="g." data-name="g."><article class="listArticle" id="paragraf-5-ledd-3-punkt-7"><article class="legalP" id="paragraf-5-ledd-3-punkt-7-ledd-1">bekreftelse fra arrangør om at arrangementet ble avlyst, stengt eller utsatt som følge av råd eller pålegg fra myndighetene.</article></article></li><li data-li-identifier="h." data-name="h."><article class="listArticle" id="paragraf-5-ledd-3-punkt-8"><article class="legalP" id="paragraf-5-ledd-3-punkt-8-ledd-1">bekreftelse på at arrangøren ikke er under konkursbehandling.</article></article></li></ul></article><article class="legalP" id="paragraf-5-ledd-4">Lotteri- og stiftelsestilsynet kan også be om ytterligere opplysninger som er nødvendige for behandling av søknader etter denne forskriften</article><article class="legalP" id="paragraf-5-ledd-5">Arrangører med flere arrangementer må sende samlet søknad. Arrangører som samarbeider om et arrangement, må avklare hvem av arrangørene som skal ta med arrangementet i sin søknad.</article></article><article class="legalArticle" data-lovdata-URL="LTI/forskrift/2020-04-03-678/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Dokumentasjon</span></h2><article class="legalP" id="paragraf-6-ledd-1">Søkere må på forespørsel bl.a. kunne dokumentere:<ul class="defaultList"><li data-li-identifier="a." data-name="a."><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">spesifikasjon av hvilke arrangementer som inngår i en ev. samlet søknad i henhold til § 5 femte ledd.</article></article></li><li data-li-identifier="b." data-name="b."><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">tapet eller merutgiftene som søkes kompensert etter § 3, for eksempel ved å legge frem regnskap fra tidligere års sammenlignbare arrangementer, avtaler, intensjonsavtaler og annen relevant informasjon som viser kostnader, inntekter og eventuelt overskudd, jf. § 4 andre ledd.</article></article></li><li data-li-identifier="c." data-name="c."><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">budsjetterte inntekter og utgifter for arrangementet før beslutning om avlysning eller utsettelse</article></article></li><li data-li-identifier="d." data-name="d."><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">faktiske inntekter og utgifter for arrangementet etter beslutning om avlysning eller utsettelse.</article></article></li><li data-li-identifier="e." data-name="e."><article class="listArticle" id="paragraf-6-ledd-1-punkt-5"><article class="legalP" id="paragraf-6-ledd-1-punkt-5-ledd-1">at tapet eller merutgiftene ikke dekkes på annen måte. Dokumentasjon av merutgifter kan bl.a. være kjøpsbetingelser eller avtaler for de varene eller tjenestene som søkes kompensert.</article></article></li><li data-li-identifier="f." data-name="f."><article class="listArticle" id="paragraf-6-ledd-1-punkt-6"><article class="legalP" id="paragraf-6-ledd-1-punkt-6-ledd-1">at det var gitt pålegg eller råd fra myndighetene om avlysning eller utsettelse av arrangementet, samt datoen arrangementet ble avlyst, stengt eller utsatt.</article></article></li></ul></article><article class="legalP" id="paragraf-6-ledd-2">Arrangementenes budsjett og regnskap skal på forespørsel bekreftes av daglig leder eller styreleder. Søkes det om å kompensere tap eller merutgifter over 1 million kroner, skal det på forespørsel kunne fremlegges revisorattestestasjon for beregningen av kompensasjonsbeløpet.</article></article><article class="legalArticle" data-lovdata-URL="LTI/forskrift/2020-04-03-678/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Saksbehandlingsregler</span></h2><article class="legalP" id="paragraf-7-ledd-1">Ordningen forvaltes av Lotteri- og stiftelsestilsynet.</article><article class="legalP" id="paragraf-7-ledd-2">Kulturdepartementet er klageinstans for Lotteri- og stiftelsestilsynets vedtak etter forskriften.</article></article><article class="legalArticle" data-lovdata-URL="LTI/forskrift/2020-04-03-678/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Kontroll</span></h2><article class="legalP" id="paragraf-8-ledd-1">Lotteri- og stiftelsestilsynet fører kontroll med at vilkårene for å motta kompensasjon etter ordningen er oppfylt. Det skal gjennomføres etterhåndskontroll av arrangører som får en kompensasjon etter denne forskriften på 9 million kroner eller mer. Det skal også gjennomføres etterhåndskontroll av øvrige arrangører som mottar kompensasjon etter denne forskriften basert på en risiko- og vesentlighetsvurdering.</article><article class="legalP" id="paragraf-8-ledd-2">Søker plikter på forespørsel å fremlegge alle opplysninger som er nødvendige for at Lotteri- og stiftelsestilsynet kan føre kontroll etter denne forskriften. Arrangører som mottar mer enn 1 million kroner skal oppbevare all dokumentasjon for at vilkårene for å motta tilskudd er oppfylt i ti år beregnet fra året etter søknadsåret. Arrangører som mottar inntil 1 million kroner skal oppbevare dokumentasjon i fem år.</article></article><article class="legalArticle" data-lovdata-URL="LTI/forskrift/2020-04-03-678/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilbakebetaling</span></h2><article class="legalP" id="paragraf-9-ledd-1">Dersom en søker gir ufullstendige eller feilaktige opplysninger i søknaden om kompensasjon, og dette medfører at det utbetales uberettiget eller for høy kompensasjon kan den helt eller delvis kreves tilbake. Dersom kompensasjonen ennå ikke er utbetalt, kan den holdes helt eller delvis tilbake eller bortfalle.</article><article class="legalP" id="paragraf-9-ledd-2">Dersom det utbetales for høy kompensasjon på grunn av feil fra forvalters side, kan den uberettigede andelen av kompensasjonen kreves tilbakebetalt.</article></article><article class="legalArticle" data-lovdata-URL="LTI/forskrift/2020-04-03-678/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Forskriften trer i kraft straks.</article></article></main></body></html>