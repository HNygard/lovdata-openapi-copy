<!DOCTYPE html><html lang="no"><head><title>Forskrift om Forsvarets bistand til aktører med ansvar for samfunnssikkerhet under koronapandemien</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-03-20-367</dd><dt class="dokid">DokumentID</dt><dd class="dokid">LTI/forskrift/2020-03-20-367</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="dateInForce">I kraft fra</dt><dd class="dateInForce">2020-03-20</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1994-08-05-55/§4-10</li><li>lov/1994-08-05-55/§7-11</li></ul></dd><dt class="dateOfPublication">Kunngjort</dt><dd class="dateOfPublication">2020-03-20 15:00</dd><dt class="journalNumber">Journalnummer</dt><dd class="journalNumber">2020-0328</dd><dt class="titleShort">Korttittel</dt><dd class="titleShort">Forskrift om Forsvarets bistand til aktører med ansvar for samfunnssikkerhet under koronapandemien</dd><dt class="title">Tittel</dt><dd class="title">Forskrift om Forsvarets bistand til aktører med ansvar for samfunnssikkerhet under koronapandemien</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Helse- og omsorgsdepartementet 20. mars 2020 med hjemmel i lov 5. august 1994 nr. 55 om vern mot smittsomme sykdommer § 4-10 femte ledd og § 7-11 første ledd.</dd><dt class="refid">RefID</dt><dd class="refid">forskrift/2020-03-20-367</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om Forsvarets bistand til aktører med ansvar for samfunnssikkerhet under koronapandemien<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Vilkår for bistand</li><li>§ 5. Utgiftsdekning</li><li>§ 6. Bistandsanmodningens innhold</li><li>§ 7. Prosedyre for anmodning om bistand på lokalt og regionalt nivå (kommuner og fylker)</li><li>§ 8. Prosedyre for anmodning om bistand ved krisehåndtering på sentralt nivå (direktorater og departementer)</li><li>§ 9. Forsvarets behandling av bistandsanmodningen</li><li>§ 10. Overordnet ansvar og ledelse</li><li>§ 11. Ikrafttredelse.</li></ul></li></ul></dd></dl></header><main class="documentBody" data-lovdata-URL="LTI/forskrift/2020-03-20-367" id="dokument"><h1>Forskrift om Forsvarets bistand til aktører med ansvar for samfunnssikkerhet under koronapandemien</h1><article class="legalArticle" data-lovdata-URL="LTI/forskrift/2020-03-20-367/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er at offentlige myndigheter og andre beredskapsaktører kan få bistand fra Forsvaret til å sikre gjennomføring og overholdelse av bestemmelser som er gitt og tiltak som er truffet i eller i medhold av smittevernloven eller på annet grunnlag, med det formål å forebygge eller motvirke spredning av den allmennfarlige smittsomme sykdommen covid-19.</article></article><article class="legalArticle" data-lovdata-URL="LTI/forskrift/2020-03-20-367/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder for slik bistand som nevnt i § 1. Bistand etter denne forskriften skal ikke innebære noen form for maktanvendelse.</article><article class="legalP" id="paragraf-2-ledd-2">Forskriften gjelder ikke for:<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">Forsvarets bistand til politiet</article></article></li><li data-li-identifier="b." data-name="b."><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">Forsvarets oppgaver og bistand i atomberedskapen</article></article></li><li data-li-identifier="c." data-name="c."><article class="listArticle" id="paragraf-2-ledd-2-punkt-3"><article class="legalP" id="paragraf-2-ledd-2-punkt-3-ledd-1">Forsvarets oppgaver som ledd i kystberedskap og aksjonsledelse</article></article></li><li data-li-identifier="d." data-name="d."><article class="listArticle" id="paragraf-2-ledd-2-punkt-4"><article class="legalP" id="paragraf-2-ledd-2-punkt-4-ledd-1">Forsvarets bistand til tollmyndighetene etter tolloven § 12-3 første ledd</article></article></li><li data-li-identifier="e." data-name="e."><article class="listArticle" id="paragraf-2-ledd-2-punkt-5"><article class="legalP" id="paragraf-2-ledd-2-punkt-5-ledd-1">pålagt bistand etter helseberedskapsloven</article></article></li><li data-li-identifier="f." data-name="f."><article class="listArticle" id="paragraf-2-ledd-2-punkt-6"><article class="legalP" id="paragraf-2-ledd-2-punkt-6-ledd-1">Kystvaktens bistand til andre myndigheter i medhold av kystvaktloven, bortsett fra bistand etter kystvaktloven § 17 annet ledd</article></article></li><li data-li-identifier="g." data-name="g."><article class="listArticle" id="paragraf-2-ledd-2-punkt-7"><article class="legalP" id="paragraf-2-ledd-2-punkt-7-ledd-1">Etterretningstjenesten</article></article></li><li data-li-identifier="h." data-name="h."><article class="listArticle" id="paragraf-2-ledd-2-punkt-8"><article class="legalP" id="paragraf-2-ledd-2-punkt-8-ledd-1">Forsvarets deltakelse i redningstjenesten</article></article></li><li data-li-identifier="i." data-name="i."><article class="listArticle" id="paragraf-2-ledd-2-punkt-9"><article class="legalP" id="paragraf-2-ledd-2-punkt-9-ledd-1">Forsvarets bistand til grensekommissæren på landegrensen mellom Norge og Russland</article></article></li><li data-li-identifier="j." data-name="j."><article class="listArticle" id="paragraf-2-ledd-2-punkt-10"><article class="legalP" id="paragraf-2-ledd-2-punkt-10-ledd-1">bistand i henhold til bestemmelse om sponsing fastsatt av Forsvarsstaben 1. juni 2017.</article></article></li></ul></article></article><article class="legalArticle" data-lovdata-URL="LTI/forskrift/2020-03-20-367/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne forskrift menes med:<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>Samfunnssikkerhet:</i> samfunnets evne til å verne seg mot og håndtere hendelser som truer grunnleggende verdier og funksjoner, og setter liv og helse i fare</article></article></li><li data-li-identifier="b." data-name="b."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>Kritisk infrastruktur:</i> anlegg, systemer eller deler av disse som er nødvendige for å opprettholde sentrale samfunnsfunksjoner, menneskers helse, sikkerhet, trygghet og økonomiske eller sosiale velferd, og hvor driftsforstyrrelse eller ødeleggelse av disse vil kunne få betydelige konsekvenser</article></article></li><li data-li-identifier="c." data-name="c."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>Kritisk samfunnsfunksjon:</i> funksjon hvis bortfall vil true befolkningens og samfunnets grunnleggende behov</article></article></li><li data-li-identifier="d." data-name="d."><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>Bistand:</i> enhver form for personell og materiellstøtte</article></article></li><li data-li-identifier="e." data-name="e."><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>Bistandsmottaker:</i> en offentlig myndighet eller annen beredskapsaktør som mottar bistand fra Forsvaret</article></article></li><li data-li-identifier="f." data-name="f."><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1"><i>Anmodende myndighet:</i> den offentlige myndigheten som anmoder Forsvaret om bistand</article></article></li><li data-li-identifier="g." data-name="g."><article class="listArticle" id="paragraf-3-ledd-1-punkt-7"><article class="legalP" id="paragraf-3-ledd-1-punkt-7-ledd-1"><i>Offentlige myndigheter:</i> statlige, fylkeskommunale og kommunale myndigheter</article></article></li><li data-li-identifier="h." data-name="h."><article class="listArticle" id="paragraf-3-ledd-1-punkt-8"><article class="legalP" id="paragraf-3-ledd-1-punkt-8-ledd-1"><i>Annen beredskapsaktør:</i> selvstendig rettssubjekt som ikke er en offentlig myndighet, og som råder over kritisk infrastruktur eller kritiske samfunnsfunksjoner</article></article></li><li data-li-identifier="i." data-name="i."><article class="listArticle" id="paragraf-3-ledd-1-punkt-9"><article class="legalP" id="paragraf-3-ledd-1-punkt-9-ledd-1"><i>Akuttfase:</i> den tidsperioden som innebærer en umiddelbar og konkret fare for liv og helse eller omfattende skade på miljøet, eiendom eller materielle verdier.</article></article></li></ul></article></article><article class="legalArticle" data-lovdata-URL="LTI/forskrift/2020-03-20-367/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Vilkår for bistand</span></h2><article class="legalP" id="paragraf-4-ledd-1">Forsvaret kan ved anmodning yte bistand dersom det oppstår en situasjon som går ut over hva det sivile samfunnet har evne og kapasitet til å håndtere, og<ul class="defaultList"><li data-li-identifier="a." data-name="a."><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">Bistanden er forenlig med utførelsen av Forsvarets primære oppgaver.</article></article></li><li data-li-identifier="b." data-name="b."><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">Sivile personell- og materiellressurser antas ikke å være tilstrekkelige eller tilgjengelige, og aktuelle ressurser fra kommersielle aktører eller frivillige organisasjoner fortrenges ikke.</article></article></li><li data-li-identifier="c." data-name="c."><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">Bistanden medfører ikke noen sammenblanding av militær og sivil virksomhet i strid med folkeretten.</article></article></li><li data-li-identifier="d." data-name="d."><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">Bistanden innebærer ikke myndighetsutøvelse ut over de rammene som ellers gjelder for Forsvaret eller den anmodende myndigheten.</article></article></li></ul></article><article class="legalP" id="paragraf-4-ledd-2">Forsvaret eller Forsvarsdepartementet kan sette ytterligere vilkår som forutsetning for bistanden.</article></article><article class="legalArticle" data-lovdata-URL="LTI/forskrift/2020-03-20-367/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Utgiftsdekning</span></h2><article class="legalP" id="paragraf-5-ledd-1">Med mindre annet er bestemt eller særskilt avtalt for det enkelte tilfellet, skal Forsvaret dekke egne merutgifter for bistand i en akuttfase, mens bistandsmottakeren skal dekke Forsvarets merutgifter som gjelder annet enn akuttfasen.</article><article class="legalP" id="paragraf-5-ledd-2">Den anmodende myndigheten skal dekke Forsvarets merutgifter etter første ledd dersom bistandsmottakeren ikke er en offentlig myndighet. I slike tilfeller skal det på forhånd inngås en avtale om kompensasjon for utgiftsdekningen mellom den anmodende myndigheten og bistandsmottakeren.</article></article><article class="legalArticle" data-lovdata-URL="LTI/forskrift/2020-03-20-367/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Bistandsanmodningens innhold</span></h2><article class="legalP" id="paragraf-6-ledd-1">En bistandsanmodning skal være skriftlig og opplyse om<ul class="defaultList"><li data-li-identifier="a." data-name="a."><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">hvem som er anmodende myndighet og bistandsmottaker</article></article></li><li data-li-identifier="b." data-name="b."><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">situasjonen og om hva det anmodes om bistand til</article></article></li><li data-li-identifier="c." data-name="c."><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">når, hvor og hvor lenge bistanden skal ytes.</article></article></li></ul></article><article class="legalP" id="paragraf-6-ledd-2">Når bistandsmottakeren ikke er en offentlig myndighet, skal det også fremgå av bistandsanmodningen at anmodende myndighet påtar seg økonomiske og øvrige forpliktelser.</article><article class="legalP" id="paragraf-6-ledd-3">I tidskritiske situasjoner kan en bistandsanmodning fremmes og behandles muntlig og bekreftes skriftlig.</article></article><article class="legalArticle" data-lovdata-URL="LTI/forskrift/2020-03-20-367/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Prosedyre for anmodning om bistand på lokalt og regionalt nivå (kommuner og fylker)</span></h2><article class="legalP" id="paragraf-7-ledd-1">Den som har behov for bistand fra Forsvaret etter § 4, skal fremme en bistandsanmodning gjennom fylkesmannen. Etter en nærmere vurdering i tråd med Fylkesmannens samfunnssikkerhetsinstruks kap. IX, skal fylkesmannen rette anmodningen om bistand til Direktoratet for samfunnssikkerhet og beredskap (DSB).</article><article class="legalP" id="paragraf-7-ledd-2">DSB konsulterer Politidirektoratet (POD), Helsedirektoratet (HDIR) og andre relevante myndigheter ved behov og anmoder Forsvarets operative hovedkvarter om bistand. DSB er da anmodende myndighet.</article><article class="legalP" id="paragraf-7-ledd-3">Fylkesmannen skal motta kopi av bistandsanmodningen som fremmes av DSB og videreformidler denne til den som har behov for bistanden.</article><article class="legalP" id="paragraf-7-ledd-4">Gjenparter av anmodning og beslutning sendes umiddelbart til Justis- og beredskapsdepartementet og Forsvarsdepartementet, som utøver reaktiv styringsrett.</article></article><article class="legalArticle" data-lovdata-URL="LTI/forskrift/2020-03-20-367/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Prosedyre for anmodning om bistand ved krisehåndtering på sentralt nivå (direktorater og departementer)</span></h2><article class="legalP" id="paragraf-8-ledd-1">Dersom det oppstår behov for bistand ved en hendelse der myndigheter på sentralt nivå er involvert i eller overordnet styrer håndteringen, skal disse myndighetene rette anmodningen om bistand til DSB. DSB konsulterer POD, HDIR og andre relevante myndigheter ved behov og anmoder Forsvarets operative hovedkvarter om bistand. DSB er da anmodende myndighet.</article><article class="legalP" id="paragraf-8-ledd-2">Gjenparter av anmodning og beslutning sendes umiddelbart til Justis- og beredskapsdepartementet og Forsvarsdepartementet, som utøver reaktiv styringsrett.</article><article class="legalP" id="paragraf-8-ledd-3">Dersom et departement anmoder om bistand, utover allerede etablerte ordninger, skal anmodningen rettes til Justis- og beredskapsdepartementet som etter nærmere vurdering anmoder Forsvarsdepartementet om bistanden. Forsvarsdepartementet meddeler Justis- og beredskapsdepartementet og anmodende departement om sin beslutning og gir nærmere retningslinjer til Forsvaret om bistanden.</article></article><article class="legalArticle" data-lovdata-URL="LTI/forskrift/2020-03-20-367/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Forsvarets behandling av bistandsanmodningen</span></h2><article class="legalP" id="paragraf-9-ledd-1">Forsvaret meddeler anmodende myndighet sin beslutning og sender kopi av beslutningen til berørte myndigheter.</article><article class="legalP" id="paragraf-9-ledd-2">I hastesaker skal Forsvaret begynne planlegging og forberedelser av bistanden uten å avvente en formell beslutning om at det skal ytes bistand.</article><article class="legalP" id="paragraf-9-ledd-3">Bistanden skal ytes så raskt og effektivt som situasjonen krever.</article><article class="legalP" id="paragraf-9-ledd-4">Bistand til håndtering av alvorlige dataangrep skal være koordinert med Nasjonal sikkerhetsmyndighet.</article></article><article class="legalArticle" data-lovdata-URL="LTI/forskrift/2020-03-20-367/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Overordnet ansvar og ledelse</span></h2><article class="legalP" id="paragraf-10-ledd-1">Bistandsmottakeren har den overordnede ledelsen av operasjonen og gir nødvendige retningslinjer for gjennomføringen av bistanden.</article><article class="legalP" id="paragraf-10-ledd-2">Forsvarets bistand skal gjennomføres som en selvstendig bistandsoperasjon. Forsvaret utpeker en militær sjef som leder bistandsoperasjonen. Dersom flere enheter deltar, koordinerer den militære sjefen ledelsen av Forsvarets innsats. Retningslinjene fra bistandsmottakeren skal rettes til den militære sjefen.</article></article><article class="legalArticle" data-lovdata-URL="LTI/forskrift/2020-03-20-367/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse.</span></h2><article class="legalP" id="paragraf-11-ledd-1">Forskriften trer i kraft straks.</article></article></main></body></html>