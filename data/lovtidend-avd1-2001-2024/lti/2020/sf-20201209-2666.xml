<!DOCTYPE html><html lang="no"><head><title>Forskrift om midlertidig tilskuddsordning for gjenoppbygging, omstilling og utvikling av reiselivet på Svalbard</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-12-09-2666</dd><dt class="dokid">DokumentID</dt><dd class="dokid">LTI/forskrift/2020-12-09-2666</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Næringspolitisk avdeling</li></ul></dd><dt class="dateInForce">I kraft fra</dt><dd class="dateInForce">2020-12-09 – 2023-12-09</dd><dt class="appliesTo">Gjelder for</dt><dd class="appliesTo">Svalbard</dd><dt class="dateOfPublication">Kunngjort</dt><dd class="dateOfPublication">2020-12-10 14:50</dd><dt class="journalNumber">Journalnummer</dt><dd class="journalNumber">2020-1733</dd><dt class="titleShort">Korttittel</dt><dd class="titleShort">Forskrift om midl. tilskuddsordning for gjenoppbygging, omstilling og utvikling av reiselivet på Svalbard</dd><dt class="title">Tittel</dt><dd class="title">Forskrift om midlertidig tilskuddsordning for gjenoppbygging, omstilling og utvikling av reiselivet på Svalbard</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og fiskeridepartementet 9. desember 2020 til gjennomføring av Stortingets budsjettvedtak, jf. Prop.142 S (2019–2020) kap. 900 post 84.</dd><dt class="refid">RefID</dt><dd class="refid">forskrift/2020-12-09-2666</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om midlertidig tilskuddsordning for gjenoppbygging, omstilling og utvikling av reiselivet på Svalbard<ul class="tocSubUl"><li>§ 1. Formål</li><li>§ 2. Hvem det kan gis tilskudd til</li><li>§ 3. Hva det kan gis tilskudd til</li><li>§ 4. Søknadsfrist og krav til søknaden</li><li>§ 5. Hvordan søknadene blir vurdert</li><li>§ 6. Tilskuddets størrelse</li><li>§ 7. Utbetaling av tilskuddene</li><li>§ 8. Rapporteringsplikter</li><li>§ 9. Adgangen til å kontrollere vilkårene for tilskudd</li><li>§ 10. Stans i utbetalingene og tilbakebetaling</li><li>§ 11. Longyearbyen lokalstyres plikter</li><li>§ 12. Klageinstans</li><li>§ 13. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2020-12-09-2666" id="dokument"><h1>Forskrift om midlertidig tilskuddsordning for gjenoppbygging, omstilling og utvikling av reiselivet på Svalbard</h1><article class="legalArticle" data-lovdata-URL="LTI/forskrift/2020-12-09-2666/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med tilskuddene er å avhjelpe negative konsekvenser for reiselivsnæringen på Svalbard som følge av covid-19-utbruddet. Tilskuddene skal gjenoppbygge, utvikle og omstille reiselivsaktiviteten på Svalbard slik at næringen bidrar til å underbygge de svalbardpolitiske målene. Tilskuddene skal bidra til sysselsetting og verdiskaping basert på lokale utfordringer, behov og potensial.</article></article><article class="legalArticle" data-lovdata-URL="LTI/forskrift/2020-12-09-2666/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hvem det kan gis tilskudd til</span></h2><article class="legalP" id="paragraf-2-ledd-1">Det kan gis tilskudd til foretak som oppfyller følgende vilkår:<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">Foretaket har en betydelig del av sin omsetning som er avhengig av reiselivet på Svalbard</article></article></li><li data-li-identifier="b." data-name="b."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">Foretaket har helårig eller tilnærmet helårig virksomhet på Svalbard</article></article></li><li data-li-identifier="c." data-name="c."><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">Foretaket er et selskap som er skattemessig hjemmehørende på Svalbard, et enkeltpersonforetak drevet av person som er skattemessig hjemmehørende på Svalbard, eller et ansvarlig selskap hvor deltakerne er skattemessig hjemmehørende på Svalbard.</article></article></li><li data-li-identifier="d." data-name="d."><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">Foretaket følger reglene om bokføring, regnskap og revisjon. Ble foretaket etablert i 2019 eller tidligere, skal også regnskapsåret 2019 være i henhold til reglene.</article></article></li><li data-li-identifier="e." data-name="e."><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1">Foretaket er registrert i Foretaksregisteret eller Enhetsregisteret senest 1. mars 2020.</article></article></li><li data-li-identifier="f." data-name="f."><article class="listArticle" id="paragraf-2-ledd-1-punkt-6"><article class="legalP" id="paragraf-2-ledd-1-punkt-6-ledd-1">Foretaket er ikke fritatt fra å levere næringsoppgave.</article></article></li><li data-li-identifier="g." data-name="g."><article class="listArticle" id="paragraf-2-ledd-1-punkt-7"><article class="legalP" id="paragraf-2-ledd-1-punkt-7-ledd-1">Foretaket opererer med norske lønnsvilkår i tråd med tariffavtale eller allmenngjort tariffavtale på fastlandet om det finnes, og ellers lønnsvilkår som er vanlig innenfor samme type arbeid på fastlandet.</article></article></li><li data-li-identifier="h." data-name="h."><article class="listArticle" id="paragraf-2-ledd-1-punkt-8"><article class="legalP" id="paragraf-2-ledd-1-punkt-8-ledd-1">Foretaket er norsk hel- eller deleid.</article></article></li></ul></article><article class="legalP" id="paragraf-2-ledd-2">Støtter det omsøkte tiltaket åpenbart opp om tilskuddsordningens formål, kan det gis tilskudd selv om ett eller flere av vilkårene i første ledd ikke er oppfylt.</article><article class="legalP" id="paragraf-2-ledd-3">Flere foretak, som alle oppfyller vilkårene i første ledd, kan gis tilskudd til et felles prosjekt. Unntaket i andre ledd gjelder også ved slike felles prosjekter.</article></article><article class="legalArticle" data-lovdata-URL="LTI/forskrift/2020-12-09-2666/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hva det kan gis tilskudd til</span></h2><article class="legalP" id="paragraf-3-ledd-1">Det kan gis tilskudd til tiltak som bidrar til gjenoppbygging, omstilling og utvikling av foretak hvor en betydelig del av omsetningen er avhengig av reiselivet, inkludert omstilling og utvikling til andre næringer enn reiseliv.</article></article><article class="legalArticle" data-lovdata-URL="LTI/forskrift/2020-12-09-2666/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Søknadsfrist og krav til søknaden</span></h2><article class="legalP" id="paragraf-4-ledd-1">Søknad om tilskudd sendes til Longyearbyen lokalstyre innen 22. januar 2021.</article><article class="legalP" id="paragraf-4-ledd-2">Søknaden skal<ul class="defaultList"><li data-li-identifier="a." data-name="a."><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">angi søkers navn, adresse, organisasjonsnummer, kontonummer, kontaktinformasjon og kontaktperson for søknaden</article></article></li><li data-li-identifier="b." data-name="b."><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">beskrive tiltaket det søkes om tilskudd til, hvordan tiltaket skal bidra til å oppfylle formålet med tilskuddsordningen og forventet resultat av tiltaket</article></article></li><li data-li-identifier="c." data-name="c."><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1">opplyse om organisering av tiltaket, herunder eventuelle samarbeidspartnere og hvilke roller de skal ha</article></article></li><li data-li-identifier="d." data-name="d."><article class="listArticle" id="paragraf-4-ledd-2-punkt-4"><article class="legalP" id="paragraf-4-ledd-2-punkt-4-ledd-1">opplyse om hvilke arbeids- og lønnsvilkår foretaket opererer med og om eierforholdene i foretaket</article></article></li><li data-li-identifier="e." data-name="e."><article class="listArticle" id="paragraf-4-ledd-2-punkt-5"><article class="legalP" id="paragraf-4-ledd-2-punkt-5-ledd-1">inneholde en fremdriftsplan for tiltaket</article></article></li><li data-li-identifier="f." data-name="f."><article class="listArticle" id="paragraf-4-ledd-2-punkt-6"><article class="legalP" id="paragraf-4-ledd-2-punkt-6-ledd-1">inneholde et budsjett og en finansieringsplan med informasjon om søkers egenandel og eventuelle allerede påløpte kostnader. Påløpte kostnader refunderes ikke jf. § 6</article></article></li><li data-li-identifier="g." data-name="g."><article class="listArticle" id="paragraf-4-ledd-2-punkt-7"><article class="legalP" id="paragraf-4-ledd-2-punkt-7-ledd-1">angi beløpet det søkes om</article></article></li><li data-li-identifier="h." data-name="h."><article class="listArticle" id="paragraf-4-ledd-2-punkt-8"><article class="legalP" id="paragraf-4-ledd-2-punkt-8-ledd-1">opplyse om andre medfinansiører. Eksempelvis tildelinger fra Innovasjon Norge.</article></article></li></ul></article></article><article class="legalArticle" data-lovdata-URL="LTI/forskrift/2020-12-09-2666/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Hvordan søknadene blir vurdert</span></h2><article class="legalP" id="paragraf-5-ledd-1">Longyearbyen lokalstyre avgjør i enkeltvedtak søknadene etter en skjønnsmessig vurdering av søknadene. Midlene skal prioriteres ut fra hva som bidrar til størst mulig samlet måloppnåelse.</article><article class="legalP" id="paragraf-5-ledd-2">Det skal særlig legges vekt på om tiltaket<ul class="defaultList"><li data-li-identifier="a." data-name="a."><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">bidrar til å gjenoppbygge og omstille den helårige eller tilnærmet helårige reiselivsnæringen på Svalbard</article></article></li><li data-li-identifier="b." data-name="b."><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">fremmer aktivitet, samarbeid og kompetanseheving i næringen, fremmer sysselsetting og verdiskaping basert på lokale utfordringer, behov og potensial</article></article></li><li data-li-identifier="c." data-name="c."><article class="listArticle" id="paragraf-5-ledd-2-punkt-3"><article class="legalP" id="paragraf-5-ledd-2-punkt-3-ledd-1">underbygger de overordnede svalbardpolitiske målene</article></article></li><li data-li-identifier="d." data-name="d."><article class="listArticle" id="paragraf-5-ledd-2-punkt-4"><article class="legalP" id="paragraf-5-ledd-2-punkt-4-ledd-1">fremmer bærekraftig reiseliv</article></article></li><li data-li-identifier="e." data-name="e."><article class="listArticle" id="paragraf-5-ledd-2-punkt-5"><article class="legalP" id="paragraf-5-ledd-2-punkt-5-ledd-1">avhenger av tilskudd for å bli gjennomført</article></article></li><li data-li-identifier="f." data-name="f."><article class="listArticle" id="paragraf-5-ledd-2-punkt-6"><article class="legalP" id="paragraf-5-ledd-2-punkt-6-ledd-1">kan settes raskt i gang.</article></article></li></ul></article></article><article class="legalArticle" data-lovdata-URL="LTI/forskrift/2020-12-09-2666/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilskuddets størrelse</span></h2><article class="legalP" id="paragraf-6-ledd-1">Tilskuddet beregnes på grunnlag av kostnadsoverslaget for hva det vil koste å gjennomføre tiltaket. Det utbetales ikke tilskudd til allerede påløpte kostnader.</article><article class="legalP" id="paragraf-6-ledd-2">Tilskuddet skal ikke overstige 75 prosent av tiltakets kostnader.</article><article class="legalP" id="paragraf-6-ledd-3">Støttebeløp skal normalt ikke overstige 1 million kroner. Dersom det omsøkte tiltaket er et samarbeid mellom flere bedrifter og/eller i særlig stor grad støtter opp om tilskuddenes formål, kan det gis tilskudd som overstiger 1 million kroner.</article></article><article class="legalArticle" data-lovdata-URL="LTI/forskrift/2020-12-09-2666/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utbetaling av tilskuddene</span></h2><article class="legalP" id="paragraf-7-ledd-1">75 prosent av tilskuddet utbetales når arbeidet med tiltaket starter.</article><article class="legalP" id="paragraf-7-ledd-2">Den resterende delen av tilskuddet utbetales når tiltaket er gjennomført og Longyearbyen lokalstyre har mottatt rapport etter § 8.</article></article><article class="legalArticle" data-lovdata-URL="LTI/forskrift/2020-12-09-2666/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Rapporteringsplikter</span></h2><article class="legalP" id="paragraf-8-ledd-1">Tilskuddsmottakeren skal før andre utbetaling rapportere til Longyearbyen lokalstyre om tiltaket er gjennomført i samsvar med vedtaket, og sende inn et regnskap for prosjektet satt opp etter samme oppstilling som budsjettet.</article><article class="legalP" id="paragraf-8-ledd-2">Dersom tilskuddsmottakeren får over 200&#xa0;000 kroner i tilskudd skal det reviderte regnskapet være bekreftet av revisor. For tilskuddsmottakere som får over 200&#xa0;000 kroner i tilskudd og som ikke er revisjonspliktig er det tilstrekkelig at det reviderte regnskapet er godkjent av regnskapsfører.</article><article class="legalP" id="paragraf-8-ledd-3">Tilskuddsmottakeren skal gi Longyearbyen lokalstyre melding dersom det inntrer endringer i forhold til betingelsene for og vilkårene i vedtaket.</article><article class="legalP" id="paragraf-8-ledd-4">Det kan fastsettes ytterligere krav til rapportering i tilskuddsvedtaket.</article></article><article class="legalArticle" data-lovdata-URL="LTI/forskrift/2020-12-09-2666/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Adgangen til å kontrollere vilkårene for tilskudd</span></h2><article class="legalP" id="paragraf-9-ledd-1">Longyearbyen lokalstyre og departementet kan kontrollere at betingelsene og vilkårene for tilskuddet er oppfylt gjennom å be om de opplysninger og den dokumentasjon som er nødvendig for å gjennomføre kontrollen, og å innhente nødvendige opplysninger fra andre myndigheter som har adgang til å utlevere opplysningene.</article><article class="legalP" id="paragraf-9-ledd-2">Tilskuddsmottakeren plikter å medvirke til at Longyearbyen lokalstyre og departementet får adgang til de opplysninger og dokumenter som er nødvendige for å foreta en forsvarlig vurdering.</article></article><article class="legalArticle" data-lovdata-URL="LTI/forskrift/2020-12-09-2666/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Stans i utbetalingene og tilbakebetaling</span></h2><article class="legalP" id="paragraf-10-ledd-1">Longyearbyen lokalstyre og departementet kan stanse eller kreve tilbakebetalt hele eller deler av tilskuddet dersom<ul class="defaultList"><li data-li-identifier="a." data-name="a."><article class="listArticle" id="paragraf-10-ledd-1-punkt-1"><article class="legalP" id="paragraf-10-ledd-1-punkt-1-ledd-1">tilskuddsmottaker ikke har oppfylt kravene i forskriften og tilskuddsvedtaket for å få utbetalt tilskuddet</article></article></li><li data-li-identifier="b." data-name="b."><article class="listArticle" id="paragraf-10-ledd-1-punkt-2"><article class="legalP" id="paragraf-10-ledd-1-punkt-2-ledd-1">tildelingen har bygget på uriktige eller mangelfulle opplysninger fra tilskuddsmottakeren</article></article></li><li data-li-identifier="c." data-name="c."><article class="listArticle" id="paragraf-10-ledd-1-punkt-3"><article class="legalP" id="paragraf-10-ledd-1-punkt-3-ledd-1">tilskuddet ikke er brukt i samsvar med kravene i forskriften og tilskuddsvedtaket</article></article></li><li data-li-identifier="d." data-name="d."><article class="listArticle" id="paragraf-10-ledd-1-punkt-4"><article class="legalP" id="paragraf-10-ledd-1-punkt-4-ledd-1">tiltaket gjennomføres til en lavere kostnad enn forutsatt ved tildelingen.</article></article></li></ul></article></article><article class="legalArticle" data-lovdata-URL="LTI/forskrift/2020-12-09-2666/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Longyearbyen lokalstyres plikter</span></h2><article class="legalP" id="paragraf-11-ledd-1">Longyearbyen lokalstyre fører tilsyn med at forskriften blir oppfylt.</article><article class="legalP" id="paragraf-11-ledd-2">Longyearbyen lokalstyre utlyser adgangen til å søke om tilskuddsmidler.</article><article class="legalP" id="paragraf-11-ledd-3">Longyearbyen lokalstyre skal rapportere til Nærings- og fiskeridepartementet om hvilke tilskudd som gis og den samlede måloppnåelsen for tilskuddene.</article><article class="legalP" id="paragraf-11-ledd-4">Kostnader med forvaltning dekkes innenfor den avsatte rammen.</article></article><article class="legalArticle" data-lovdata-URL="LTI/forskrift/2020-12-09-2666/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Klageinstans</span></h2><article class="legalP" id="paragraf-12-ledd-1">Nærings- og fiskeridepartementet er klageinstans for Longyearbyen lokalstyres enkeltvedtak.</article></article><article class="legalArticle" data-lovdata-URL="LTI/forskrift/2020-12-09-2666/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Forskriften trer i kraft straks og gjelder til 9. desember 2023.</article></article></main></body></html>