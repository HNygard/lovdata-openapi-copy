<!DOCTYPE html><html lang="no"><head><title>Forskrift om endring i forskrift om tilskudd til reinbeitedistrikter og tamreinlag</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-06-29-1428</dd><dt class="dokid">DokumentID</dt><dd class="dokid">LTI/forskrift/2020-06-29-1428</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Landbrukspolitisk avdeling</li></ul></dd><dt class="dateInForce">I kraft fra</dt><dd class="dateInForce">2020-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2018-06-26-1031</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2020-06-30 17:15</dd><dt class="journalNumber">Journalnummer</dt><dd class="journalNumber">2020-1069</dd><dt class="titleShort">Korttittel</dt><dd class="titleShort">Endr. i forskrift om tilskudd til reinbeitedistrikter og tamreinlag</dd><dt class="title">Tittel</dt><dd class="title">Forskrift om endring i forskrift om tilskudd til reinbeitedistrikter og tamreinlag</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 29. juni 2020 med hjemmel i Stortingets årlige vedtak om reindriftsavtalen.</dd><dt class="refid">RefID</dt><dd class="refid">forskrift/2020-06-29-1428</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om tilskudd til reinbeitedistrikter og tamreinlag<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2020-06-29-1428" id="dokument"><h1>Forskrift om endring i forskrift om tilskudd til reinbeitedistrikter og tamreinlag</h1><section class="section" data-name="kapI" id="kapittel-1" data-lovdata-URL="LTI/forskrift/2020-06-29-1428/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 26. juni 2018 nr. 1031 om tilskudd til reinbeitedistrikter og tamreinlag gjøres følgende endringer:</article> <article class="defaultP" margin-top="true">§ 1-1 første ledd skal lyde:</article><article class="legalP" id="kapittel-1-ledd-2">Tilskudd til reinbeitedistrikter og tamreinlag skal bidra til å gi disse økt medansvar for utvikling av reindriften i bærekraftig retning, balanse mellom reintall og beiter, sikring av arealer og økt lønnsomhet. Tilskuddet skal videre gi grunnlag for avsetning til kriseberedskap, arbeid med helse, miljø og sikkerhet, avløserordning ved sykdom og svangerskap ut over folketrygdens generelle ordninger og avløserordning ved ferie og fritid.</article> <article class="defaultP" margin-top="true">§ 1-2 skal lyde:</article><article class="legalP" id="kapittel-1-ledd-3">Tilskudd kan innvilges reinbeitedistrikter og tamreinlag etter denne forskriften dersom:<ul class="defaultList"><li data-li-identifier="a." data-name="a."><article class="listArticle" id="kapittel-1-ledd-3-punkt-1"><article class="legalP" id="kapittel-1-ledd-3-punkt-1-ledd-1">reinbeitedistriktet/tamreinlaget er i drift</article></article></li><li data-li-identifier="b." data-name="b."><article class="listArticle" id="kapittel-1-ledd-3-punkt-2"><article class="legalP" id="kapittel-1-ledd-3-punkt-2-ledd-1">reinbeitedistriktet har vedtatt en distriktsplan og sendt siste oppdaterte versjon til fylkesmannen<sup class="footnotereference" data-footnotereferencevalue="1" data-unique-footnote-counter="1">1</sup></article></article></li><li data-li-identifier="c." data-name="c."><article class="listArticle" id="kapittel-1-ledd-3-punkt-3"><article class="legalP" id="kapittel-1-ledd-3-punkt-3-ledd-1">tamreinlaget har vedtatt en reindriftsplan og sendt siste oppdaterte versjon til fylkesmannen</article></article></li><li data-li-identifier="d." data-name="d."><article class="listArticle" id="kapittel-1-ledd-3-punkt-4"><article class="legalP" id="kapittel-1-ledd-3-punkt-4-ledd-1">fylkesmannen har fått oversendt revisorgodkjent regnskap for foregående år<sup class="footnotereference" data-footnotereferencevalue="2" data-unique-footnote-counter="2">2</sup></article></article></li><li data-li-identifier="e." data-name="e."><article class="listArticle" id="kapittel-1-ledd-3-punkt-5"><article class="legalP" id="kapittel-1-ledd-3-punkt-5-ledd-1">reinbeitedistriktet/tamreinlaget har avsatt midler til kriseberedskapsfond i henhold til bestemmelsen i § 1-5, og</article></article></li><li data-li-identifier="f." data-name="f."><article class="listArticle" id="kapittel-1-ledd-3-punkt-6"><article class="legalP" id="kapittel-1-ledd-3-punkt-6-ledd-1">reinbeitedistrikter/tamreinlaget har rapportert om avsetning og bruk av midler mv. på særskilt rapporteringsskjema fastsatt av Landbruksdirektoratet.</article></article></li></ul></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. lov om reindrift § 62 andre ledd.</article><article class="footnote" data-name="2" data-unique-footnote-counter="2"><span class="footnoteLabel">2</span> Jf. lov om reindrift § 50 jf. § 48 og lov om revisjon og revisorer § 2-1.</article></footer> <article class="defaultP" margin-top="true">§ 1-3 andre og tredje ledd skal lyde:</article><article class="legalP" id="kapittel-1-ledd-4">Tilskudd til administrasjon, planlegging og ressursforvaltning utgjør<ul class="defaultList"><li data-li-identifier="a." data-name="a."><article class="listArticle" id="kapittel-1-ledd-4-punkt-1"><article class="legalP" id="kapittel-1-ledd-4-punkt-1-ledd-1">inntil 250&#xa0;000 kroner til distrikt 17 i Øst-Finnmark reinbeiteområde</article></article></li><li data-li-identifier="b." data-name="b."><article class="listArticle" id="kapittel-1-ledd-4-punkt-2"><article class="legalP" id="kapittel-1-ledd-4-punkt-2-ledd-1">inntil 250&#xa0;000 kroner til distrikt 16 i Øst-Finnmark reinbeiteområde</article></article></li><li data-li-identifier="c." data-name="c."><article class="listArticle" id="kapittel-1-ledd-4-punkt-3"><article class="legalP" id="kapittel-1-ledd-4-punkt-3-ledd-1">inntil 250&#xa0;000 kroner til hvert av distriktene 30A, 30B og 30C i Vest-Finnmark reinbeiteområde</article></article></li><li data-li-identifier="d." data-name="d."><article class="listArticle" id="kapittel-1-ledd-4-punkt-4"><article class="legalP" id="kapittel-1-ledd-4-punkt-4-ledd-1">inntil 50&#xa0;000 kroner til Femund reinbeitedistrikt i Sør-Trøndelag/Hedmark reinbeiteområde</article></article></li><li data-li-identifier="e." data-name="e."><article class="listArticle" id="kapittel-1-ledd-4-punkt-5"><article class="legalP" id="kapittel-1-ledd-4-punkt-5-ledd-1">inntil 125&#xa0;000 kroner til hvert av tamreinlagene.</article></article></li></ul></article><article class="legalP" id="kapittel-1-ledd-5">I tillegg ytes et beløp per siidaandel på inntil 22 500 kroner. For siidaandeler i distrikt 16 i Øst-Finnmark reinbeiteområde utgjør beløpet inntil kroner 29&#xa0;000 kroner. Det variable tilskuddet skal kun ytes for det antall siidaandeler som er innvilget produksjonspremie<sup class="footnotereference" data-footnotereferencevalue="1" data-unique-footnote-counter="1">1</sup> minst et av de tre foregående driftsårene. Det variable tilskuddet gjelder ikke distriktene 17, 30A, 30B, 30C, og Femund.</article><footer class="footnotes"><article class="footnote" data-name="1" data-unique-footnote-counter="3"><span class="footnoteLabel">1</span> Jf. gjeldende forskrift om tilskudd til siidaandeler og tamreinlag.</article></footer> <article class="defaultP" margin-top="true">§ 1-4 skal lyde:</article><article class="legalP" id="kapittel-1-ledd-6">For Trollheimen ytes det tilskudd til spesielle kostnader med inntil kroner 15&#xa0;000 per siidaandel for det antall enheter som er innvilget produksjonspremie<sup class="footnotereference" data-footnotereferencevalue="1" data-unique-footnote-counter="1">1</sup> i minst et av de tre foregående driftsårene. Med bakgrunn i gitte rammebetingelser utbetales et ekstraordinært tilskudd på inntil 100&#xa0;000 kroner til hver av de fem siidaandelene i Trollheimen. Ved endring av rammebetingelsene bortfaller tilskuddet.</article><footer class="footnotes"><article class="footnote" data-name="1" data-unique-footnote-counter="4"><span class="footnoteLabel">1</span> Jf. gjeldende forskrift om tilskudd til siidaandeler og tamreinlag.</article></footer> <article class="defaultP" margin-top="true">§ 1-5 tredje ledd skal lyde:</article><article class="legalP" id="kapittel-1-ledd-7">Reinbeitedistriktet/tamreinlaget må sette den samlede avsetningen på særskilt bankkonto for kriseberedskapsfond. Opptjent avkastning skal inngå i øvrige midler på bankkontoen.</article> <article class="defaultP" margin-top="true">§ 1-6 skal lyde:</article><article class="legalP" id="kapittel-1-ledd-8">Søknad om tilskudd til reinbeitedistrikter og tamreinlag sendes på særskilt skjema fastsatt av Landbruksdirektoratet. Søknaden sendes til fylkesmannen i det reinbeiteområdet reinbeitedistriktet eller tamreinlaget tilhører.</article><article class="legalP" id="kapittel-1-ledd-9">Søker må legge ved den dokumentasjonen som fremgår av søknadsskjemaet. Søker er ansvarlig for at all nødvendig dokumentasjon legges ved søknaden.</article><article class="legalP" id="kapittel-1-ledd-10">Søknad om tilskudd med vedlegg må være levert innen 15. juli.</article><article class="legalP" id="kapittel-1-ledd-11">I særlige tilfeller kan fylkesmannen dispensere fra søknadsfristen.</article> <article class="defaultP" margin-top="true">§ 1-9 nytt andre ledd skal lyde:</article><article class="legalP" id="kapittel-1-ledd-12">Manglende rapportering av bruken av tilskuddet kan medføre at hele eller deler av utbetalt tilskudd kreves tilbakebetalt.</article> <article class="defaultP" margin-top="true">Nåværende andre ledd blir nytt tredje ledd.</article> <article class="defaultP" margin-top="true">§ 1-13 skal lyde:</article><article class="legalP" id="kapittel-1-ledd-13">Fylkesmannens vedtak etter denne forskrift kan påklages til Landbruksdirektoratet etter forvaltningslovens regler.</article> <article class="defaultP" margin-top="true">§ 2-2 første og andre ledd skal lyde:</article><article class="legalP" id="kapittel-1-ledd-14">Reinbeitedistriktet/tamreinlaget må melde beitekrisen til fylkesmannen før bruk av kriseberedskapsfondet.</article><article class="legalP" id="kapittel-1-ledd-15">Kriseberedskapsfondet etter § 1-5 skal kun brukes til å dekke kostnader i forbindelse med tilfeller der kriseberedskapsutvalget har fastslått at det foreligger en beitekrise.</article></section><section class="section" data-name="kapII" id="kapittel-2" data-lovdata-URL="LTI/forskrift/2020-06-29-1428/KAPITTEL_2"><h2 data-text-align="center">II</h2><article class="centeredP" data-text-align="center"><i>Ikrafttredelse</i></article><article class="legalP" id="kapittel-2-ledd-1">Denne forskriften trer i kraft 1. juli 2020.</article></section></main></body></html>