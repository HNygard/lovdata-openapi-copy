<!DOCTYPE html><html lang="no"><head><title>Midlertidig forskrift om tillegg i forskrift 1. juni 2018 nr. 813 om opptak, studier, grader og eksamen ved Høyskolen Kristiania</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-03-18-347</dd><dt class="dokid">DokumentID</dt><dd class="dokid">LTI/forskrift/2020-03-18-347</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Høyskolen Kristiania</li></ul></dd><dt class="dateInForce">I kraft fra</dt><dd class="dateInForce">2020-03-18 – 2020-09-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2018-06-01-813</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-9</li></ul></dd><dt class="dateOfPublication">Kunngjort</dt><dd class="dateOfPublication">2020-03-19 16:00</dd><dt class="journalNumber">Journalnummer</dt><dd class="journalNumber">2020-0303</dd><dt class="titleShort">Korttittel</dt><dd class="titleShort">Midl. forskrift om tillegg i forskrift om opptak, studier, grader og eksamen ved Høyskolen Kristiania (koronavirus)</dd><dt class="title">Tittel</dt><dd class="title">Midlertidig forskrift om tillegg i forskrift 1. juni 2018 nr. 813 om opptak, studier, grader og eksamen ved Høyskolen Kristiania</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Høyskolen Kristiania 18. mars 2020 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-9.</dd><dt class="refid">RefID</dt><dd class="refid">forskrift/2020-03-18-347</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig forskrift om tillegg i forskrift 1. juni 2018 nr. 813 om opptak, studier, grader og eksamen ved Høyskolen Kristiania<ul class="tocSubUl"><li>§ 1. Endring av undervisning- og vurderingsform</li><li>§ 2. Sensorordning</li><li>§ 3. Regler for godkjenning av obligatorisk aktivitet i et emne</li><li>§ 4. Midlertidig dispensasjon fra forkunnskapskrav</li><li>§ 5. Melding om fravær ved eksamen</li><li>§ 6. Sensurfrist</li><li>§ 7. Fullmakt til høyskoleledelsen – behov for ytterligere bestemmelser</li><li>§ 8. Varighet</li></ul></li></ul></dd></dl></header><main class="documentBody" data-lovdata-URL="LTI/forskrift/2020-03-18-347" id="dokument"><h1>Midlertidig forskrift om tillegg i forskrift 1. juni 2018 nr. 813 om opptak, studier, grader og eksamen ved Høyskolen Kristiania</h1><article class="legalArticle" data-lovdata-URL="LTI/forskrift/2020-03-18-347/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Endring av undervisning- og vurderingsform</span></h2><article class="legalP" id="paragraf-1-ledd-1">Dekaner kan innstille om endring av undervisning- og vurderingsform i emner som avdelingene har faglig ansvar for. Studentene skal sikres en vurdering som er upartisk og faglig betryggende, selv om vurderingsformen vil være annerledes enn den som er angitt i emnebeskrivelsen.</article><article class="legalP" id="paragraf-1-ledd-2">Endringer vedtas av de ordinære kvalitetssikringsorganene.</article></article><article class="legalArticle" data-lovdata-URL="LTI/forskrift/2020-03-18-347/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Sensorordning</span></h2><article class="legalP" id="paragraf-2-ledd-1">Dekaner kan vedta endringer i sensorordninger ved eksamen i emner som avdelingene har ansvar for.</article></article><article class="legalArticle" data-lovdata-URL="LTI/forskrift/2020-03-18-347/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Regler for godkjenning av obligatorisk aktivitet i et emne</span></h2><article class="legalP" id="paragraf-3-ledd-1">Selv om studenter på grunn av egen sykdom, sykdom blant høyskolens ansatte eller på grunn av andre forhold relatert til koronavirus (covid-19) utenfor høyskolens kontroll blir forhindret fra å gjennomføre og få godkjent obligatorisk aktivitet i et emne, kan dekaner etter en nærmere vurdering gi studentene anledning til å avlegge eksamen i emnet.</article><article class="legalP" id="paragraf-3-ledd-2">Studenter kan bli pålagt å gjennomføre og få godkjent obligatorisk aktivitet innen en viss tid for at eksamensresultatet skal være gyldig.</article></article><article class="legalArticle" data-lovdata-URL="LTI/forskrift/2020-03-18-347/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Midlertidig dispensasjon fra forkunnskapskrav</span></h2><article class="legalP" id="paragraf-4-ledd-1">Dersom studenter mangler forkunnskapskrav til emner i høstsemesteret 2020 på grunn av sykdomsfravær fra eksamen i vårsemesteret 2020, kan dekaner gi midlertidig dispensasjon fra forkunnskapskravene.</article><article class="legalP" id="paragraf-4-ledd-2">Studenter kan bli pålagt å gjennomføre de manglende forkunnskapskravene innen en viss tid for å kunne fortsette i studiet.</article></article><article class="legalArticle" data-lovdata-URL="LTI/forskrift/2020-03-18-347/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Melding om fravær ved eksamen</span></h2><article class="legalP" id="paragraf-5-ledd-1">Studiedirektøren kan etter en nærmere vurdering fastsette at egenmelding om fravær fra eksamen kan tas i bruk. Dersom egenmelding tas i bruk, skal egenmeldt fravær aksepteres som gyldig forfall til eksamen og gi de samme rettighetene som fravær dokumentert med legeerklæring eller tilsvarende dokumentasjon. Dersom egenmelding tas i bruk, fastsetter studiedirektøren hvordan studenter ordinært skal levere egenmelding om fravær fra eksamen.</article></article><article class="legalArticle" data-lovdata-URL="LTI/forskrift/2020-03-18-347/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Sensurfrist</span></h2><article class="legalP" id="paragraf-6-ledd-1">Dekan kan utvide sensurfristen for eksamener på grunn av forhold relatert til koronavirus (covid-19). En eventuell utvidelse av sensurfristen skal ordinært ikke overstige to uker utover ordinær sensurfrist for eksamen. Denne bestemmelsen gjelder både for eksamener med tre ukers sensurfrist og større arbeider med seks ukers sensurfrist.</article></article><article class="legalArticle" data-lovdata-URL="LTI/forskrift/2020-03-18-347/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Fullmakt til høyskoleledelsen – behov for ytterligere bestemmelser</span></h2><article class="legalP" id="paragraf-7-ledd-1">Høyskoleledelsen får fullmakt til å vedta ytterligere bestemmelser på grunn av den ekstraordinære situasjonen relatert til koronaviruset. Høyskoleledelsen er ansvarlig for at alle vedtak etter denne bestemmelsen informeres tilstrekkelig til berørte parter.</article></article><article class="legalArticle" data-lovdata-URL="LTI/forskrift/2020-03-18-347/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Varighet</span></h2><article class="legalP" id="paragraf-8-ledd-1">Denne forskriften gjelder fra 18. mars 2020 til 1. september 2020.</article></article></main></body></html>