<!DOCTYPE html><html lang="no"><head><title>Forskrift om bortvisning mv. av utlendinger uten oppholdstillatelse i riket av hensyn til folkehelsen</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-03-15-293</dd><dt class="dokid">DokumentID</dt><dd class="dokid">LTI/forskrift/2020-03-15-293</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="dateInForce">I kraft fra</dt><dd class="dateInForce">2020-03-15, med virkning for personer som ankommer riket etter 2020-03-16 kl. 08.00</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1994-08-05-55/§7-12</li><li>lov/1994-08-05-55/§1-2</li></ul></dd><dt class="dateOfPublication">Kunngjort</dt><dd class="dateOfPublication">2020-03-15 13:05</dd><dt class="journalNumber">Journalnummer</dt><dd class="journalNumber">2020-0275</dd><dt class="titleShort">Korttittel</dt><dd class="titleShort">Forskrift om bortvisning mv. av utlendinger uten oppholdstillatelse i riket av hensyn til folkehelsen</dd><dt class="title">Tittel</dt><dd class="title">Forskrift om bortvisning mv. av utlendinger uten oppholdstillatelse i riket av hensyn til folkehelsen</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 15. mars 2020 med hjemmel i lov 5. august 1994 nr. 55 om vern mot smittsomme sykdommer § 7-12, jf. § 1-2 tredje ledd. Fremmet av Justis- og beredskapsdepartementet.</dd><dt class="refid">RefID</dt><dd class="refid">forskrift/2020-03-15-293</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om bortvisning mv. av utlendinger uten oppholdstillatelse i riket av hensyn til folkehelsen<ul class="tocSubUl"><li>§ 1. Bortvisning av utlendinger uten oppholdstillatelse mv.</li><li>§ 2. Unntak fra bortvisning</li><li>§ 3. Økonomisk transportøransvar</li><li>§ 4. Unntak fra andre regler</li><li>§ 5. Forenklet saksbehandling for vedtak og begrunnelse</li><li>§ 6. Klage mv.</li><li>§ 7. Endringer i forskriften</li><li>§ 8. Ikrafttredelse og virkningstidspunkt</li></ul></li></ul></dd></dl></header><main class="documentBody" data-lovdata-URL="LTI/forskrift/2020-03-15-293" id="dokument"><h1>Forskrift om bortvisning mv. av utlendinger uten oppholdstillatelse i riket av hensyn til folkehelsen</h1><article class="legalArticle" data-lovdata-URL="LTI/forskrift/2020-03-15-293/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Bortvisning av utlendinger uten oppholdstillatelse mv.</span></h2><article class="legalP" id="paragraf-1-ledd-1">For å trygge folkehelsen ved utbrudd av den allmennfarlige smittsomme sykdommen Covid-19, kan det treffes vedtak om bortvisning av utlending uten oppholdstillatelse etter utlendingsloven. Vedtak treffes av Utlendingsdirektoratet eller politiet. Justis- og beredskapsdepartementet kan tildele vedtakskompetanse til annen myndighet.</article><article class="legalP" id="paragraf-1-ledd-2">Utlendinger som er bortvist, skal forlate riket uten ugrunnet opphold.</article><article class="legalP" id="paragraf-1-ledd-3">Første ledd gjelder ikke for EØS-borgere, og deres familiemedlemmer etter utlendingsloven § 110, som er bosatt eller arbeider i Norge.</article></article><article class="legalArticle" data-lovdata-URL="LTI/forskrift/2020-03-15-293/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Unntak fra bortvisning</span></h2><article class="legalP" id="paragraf-2-ledd-1">Utlendinger omfattet av § 1 første ledd kan ikke bortvises dersom<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">utlendingen kun skal oppholde seg i lufthavntransitt før utreise fra Norge,</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">utlendingen er omfattet av unntak fra karanteneplikten etter § 2 i forskrift 13. mars 2020 nr. 287 om karantene mv. etter reiser utenfor Norden,</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">utlendingen søker beskyttelse i riket (asyl), eller</article></article></li><li data-li-identifier="d)" data-name="d)"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">særlige grunner tilsier det, slik som særskilt omsorgsansvar for personer i Norge eller andre sterke velferdshensyn.</article></article></li></ul></article></article><article class="legalArticle" data-lovdata-URL="LTI/forskrift/2020-03-15-293/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Økonomisk transportøransvar</span></h2><article class="legalP" id="paragraf-3-ledd-1">Transportøransvaret etter utlendingsloven § 91 tredje ledd gjelder tilsvarende for vedtak om bortvisning etter forskriften her.</article></article><article class="legalArticle" data-lovdata-URL="LTI/forskrift/2020-03-15-293/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Unntak fra andre regler</span></h2><article class="legalP" id="paragraf-4-ledd-1">Forvaltningslovens kapittel IV og V gjelder ikke for vedtak etter forskriften her. Av hensyn til å trygge folkehelsen mot den allmennfarlige smittsomme sykdommen Covid-19, gjelder reglene om saksbehandling i utlendingsloven kapittel 11 og utlendingsforskriften kapittel 17 bare så langt de lar seg forene med en forenklet og rask behandling av vedtak om bortvisning. Departementet kan gi forskrift om saksbehandlingen.</article><article class="legalP" id="paragraf-4-ledd-2">Reglene om fritt rettsråd i utlendingsloven § 92 første ledd gjelder ikke for vedtak etter forskriften her.</article></article><article class="legalArticle" data-lovdata-URL="LTI/forskrift/2020-03-15-293/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forenklet saksbehandling for vedtak og begrunnelse</span></h2><article class="legalP" id="paragraf-5-ledd-1">Vedtak om bortvisning skal være skriftlig. Begrunnelsen kan være kort og standardisert. Begrunnelsen skal angi reglene som vedtaket bygger på. Det skal gis opplysning om klagerett etter § 6.</article><article class="legalP" id="paragraf-5-ledd-2">Vedtak kan være muntlig hvis avgjørelsen haster eller skriftlighet av andre grunner ikke er praktisk mulig. Når vedtaket ikke er skriftlig, skal det gis opplysninger som nevnt i første ledd. Vedtaksorganet skal bekrefte vedtaket og dets begrunnelse skriftlig hvis parten ber om det.</article><article class="legalP" id="paragraf-5-ledd-3">Utlendingsdirektoratet kan gi retningslinjer om saksbehandlingen til politiet og annen offentlig myndighet, herunder utenriksstasjon, som utfører oppgaver i henhold til forskriften, jf. utlendingsforskriften § 20-3 som gjelder tilsvarende.</article></article><article class="legalArticle" data-lovdata-URL="LTI/forskrift/2020-03-15-293/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Klage mv.</span></h2><article class="legalP" id="paragraf-6-ledd-1">Vedtak om bortvisning kan påklages til Utlendingsdirektoratet, eller til Utlendingsnemnda hvis Utlendingsdirektoratet har truffet vedtak i første instans, etter reglene i forvaltningslovens kapittel VI. Forvaltningsloven § 42 om utsatt iverksetting gjelder ikke.</article></article><article class="legalArticle" data-lovdata-URL="LTI/forskrift/2020-03-15-293/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Endringer i forskriften</span></h2><article class="legalP" id="paragraf-7-ledd-1">Departementet gis myndighet etter smittevernloven § 7-12 til å gjøre endringer i forskriften her.</article></article><article class="legalArticle" data-lovdata-URL="LTI/forskrift/2020-03-15-293/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse og virkningstidspunkt</span></h2><article class="legalP" id="paragraf-8-ledd-1">Forskriften trer i kraft straks. Forskriften har virkning for personer som ankommer riket etter 16. mars 2020 kl. 08.00.</article></article></main></body></html>