<!DOCTYPE html><html lang="no"><head><title>Særskilte regler for digital forhåndsstemming</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-12-04-3289</dd><dt class="dokid">DokumentID</dt><dd class="dokid">LTI/forskrift/2020-12-04-3289</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="subunit">Etat</dt><dd class="subunit"><ul><li>Kirkerådet</li></ul></dd><dt class="dateInForce">I kraft fra</dt><dd class="dateInForce">2021-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2020-04-24-31/§12</li><li>forskrift/2018-04-16-584/§9-6</li></ul></dd><dt class="dateOfPublication">Kunngjort</dt><dd class="dateOfPublication">2021-02-02 15:45</dd><dt class="journalNumber">Journalnummer</dt><dd class="journalNumber">2021-0143</dd><dt class="titleShort">Korttittel</dt><dd class="titleShort">Særskilte regler for digital forhåndsstemming</dd><dt class="title">Tittel</dt><dd class="title">Særskilte regler for digital forhåndsstemming</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kirkerådet 4. desember 2020 med hjemmel i lov 24. april 2020 nr. 31 om tros- og livssynssamfunn (trossamfunnsloven) § 12 annet ledd og regler 16. april 2018 nr. 584 for valg av menighetsråd, bispedømmeråd og Kirkemøtet (kirkevalgreglene) § 9-6 annet ledd.</dd><dt class="refid">RefID</dt><dd class="refid">forskrift/2020-12-04-3289</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Særskilte regler for digital forhåndsstemming<ul class="tocSubUl"><li>§ 1. Formål. Virkeområde</li><li>§ 2. Forholdet til kirkevalgreglene</li><li>§ 3. Definisjoner</li><li>§ 4. Prinsipper</li><li>§ 5. Internettvalgstyret</li><li>§ 6. Forberedelse til internettvalg</li><li>§ 7. Informasjon om lister og kandidater</li><li>§ 8. Stemmegivingen</li><li>§ 9. Dekryptering av elektroniske stemmer. Godkjenning av stemmegivninger og stemmesedler. Opptelling.</li><li>§ 10. Protokollering og offentliggjøring av resultat fra internettstemmegivningen</li><li>§ 11. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2020-12-04-3289" id="dokument"><h1>Særskilte regler for digital forhåndsstemming</h1><article class="legalArticle" data-lovdata-URL="LTI/forskrift/2020-12-04-3289/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål. Virkeområde</span></h2><article class="numberedLegalP" data-numerator="1" id="paragraf-1-nummer-1">(1) Formålet med disse reglene er å legge til rette for at medlemmene av Den norske kirke skal kunne velge sine representanter til menighetsråd, bispedømmeråd og Kirkemøtet ved å avgi elektronisk stemme over internett.</article><article class="numberedLegalP" data-numerator="2" id="paragraf-1-nummer-2">(2) Disse reglene gjelder internettstemmegivning under forhåndsstemmegivningen.</article></article><article class="legalArticle" data-lovdata-URL="LTI/forskrift/2020-12-04-3289/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Forholdet til kirkevalgreglene</span></h2><article class="numberedLegalP" data-numerator="1" id="paragraf-2-nummer-1">(1) Med mindre annet er bestemt i disse reglene, gjelder bestemmelsene i kirkevalgreglene.</article><article class="numberedLegalP" data-numerator="2" id="paragraf-2-nummer-2">(2) Europarådets rekommandasjon CM/REK (2017) 5 om standarder for elektronisk stemmegivning skal legges til grunn så langt de passer, med følgende unntak: Vedlegg I Standarder for e-valg pkt. 27 og 35-39 gjelder ikke.</article></article><article class="legalArticle" data-lovdata-URL="LTI/forskrift/2020-12-04-3289/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">Ved internettstemmegivning legges følgende definisjoner til grunn:<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>Stemmeseddel:</i> med stemmeseddel i kirkevalgreglene menes også elektronisk stemmeseddel.</article></article></li><li data-li-identifier="b." data-name="b."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>Digitalt valgsystem:</i> systemet som brukes til internettstemmegivning.</article></article></li><li data-li-identifier="c." data-name="c."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>Ukontrollert omgivelse:</i> med ukontrollert omgivelse menes at stemmegivningen skjer utenfor valglokalet og uten at valgfunksjonær er til stede.</article></article></li><li data-li-identifier="d." data-name="d."><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>Kontrollert omgivelse:</i> med kontrollert omgivelse menes at stemmegivningen skjer i valglokalet der valgfunksjonærer er til stede.</article></article></li><li data-li-identifier="e." data-name="e."><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>Autentisering:</i> verifisering av identitet, slik at velgeren kan logge seg inn på i-valgsystemet.</article></article></li><li data-li-identifier="f." data-name="f."><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1"><i>Kryptering:</i> å gjøre informasjon uleselig på en måte som gjør at informasjonen kun kan gjøres leselig om man har tilgang til en dekrypteringsnøkkel.</article></article></li><li data-li-identifier="g." data-name="g."><article class="listArticle" id="paragraf-3-ledd-1-punkt-7"><article class="legalP" id="paragraf-3-ledd-1-punkt-7-ledd-1"><i>Dekryptering:</i> å gjøre kryptert informasjon leselig ved bruk av en dekrypteringsnøkkel.</article></article></li></ul></article></article><article class="legalArticle" data-lovdata-URL="LTI/forskrift/2020-12-04-3289/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Prinsipper</span></h2><article class="legalP" id="paragraf-4-ledd-1">Følgende prinsipper legges til grunn:<ul class="defaultList"><li data-li-identifier="a." data-name="a."><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">Internettstemmegivning er et supplement til stemmegivning med stemmesedler av papir.</article></article></li><li data-li-identifier="b." data-name="b."><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">Velger som har avgitt elektronisk stemme skal kunne stemme flere ganger, likevel slik at det kun er én stemme som godkjennes, jf. § 8.</article></article></li><li data-li-identifier="c." data-name="c."><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">Det skal brukes en identifiserings- og autentiseringsløsning for pålogging til det digitale valgsystemet på minimum sikkerhetsnivå 4.</article></article></li><li data-li-identifier="d." data-name="d."><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">Velger skal etter endt stemmegivning kunne få bekreftelse på at stemmen er avgitt korrekt.</article></article></li><li data-li-identifier="e." data-name="e."><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">Utenforstående og valgmyndighetene skal ikke ha mulighet til å få kunnskap om hva den enkelte velger har stemt.</article></article></li><li data-li-identifier="f." data-name="f."><article class="listArticle" id="paragraf-4-ledd-1-punkt-6"><article class="legalP" id="paragraf-4-ledd-1-punkt-6-ledd-1">Det skal ikke være mulig for utenforstående, systemet og valgmyndighetene å endre en velgers stemmegivning uten at dette kan oppdages.</article></article></li><li data-li-identifier="g." data-name="g."><article class="listArticle" id="paragraf-4-ledd-1-punkt-7"><article class="legalP" id="paragraf-4-ledd-1-punkt-7-ledd-1">I det digitale valgsystemet skal valglistene presenteres for velgerne i alfabetisk rekkefølge.</article></article></li><li data-li-identifier="h." data-name="h."><article class="listArticle" id="paragraf-4-ledd-1-punkt-8"><article class="legalP" id="paragraf-4-ledd-1-punkt-8-ledd-1">Informasjon om krav til løsningen og hvordan det digitale valgsystemet virker skal gjøres offentlig kjent.</article></article></li></ul></article></article><article class="legalArticle" data-lovdata-URL="LTI/forskrift/2020-12-04-3289/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Internettvalgstyret</span></h2><article class="numberedLegalP" data-numerator="1" id="paragraf-5-nummer-1">(1) Det oppnevnes et internettvalgstyre på nasjonalt nivå som skal påse at internettstemmegivningen og opptelling av internettstemmene skjer i henhold til regelverket. Kirkerådet oppnevner fem faste medlemmer og fem personlige varamedlemmer. Kirkerådet utpeker leder av internettvalgstyret.</article><article class="numberedLegalP" data-numerator="2" id="paragraf-5-nummer-2">(2) Internettvalgstyret skal:<ul class="defaultList"><li data-li-identifier="a." data-name="a."><article class="listArticle" id="paragraf-5-nummer-2-punkt-1"><article class="legalP" id="paragraf-5-nummer-2-punkt-1-ledd-1">påse at internettstemmegivningen og opptelling av internettstemmene skjer i henhold til regelverket</article></article></li><li data-li-identifier="b." data-name="b."><article class="listArticle" id="paragraf-5-nummer-2-punkt-2"><article class="legalP" id="paragraf-5-nummer-2-punkt-2-ledd-1">sørge for at kryptografiske nøkler behandles forsvarlig</article></article></li><li data-li-identifier="c." data-name="c."><article class="listArticle" id="paragraf-5-nummer-2-punkt-3"><article class="legalP" id="paragraf-5-nummer-2-punkt-3-ledd-1">sørge for dekryptering og opptelling av stemmer, jf. § 9 (3)</article></article></li><li data-li-identifier="d." data-name="d."><article class="listArticle" id="paragraf-5-nummer-2-punkt-4"><article class="legalP" id="paragraf-5-nummer-2-punkt-4-ledd-1">undertegne protokoll, jf. § 10.</article></article></li></ul></article><article class="numberedLegalP" data-numerator="3" id="paragraf-5-nummer-3">(3) Internettvalgstyret kan, dersom en hendelse inntreffer som kan medføre at valget ikke kan gjennomføres i samsvar med regelverket, bestemme at velgerne ikke skal kunne avgi stemme over internett. Dersom det treffes slikt vedtak og det på dette tidspunktet er avgitt internettstemmer, tar internettvalgstyret stilling til om disse skal forkastes.</article><article class="numberedLegalP" data-numerator="4" id="paragraf-5-nummer-4">(4) Regler 14. november 1997 nr. 1541 for Kirkerådets virksomhet gjelder så langt de passer for internettvalgstyret.</article><article class="numberedLegalP" data-numerator="5" id="paragraf-5-nummer-5">(5) Kirkerådets sekretariat fungerer som sekretariat for internettvalgstyret.</article></article><article class="legalArticle" data-lovdata-URL="LTI/forskrift/2020-12-04-3289/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Forberedelse til internettvalg</span></h2><article class="numberedLegalP" data-numerator="1" id="paragraf-6-nummer-1">(1) Kirkerådet skal innen utgangen av juli i valgåret sørge for at installasjon og basiskonfigurasjon av det digitale valgsystemet er gjennomført korrekt.</article><article class="numberedLegalP" data-numerator="2" id="paragraf-6-nummer-2">(2) Kirkevalgreglenes bestemmelser om manntall gjelder tilsvarende med følgende presiseringer:<ul class="defaultList"><li data-li-identifier="a." data-name="a."><article class="listArticle" id="paragraf-6-nummer-2-punkt-1"><article class="legalP" id="paragraf-6-nummer-2-punkt-1-ledd-1">Kirkerådet sørger for at det blir utarbeidet et elektronisk manntall til bruk ved den elektroniske stemmegivningen.</article></article></li><li data-li-identifier="b." data-name="b."><article class="listArticle" id="paragraf-6-nummer-2-punkt-2"><article class="legalP" id="paragraf-6-nummer-2-punkt-2-ledd-1">Valgmanntallet skal ikke legges ut til offentlig ettersyn i elektronisk form.</article></article></li><li data-li-identifier="c." data-name="c."><article class="listArticle" id="paragraf-6-nummer-2-punkt-3"><article class="legalP" id="paragraf-6-nummer-2-punkt-3-ledd-1">I tillegg til mulighet for kontroll i manntallseksemplar som legges ut til offentlig ettersyn i henhold til kirkevalgreglene § 2-11, får velgerne tilgang til å kontrollere egen manntallsoppføring via internett ved å autentisere seg i det digitale valgsystemet.</article></article></li></ul></article><article class="numberedLegalP" data-numerator="3" id="paragraf-6-nummer-3">(3) Kirkerådet skal i det digitale valgsystemet utarbeide elektroniske stemmesedler for alle godkjente valglister før forhåndsstemmegivningen starter.</article></article><article class="legalArticle" data-lovdata-URL="LTI/forskrift/2020-12-04-3289/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Informasjon om lister og kandidater</span></h2><article class="legalP" id="paragraf-7-ledd-1">Ved digital forhåndsstemming skal velgerne få informasjon om lister og kandidater som fastsatt i kirkevalgreglene.</article></article><article class="legalArticle" data-lovdata-URL="LTI/forskrift/2020-12-04-3289/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Stemmegivingen</span></h2><article class="numberedLegalP" data-numerator="1" id="paragraf-8-nummer-1">(1) Velgere som ønsker det kan avgi stemme elektronisk over internett (ukontrollerte omgivelser) ved å logge seg på det digitale valgsystemet fra 10. august kl. 0900 til og med utgangen av onsdag før valgdagen.</article><article class="numberedLegalP" data-numerator="2" id="paragraf-8-nummer-2">(2) Kirkevalgreglene § 9-4 (1) gjelder ikke. I stedet gjelder: Velgeren skal selv påse at stemmegivningen gjennomføres usett av andre.</article><article class="numberedLegalP" data-numerator="3" id="paragraf-8-nummer-3">(3) Hvis elektroniske stemmer skal avgis i kontrollerte omgivelser skal velgeren kunne gjøre sitt valg i enerom og usett. Der det har vært annonsert at det skal avholdes forhåndsstemming må velgeren alltid kunne avgi forhåndsstemme på papir.</article><article class="numberedLegalP" data-numerator="4" id="paragraf-8-nummer-4">(4) Velgeren skal legitimere seg overfor det digitale valgsystemet gjennom autentiseringsløsningen.</article><article class="numberedLegalP" data-numerator="5" id="paragraf-8-nummer-5">(5) Etter autentisering får velgeren tilgang til å avgi elektronisk stemme.</article><article class="numberedLegalP" data-numerator="6" id="paragraf-8-nummer-6">(6) Kirkevalgreglene § 9-4 (2)–(7) gjelder ikke.</article><article class="numberedLegalP" data-numerator="7" id="paragraf-8-nummer-7">(7) En velger som har avgitt elektronisk stemme tidligere, kan stemme på nytt elektronisk over internett. En velger som har avgitt elektronisk stemme, kan ikke stemme på nytt med stemmeseddel av papir i et valglokale. Hvis en velger avgir stemmegiving i forhåndsstemmeperioden både på papir og digitalt, vil den digitale stemmen godkjennes.</article><article class="numberedLegalP" data-numerator="8" id="paragraf-8-nummer-8">(8) Dersom velgeren har avgitt flere elektroniske stemmegivninger, er det den sist avgitte stemmegivning som skal godkjennes.</article></article><article class="legalArticle" data-lovdata-URL="LTI/forskrift/2020-12-04-3289/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Dekryptering av elektroniske stemmer. Godkjenning av stemmegivninger og stemmesedler. Opptelling.</span></h2><article class="numberedLegalP" data-numerator="1" id="paragraf-9-nummer-1">(1) Kirkevalgreglene § 14-6 gjelder ikke for stemmer avgitt elektronisk. I stedet gjelder følgende: Etter at den digitale stemmegivningen er avsluttet, skal avgitte elektroniske stemmer dekrypteres. Før dekrypteringen skal de elektroniske stemmene klargjøres. Ved klargjøringen skal det gjøres korrigeringer for stemmer fra velgere som har stemt elektronisk flere ganger. Resterende elektroniske stemmer dekrypteres.</article><article class="numberedLegalP" data-numerator="2" id="paragraf-9-nummer-2">(2) Dekryptering<ul class="defaultList"><li data-li-identifier="a." data-name="a."><article class="listArticle" id="paragraf-9-nummer-2-punkt-1"><article class="legalP" id="paragraf-9-nummer-2-punkt-1-ledd-1">Internettvalgstyret skal forestå dekryptering av de elektroniske stemmene.</article></article></li><li data-li-identifier="b." data-name="b."><article class="listArticle" id="paragraf-9-nummer-2-punkt-2"><article class="legalP" id="paragraf-9-nummer-2-punkt-2-ledd-1">For å sikre at ingen enkeltperson er i posisjon til å dekryptere stemmer, skal hver av medlemmene tildeles deler av nøkler, som må settes sammen med de andre medlemmenes deler for å dekryptere avgitte stemmegivninger.</article></article></li><li data-li-identifier="c." data-name="c."><article class="listArticle" id="paragraf-9-nummer-2-punkt-3"><article class="legalP" id="paragraf-9-nummer-2-punkt-3-ledd-1">Minimum tre medlemmer fra internettvalgstyret må tre sammen for å konstruere dekrypteringsnøkkelen.</article></article></li></ul></article><article class="numberedLegalP" data-numerator="3" id="paragraf-9-nummer-3">(3) Godkjenning av stemmegivninger og stemmesedler<ul class="defaultList"><li data-li-identifier="a." data-name="a."><article class="listArticle" id="paragraf-9-nummer-3-punkt-1"><article class="legalP" id="paragraf-9-nummer-3-punkt-1-ledd-1">Kirkevalgreglene § 14-1 (3) gjelder ikke. I stedet gjelder følgende: Prøving av stemmegivninger avgitt elektronisk foretas ved klargjøring av stemmer før dekryptering etter § 9 (1).</article></article></li><li data-li-identifier="b." data-name="b."><article class="listArticle" id="paragraf-9-nummer-3-punkt-2"><article class="legalP" id="paragraf-9-nummer-3-punkt-2-ledd-1">Kirkevalgreglene § 14-1 gjelder tilsvarende med unntak av § 14-1 (1) bokstav d., e., f. og g. for stemmer avgitt elektronisk.</article></article></li><li data-li-identifier="c." data-name="c."><article class="listArticle" id="paragraf-9-nummer-3-punkt-3"><article class="legalP" id="paragraf-9-nummer-3-punkt-3-ledd-1">Kirkevalgreglene § 14-4 og § 14-5 med unntak av § 14-4 (1) bokstav a. gjelder tilsvarende for godkjenning av elektroniske stemmesedler.</article></article></li></ul></article><article class="numberedLegalP" data-numerator="4" id="paragraf-9-nummer-4">(4) Kirkevalgreglene § 14-6 gjelder, med følgende presisering: Etter at valgstyret og valgrådet er ferdig med den endelige opptellingen av stemmesedler avgitt på papir, skal valgstyret og valgrådet legge til godkjente stemmesedler avgitt elektronisk med rettinger. Kirkevalgreglene § 14-6 (5) bokstav b. gjelder ikke.</article><article class="numberedLegalP" data-numerator="5" id="paragraf-9-nummer-5">(5) Kirkevalgreglene § 14-8 får ikke anvendelse for elektroniske stemmesedler. I stedet gjelder: Godkjente og forkastede elektroniske stemmesedler til valg av bispedømmeråd og Kirkemøtet leveres valgrådet elektronisk.</article></article><article class="legalArticle" data-lovdata-URL="LTI/forskrift/2020-12-04-3289/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Protokollering og offentliggjøring av resultat fra internettstemmegivningen</span></h2><article class="numberedLegalP" data-numerator="1" id="paragraf-10-nummer-1">(1) Internettvalgstyret skal protokollere resultatet fra opptellingen av internettstemmene. Resultatet skal fremgå per sokn og bispedømme og fordeles på de ulike valglistene. Protokollen skal underskrives av medlemmene i internettvalgstyret og gjøres tilgjengelig på kirkevalget.no.</article><article class="numberedLegalP" data-numerator="2" id="paragraf-10-nummer-2">(2) Kirkevalgreglene § 14-7 gjelder tilsvarende med følgende presisering: Valgstyrene skal i tillegg protokollere resultatet fra opptellingen av internettstemmene særskilt i henhold til data mottatt i valgmodulen.</article><article class="numberedLegalP" data-numerator="3" id="paragraf-10-nummer-3">(3) Kirkerådet skal sørge for at resultatene fra internettstemmegivningen blir tilgjengelige for allmennheten.</article><article class="numberedLegalP" data-numerator="4" id="paragraf-10-nummer-4">(4) Publisering av foreløpige resultater av avgitte elektroniske stemmer kan skje etter at stemmegivingen er avsluttet på valgdagen.</article></article><article class="legalArticle" data-lovdata-URL="LTI/forskrift/2020-12-04-3289/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Disse regler trer i kraft 1. januar 2021.</article></article></main></body></html>