<!DOCTYPE html><html lang="no"><head><title>Forskrift om eksport av næringsmidler, animaliebiprodukter, fôrvarer, levende dyr og avlsprodukter til land utenfor EØS (mateksportforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-06-18-1547</dd><dt class="dokid">DokumentID</dt><dd class="dokid">LTI/forskrift/2020-06-18-1547</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li><li>Landbruks- og matdepartementet</li><li>Helse- og omsorgsdepartementet</li></ul></dd><dt class="subunit">Etat</dt><dd class="subunit"><ul><li>Næringspolitisk avdeling</li></ul></dd><dt class="dateInForce">I kraft fra</dt><dd class="dateInForce">2020-07-15</dd><dt class="changesToDocuments">Endrer</dt><dd class="changesToDocuments"><ul><li>forskrift/2013-06-28-844</li><li>forskrift/2018-08-31-1319</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§5</li><li>lov/2003-12-19-124/§7</li><li>lov/2003-12-19-124/§9</li><li>lov/2003-12-19-124/§10</li><li>lov/2003-12-19-124/§11</li><li>lov/2003-12-19-124/§12</li><li>lov/2003-12-19-124/§13</li><li>lov/2003-12-19-124/§14</li><li>lov/2003-12-19-124/§15</li><li>lov/2003-12-19-124/§16</li><li>lov/2003-12-19-124/§17</li><li>lov/2003-12-19-124/§21</li><li>lov/2003-12-19-124/§24</li><li>lov/2003-12-19-124/§33</li><li>forskrift/2003-12-19-1790</li></ul></dd><dt class="dateOfPublication">Kunngjort</dt><dd class="dateOfPublication">2020-07-13 16:15</dd><dt class="journalNumber">Journalnummer</dt><dd class="journalNumber">2020-1129</dd><dt class="titleShort">Korttittel</dt><dd class="titleShort">Mateksportforskriften</dd><dt class="title">Tittel</dt><dd class="title">Forskrift om eksport av næringsmidler, animaliebiprodukter, fôrvarer, levende dyr og avlsprodukter til land utenfor EØS (mateksportforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og fiskeridepartementet, Landbruks- og matdepartementet og Helse- og omsorgsdepartementet 18. juni 2020 med hjemmel i lov 19. desember 2003 nr. 124 om matproduksjon og mattrygghet mv. (matloven) § 5, § 7, § 9, § 10, § 11, § 12, § 13, § 14, § 15, § 16, § 17, § 21, § 24 og § 33, jf. delegeringsvedtak 19. desember 2003 nr. 1790.</dd><dt class="refid">RefID</dt><dd class="refid">forskrift/2020-06-18-1547</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om eksport av næringsmidler, animaliebiprodukter, fôrvarer, levende dyr og avlsprodukter til land utenfor EØS (mateksportforskriften)<ul class="tocSubUl"><li>Kapittel 1 – Formål og virkeområde<ul class="tocSubUl"><li>§ 1. Formål</li><li>§ 2. Hva forskriften gjelder</li><li>§ 3. Definisjoner</li></ul></li><li>Kapittel 2 – Generelle bestemmelser<ul class="tocSubUl"><li>§ 4. Plikt til internkontroll</li><li>§ 5. Krav til produsenten</li><li>§ 6. Krav til eksportøren</li><li>§ 7. Søknad om helsesertifikat</li><li>§ 8. Mattilsynets behandling av søknaden om helsesertifikat</li><li>§ 9. Mattilsynets oppdatering av importlandets liste</li><li>§ 10. Varslingsplikt og erstatningssertifikat</li><li>§ 11. Retur og tilbakekall av helsesertifikater</li></ul></li><li>Kapittel 3 – Produksjon og eksport av næringsmidler og fôrvarer på særskilte vilkår<ul class="tocSubUl"><li>§ 12. Produksjon og eksport av næringsmidler og fôrvarer på særskilte vilkår</li><li>§ 13. Tilleggsvilkår</li><li>§ 14. Merking</li><li>§ 15. Melding til Mattilsynet</li></ul></li><li>Kapittel 4 – Administrative bestemmelser<ul class="tocSubUl"><li>§ 16. Dispensasjon</li><li>§ 17. Tilsyn og vedtak</li><li>§ 18. Straff</li><li>§ 19. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2020-06-18-1547" id="dokument"><h1>Forskrift om eksport av næringsmidler, animaliebiprodukter, fôrvarer, levende dyr og avlsprodukter til land utenfor EØS (mateksportforskriften)</h1><section class="section" data-name="kap1" id="kapittel-1" data-lovdata-URL="LTI/forskrift/2020-06-18-1547/KAPITTEL_1"><h2>Kapittel 1 – Formål og virkeområde</h2><article class="legalArticle" data-lovdata-URL="LTI/forskrift/2020-06-18-1547/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriften skal bidra til å ivareta markedsadgang for norske produkter og legge til rette for et effektivt sertifikatsystem.</article><article class="legalP" id="kapittel-1-paragraf-1-ledd-2">Forskriften skal også ivareta at næringsmidler og fôrvarer som er produsert på særskilte vilkår, er helsemessig trygge, jf. kapittel 3.</article></article><article class="legalArticle" data-lovdata-URL="LTI/forskrift/2020-06-18-1547/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Hva forskriften gjelder</span></h3><article class="legalP" id="kapittel-1-paragraf-2-ledd-1">Forskriften gjelder for virksomheter som produserer, oppbevarer, transporterer eller eksporterer næringsmidler, animaliebiprodukter, fôrvarer, levende dyr og avlsprodukter til land utenfor EØS.</article><article class="legalP" id="kapittel-1-paragraf-2-ledd-2">Bestemmelsene i kapittel 3 gjelder kun for virksomheter som håndterer næringsmidler og fôrvarer til land utenfor EØS på særskilte vilkår.</article></article><article class="legalArticle" data-lovdata-URL="LTI/forskrift/2020-06-18-1547/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I forskriften menes med<ul class="defaultList"><li data-li-identifier="a." data-name="a."><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>eksportparti</i>: ett vareparti eller flere som føres samlet ut av landet</article></article></li><li data-li-identifier="b." data-name="b."><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>eksportør</i>: enhver som er juridisk ansvarlig for utførsel av varer og/eller dyr som omfattes av denne forskriften</article></article></li><li data-li-identifier="c." data-name="c."><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1"><i>helsesertifikat</i>: dokument utstedt av Mattilsynet overfor kompetent myndighet i importlandet, for et bestemt eksportparti fra en eller flere angitte produsenter</article></article></li><li data-li-identifier="d." data-name="d."><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1"><i>særkrav</i>: krav som settes som vilkår for import av et importland, og som ikke er omfattet av norsk regelverk</article></article></li><li data-li-identifier="e." data-name="e."><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1"><i>særskilte vilkår</i>: vilkår som utelukker produktet fra å kunne omsettes i EØS, jf. kapittel 3</article></article></li><li data-li-identifier="f." data-name="f."><article class="listArticle" id="kapittel-1-paragraf-3-ledd-1-punkt-6"><article class="legalP" id="kapittel-1-paragraf-3-ledd-1-punkt-6-ledd-1"><i>erstatningssertifikat</i>: et helsesertifikat som av ulike årsaker erstatter et allerede utstedt sertifikat</article></article></li><li data-li-identifier="g." data-name="g."><article class="listArticle" id="kapittel-1-paragraf-3-ledd-1-punkt-7"><article class="legalP" id="kapittel-1-paragraf-3-ledd-1-punkt-7-ledd-1"><i>egenerklæring</i>: en bekreftelse overfor Mattilsynet på at særkrav er oppfylt</article></article></li><li data-li-identifier="h." data-name="h."><article class="listArticle" id="kapittel-1-paragraf-3-ledd-1-punkt-8"><article class="legalP" id="kapittel-1-paragraf-3-ledd-1-punkt-8-ledd-1"><i>listeført</i>: å være oppført på et importlands liste over produsenter eller produsenter og produkter, som landet har godkjent for import, jf. § 5 første ledd.</article></article></li></ul></article></article></section><section class="section" data-name="kap2" id="kapittel-2" data-lovdata-URL="LTI/forskrift/2020-06-18-1547/KAPITTEL_2"><h2>Kapittel 2 – Generelle bestemmelser</h2><article class="legalArticle" data-lovdata-URL="LTI/forskrift/2020-06-18-1547/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Plikt til internkontroll</span></h3><article class="legalP" id="kapittel-2-paragraf-1-ledd-1">Ansvarlig for virksomheter skal sørge for at det innføres og utøves internkontroll for å overholde krav i denne forskriften.</article><article class="legalP" id="kapittel-2-paragraf-1-ledd-2">Enhver som driver eller deltar i aktivitet som omfattes av denne forskriften, plikter å påse at internkontrollen etterleves.</article><article class="legalP" id="kapittel-2-paragraf-1-ledd-3">Internkontrollen skal tilpasses virksomhetens art, aktivitet, risikoforhold og størrelse.</article><article class="legalP" id="kapittel-2-paragraf-1-ledd-4">Internkontrollen skal dokumenteres i den formen og i det omfanget som er nødvendig på bakgrunn av virksomhetens art, aktiviteter, risikoforhold og størrelse.</article></article><article class="legalArticle" data-lovdata-URL="LTI/forskrift/2020-06-18-1547/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Krav til produsenten</span></h3><article class="legalP" id="kapittel-2-paragraf-2-ledd-1">Produsenten er ansvarlig for opplysningene som danner grunnlaget for å bli listeført i et importland som har krav om listeføring. Opplysningene skal sendes til Mattilsynet i den formen som Mattilsynet bestemmer.</article><article class="legalP" id="kapittel-2-paragraf-2-ledd-2">På det tidspunktet produsenten bekrefter at et produkt kan eksporteres til et bestemt importland, skal produksjonen og produktet oppfylle landets særkrav. Mattilsynet kan bestemme når og hvordan dette skal dokumenteres, bekreftes eller fremlegges.</article><article class="legalP" id="kapittel-2-paragraf-2-ledd-3">Produsenten skal bekrefte at særkrav er oppfylt i form av egenerklæring dersom Mattilsynet krever en slik bekreftelse som en del av dokumentasjonen på at produktet er i henhold til særkrav.</article></article><article class="legalArticle" data-lovdata-URL="LTI/forskrift/2020-06-18-1547/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Krav til eksportøren</span></h3><article class="legalP" id="kapittel-2-paragraf-3-ledd-1">En eksportør av næringsmidler, animaliebiprodukter, fôrvarer, levende dyr og avlsprodukter skal være registrert hos Mattilsynet.</article><article class="legalP" id="kapittel-2-paragraf-3-ledd-2">Eksportøren har ansvaret for at produktene som eksporteres, oppfyller importlandets særkrav.</article><article class="legalP" id="kapittel-2-paragraf-3-ledd-3">Eksportøren skal bekrefte at særkrav er oppfylt i form av egenerklæring dersom Mattilsynet krever en slik bekreftelse som en del av dokumentasjonen på at produktet er i henhold til særkrav.</article></article><article class="legalArticle" data-lovdata-URL="LTI/forskrift/2020-06-18-1547/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Søknad om helsesertifikat</span></h3><article class="legalP" id="kapittel-2-paragraf-4-ledd-1">En søknad om helsesertifikat skal sendes i den formen som Mattilsynet bestemmer.</article><article class="legalP" id="kapittel-2-paragraf-4-ledd-2">Søkeren skal kunne dokumentere at eksportpartiet samsvarer med opplysningene i søknaden.</article><article class="legalP" id="kapittel-2-paragraf-4-ledd-3">Eksportpartiet skal være tilgjengelig for kontroll i Norge frem til partiet er godkjent for utstedelse av helsesertifikat.</article></article><article class="legalArticle" data-lovdata-URL="LTI/forskrift/2020-06-18-1547/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Mattilsynets behandling av søknaden om helsesertifikat</span></h3><article class="legalP" id="kapittel-2-paragraf-5-ledd-1">Dersom vilkårene i denne forskriften er oppfylt, skal søknaden om helsesertifikat innvilges.</article><article class="legalP" id="kapittel-2-paragraf-5-ledd-2">Mattilsynet kan avslå søknaden om helsesertifikat til et land som krever listeføring, dersom det ikke kan dokumenteres at produsenten eller produktene nevnt i helsesertifikatet er listeført.</article><article class="legalP" id="kapittel-2-paragraf-5-ledd-3">Mattilsynet kan avslå en søknad om helsesertifikat for produkter fra en listeført produsent dersom hele eller deler av produksjonen har foregått hos en produsent som ikke er listeført i importlandet.</article><article class="legalP" id="kapittel-2-paragraf-5-ledd-4">Mattilsynet kan utstede andre eksportdokumenter enn helsesertifikater, fortrinnsvis dersom kompetent myndighet i importlandet krever det.</article><article class="legalP" id="kapittel-2-paragraf-5-ledd-5">Mattilsynet avgjør om et helsesertifikat utstedes på papir, elektronisk eller begge deler.</article></article><article class="legalArticle" data-lovdata-URL="LTI/forskrift/2020-06-18-1547/§9" data-name="§9" id="kapittel-2-paragraf-6"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Mattilsynets oppdatering av importlandets liste</span></h3><article class="legalP" id="kapittel-2-paragraf-6-ledd-1">Som hovedregel skal Mattilsynet be om oppdatering av importlandets lister i form av fjerning, endring eller ny oppføring av virksomhet eller produkt, i regulære oversendelser i henhold til avtaler mellom myndighetene.</article><article class="legalP" id="kapittel-2-paragraf-6-ledd-2">Mattilsynet kan be om at en virksomhet eller et produkt fjernes fra listen når<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-6-ledd-2-punkt-1"><article class="legalP" id="kapittel-2-paragraf-6-ledd-2-punkt-1-ledd-1">betingelsene for eksport til landet ikke lenger overholdes, eller</article></article></li><li data-li-identifier="b." data-name="b."><article class="listArticle" id="kapittel-2-paragraf-6-ledd-2-punkt-2"><article class="legalP" id="kapittel-2-paragraf-6-ledd-2-punkt-2-ledd-1">virksomheten selv ikke lenger ønsker å være listeført for eksport til landet.</article></article></li></ul></article></article><article class="legalArticle" data-lovdata-URL="LTI/forskrift/2020-06-18-1547/§10" data-name="§10" id="kapittel-2-paragraf-7"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Varslingsplikt og erstatningssertifikat</span></h3><article class="legalP" id="kapittel-2-paragraf-7-ledd-1">Blir en eksportør oppmerksom på at opplysningene i egenerklæringen eller helsesertifikatet ikke samsvarer med eksportpartiet, skal eksportøren snarest informere Mattilsynet om avviket.</article><article class="legalP" id="kapittel-2-paragraf-7-ledd-2">Eksportøren kan søke om endring av et helsesertifikat som ikke er korrekt. Det utstedte helsesertifikatet skal returneres, og søknad om erstatningssertifikat skal oppfylle kravene i § 7 første og annet ledd.</article><article class="legalP" id="kapittel-2-paragraf-7-ledd-3">Dersom eksportøren søker om erstatningssertifikat etter at eksportpartiet har forlatt Norge, må eksportøren dokumentere at alle krav i erstatningssertifikatet var oppfylt da eksportpartiet forlot Norge.</article></article><article class="legalArticle" data-lovdata-URL="LTI/forskrift/2020-06-18-1547/§11" data-name="§11" id="kapittel-2-paragraf-8"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Retur og tilbakekall av helsesertifikater</span></h3><article class="legalP" id="kapittel-2-paragraf-8-ledd-1">Helsesertifikater som ikke brukes, skal straks returneres til Mattilsynet.</article><article class="legalP" id="kapittel-2-paragraf-8-ledd-2">Mattilsynet kan tilbakekalle et utstedt helsesertifikat dersom det ikke samsvarer med eksportpartiet.</article><article class="legalP" id="kapittel-2-paragraf-8-ledd-3">Mattilsynet skal tilbakekalle helsesertifikater dersom det finnes flere enn ett helsesertifikat for et eksportparti.</article><article class="legalP" id="kapittel-2-paragraf-8-ledd-4">Mattilsynet skal varsle importlandet om tilbakekalte helsesertifikater som ikke straks er blitt returnert.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2020-06-18-1547/KAPITTEL_3"><h2>Kapittel 3 – Produksjon og eksport av næringsmidler og fôrvarer på særskilte vilkår</h2><article class="legalArticle" data-lovdata-URL="LTI/forskrift/2020-06-18-1547/§12" data-name="§12" id="kapittel-3-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Produksjon og eksport av næringsmidler og fôrvarer på særskilte vilkår</span></h3><article class="legalP" id="kapittel-3-paragraf-1-ledd-1">Næringsmidler og fôrvarer som produseres og eksporteres, skal oppfylle de relevante kravene i næringsmiddelregelverket med mindre:<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">noe annet kreves av myndighetene i importlandet eller er fastsatt i lover, forskrifter, standarder, regler for god praksis og andre rettslige og forvaltningsmessige framgangsmåter i importlandet, og virksomheten kan dokumentere dette, eller</article></article></li><li data-li-identifier="b." data-name="b."><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">myndighetene i importlandet uttrykkelig aksepterer næringsmidlene eller fôrvarene, er kjent med hvorfor de ikke kan omsettes i EØS, og næringsmidlene ikke er helseskadelige og fôrvarene er trygge.</article></article></li></ul></article></article><article class="legalArticle" data-lovdata-URL="LTI/forskrift/2020-06-18-1547/§13" data-name="§13" id="kapittel-3-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Tilleggsvilkår</span></h3><article class="legalP" id="kapittel-3-paragraf-2-ledd-1">I tillegg til vilkårene i § 12 skal følgende vilkår være oppfylt:<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">Næringsmiddelet eller fôrvaren skal ikke være trukket tilbake fra markedet i EØS.</article></article></li><li data-li-identifier="b." data-name="b."><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">Næringsmidler og fôrvarer skal under produksjon og lagring holdes adskilt fra næringsmidler og fôrvarer som skal omsettes i EØS-markedet.</article></article></li><li data-li-identifier="c." data-name="c."><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">Virksomheten skal ha rutiner for å sikre at næringsmidlene og fôrvarene eksporteres til mottakerlandet.</article></article></li></ul></article></article><article class="legalArticle" data-lovdata-URL="LTI/forskrift/2020-06-18-1547/§14" data-name="§14" id="kapittel-3-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Merking</span></h3><article class="legalP" id="kapittel-3-paragraf-3-ledd-1">Næringsmidler og fôrvarer som skal eksporteres etter reglene i dette kapittelet, skal merkes med «EXPORT TO NON-EU COUNTRIES». Informasjon om hvorfor produktet ikke kan omsettes på EØS-markedet og hvilket land det kan eksporteres til, skal følge produktet.</article></article><article class="legalArticle" data-lovdata-URL="LTI/forskrift/2020-06-18-1547/§15" data-name="§15" id="kapittel-3-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Melding til Mattilsynet</span></h3><article class="legalP" id="kapittel-3-paragraf-4-ledd-1">Virksomhetene som skal produsere og eksportere varer på særskilte vilkår, skal melde fra om dette til Mattilsynet før produksjon og eksport settes i gang. Melding sendes på skjema fastsatt av Mattilsynet.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2020-06-18-1547/KAPITTEL_4"><h2>Kapittel 4 – Administrative bestemmelser</h2><article class="legalArticle" data-lovdata-URL="LTI/forskrift/2020-06-18-1547/§16" data-name="§16" id="kapittel-4-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Dispensasjon</span></h3><article class="legalP" id="kapittel-4-paragraf-1-ledd-1">Mattilsynet kan i særskilte tilfeller dispensere fra bestemmelsene i denne forskriften, forutsatt at det ikke vil stride mot Norges internasjonale forpliktelser.</article></article><article class="legalArticle" data-lovdata-URL="LTI/forskrift/2020-06-18-1547/§17" data-name="§17" id="kapittel-4-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Tilsyn og vedtak</span></h3><article class="legalP" id="kapittel-4-paragraf-2-ledd-1">Mattilsynet fører tilsyn og kan fatte nødvendige enkeltvedtak, jf. matloven § 23, for å oppnå etterlevelse av bestemmelser gitt i eller i medhold av denne forskriften. Mattilsynet kan også fatte enkeltvedtak i henhold til matloven § 24 til § 26.</article></article><article class="legalArticle" data-lovdata-URL="LTI/forskrift/2020-06-18-1547/§18" data-name="§18" id="kapittel-4-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Straff</span></h3><article class="legalP" id="kapittel-4-paragraf-3-ledd-1">Overtredelse av bestemmelser gitt i denne forskriften eller enkeltvedtak gitt i medhold av forskriften, er straffbart i henhold til matloven § 28.</article></article><article class="legalArticle" data-lovdata-URL="LTI/forskrift/2020-06-18-1547/§19" data-name="§19" id="kapittel-4-paragraf-4"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-4-ledd-1">Forskriften trer i kraft 15. juli 2020. Fra samme tidspunkt oppheves:<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-4-ledd-1-punkt-1"><article class="legalP" id="kapittel-4-paragraf-4-ledd-1-punkt-1-ledd-1">forskrift 28. juni 2013 nr. 844 om kvalitet på fisk og fiskevarer § 36 og § 37, og</article></article></li><li data-li-identifier="b." data-name="b."><article class="listArticle" id="kapittel-4-paragraf-4-ledd-1-punkt-2"><article class="legalP" id="kapittel-4-paragraf-4-ledd-1-punkt-2-ledd-1">forskrift 31. august 2018 nr. 1319 om produksjon og eksport av næringsmidler og fôrvarer til land utenfor EØS på særskilte vilkår.</article></article></li></ul></article></article></section></main></body></html>