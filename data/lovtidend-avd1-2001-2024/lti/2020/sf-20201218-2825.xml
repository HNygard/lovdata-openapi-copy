<!DOCTYPE html><html lang="no"><head><title>Forskrift om registrering av og tilskudd til tros- og livssynssamfunn (trossamfunnsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-12-18-2825</dd><dt class="dokid">DokumentID</dt><dd class="dokid">LTI/forskrift/2020-12-18-2825</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="subunit">Etat</dt><dd class="subunit"><ul><li>Forbruker-, tros- og livssynsavdelingen</li></ul></dd><dt class="dateInForce">I kraft fra</dt><dd class="dateInForce">2021-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-04-19-345</li><li>forskrift/1969-10-10-4361</li><li>forskrift/1988-12-01-996</li><li>forskrift/1953-06-25-2</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2020-04-24-31/§4</li><li>lov/2020-04-24-31/§5</li><li>lov/2020-04-24-31/§6</li><li>lov/2020-04-24-31/§7</li><li>lov/2020-04-24-31/§19</li><li>lov/2020-04-24-31/§23</li></ul></dd><dt class="dateOfPublication">Kunngjort</dt><dd class="dateOfPublication">2020-12-18 16:25</dd><dt class="journalNumber">Journalnummer</dt><dd class="journalNumber">2020-1880</dd><dt class="titleShort">Korttittel</dt><dd class="titleShort">Trossamfunnsforskriften</dd><dt class="title">Tittel</dt><dd class="title">Forskrift om registrering av og tilskudd til tros- og livssynssamfunn (trossamfunnsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 18. desember 2020 med hjemmel i lov 24. april 2020 nr. 31 om tros- og livssynssamfunn (trossamfunnsloven) § 4, § 5, § 6, § 7, § 19 og § 23. Fremmet av Barne- og familiedepartementet.</dd><dt class="refid">RefID</dt><dd class="refid">forskrift/2020-12-18-2825</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om registrering av og tilskudd til tros- og livssynssamfunn (trossamfunnsforskriften)<ul class="tocSubUl"><li>Kapittel 1. Generelle bestemmelser<ul class="tocSubUl"><li>§ 1. Virkeområde</li><li>§ 2. Medlemsregisterføring</li></ul></li><li>Kapittel 2. Registrering av tros- og livssynssamfunn utenom Den norske kirke<ul class="tocSubUl"><li>§ 3. Søknad om registrering</li><li>§ 4. Statsforvalterens behandling av registreringssøknaden</li><li>§ 5. Endringer i registreringsgrunnlaget</li><li>§ 6. Tap av registrering</li></ul></li><li>Kapittel 3. Tilskudd til tros- og livssynssamfunn utenom Den norske kirke<ul class="tocSubUl"><li>§ 7. Krav om tilskudd</li><li>§ 8. Regulering av tilskuddssatsen</li><li>§ 9. Beregning og utbetaling av tilskudd</li></ul></li><li>Kapittel 4. Grunnlag for å nekte tilskudd<ul class="tocSubUl"><li>§ 10. Statsforvalterens undersøkelser</li><li>§ 11. Nekting og avkorting av tilskudd</li><li>§ 12. Krav om tilbakebetaling</li></ul></li><li>Kapittel 5. Regnskap, revisjon og rapportering<ul class="tocSubUl"><li>§ 13. Regnskap</li><li>§ 14. Revisjon</li><li>§ 15. Årsrapport</li><li>§ 16. Plikt til å rapportere om særskilte forhold</li></ul></li><li>Kapittel 6. Forskjellige bestemmelser<ul class="tocSubUl"><li>§ 17. Avlevering</li><li>§ 18. Partsinnsyn</li><li>§ 19. Sletting av personopplysninger</li><li>§ 20. Ikrafttredelse</li><li>§ 21. Overgangsregler</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2020-12-18-2825" id="dokument"><h1>Forskrift om registrering av og tilskudd til tros- og livssynssamfunn (trossamfunnsforskriften)</h1><section class="section" data-name="kap1" id="kapittel-1" data-lovdata-URL="LTI/forskrift/2020-12-18-2825/KAPITTEL_1"><h2>Kapittel 1. Generelle bestemmelser</h2><article class="legalArticle" data-lovdata-URL="LTI/forskrift/2020-12-18-2825/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Forskriften gjelder registrering av og tilskudd til tros- og livssynssamfunn etter trossamfunnsloven. Kapittel 1, 4 og 6 gjelder også for Den norske kirke så langt det passer.</article></article><article class="legalArticle" data-lovdata-URL="LTI/forskrift/2020-12-18-2825/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Medlemsregisterføring</span></h3><article class="legalP" id="kapittel-1-paragraf-2-ledd-1">Tros- og livssynssamfunn som er registrert etter trossamfunnsloven § 4, skal føre register over medlemmene og daterte inn- og utmeldinger. Opplysningene skal ikke utleveres uten den registrertes samtykke i andre tilfeller enn det som følger av § 3 andre ledd, § 7 andre ledd, behandlingen av registrerings- og tilskuddssaker etter trossamfunnsloven eller av bestemmelser fastsatt i eller med hjemmel i annen lovgivning.</article><article class="legalP" id="kapittel-1-paragraf-2-ledd-2">Det kan føres register over personer som gjennomgår livsfaseriter eller rituelle seremonier i regi av tros- eller livssynssamfunnet. Disse opplysningene kan tas inn i medlemsregisteret.</article><article class="legalP" id="kapittel-1-paragraf-2-ledd-3">Personer som er tildelt vigselsrett i medhold av trossamfunnsloven, skal føre vigselsbok i samsvar med forskrift 20. november 1992 nr. 854 om registrering og melding av vigsel.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2020-12-18-2825/KAPITTEL_2"><h2>Kapittel 2. Registrering av tros- og livssynssamfunn utenom Den norske kirke</h2><article class="legalArticle" data-lovdata-URL="LTI/forskrift/2020-12-18-2825/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Søknad om registrering</span></h3><article class="legalP" id="kapittel-2-paragraf-1-ledd-1">Tros- og livssynssamfunn som ønsker å bli registrert etter trossamfunnsloven § 4, skal sende søknad til statsforvalteren med forvaltningsansvaret for fylket samfunnet er hjemmehørende i, og opplyse om<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">samfunnets navn og organisasjonsnummer</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">samfunnets postadresse, e-postadresse og telefonnummer</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">navn, e-postadresse og telefonnummer til styreleder eller tilsvarende øverste leder for tros- eller livssynssamfunnet</article></article></li><li data-li-identifier="d)" data-name="d)"><article class="listArticle" id="kapittel-2-paragraf-1-ledd-1-punkt-4"><article class="legalP" id="kapittel-2-paragraf-1-ledd-1-punkt-4-ledd-1">navn, e-postadresse og telefonnummer til en norskspråklig kontaktperson</article></article></li><li data-li-identifier="e)" data-name="e)"><article class="listArticle" id="kapittel-2-paragraf-1-ledd-1-punkt-5"><article class="legalP" id="kapittel-2-paragraf-1-ledd-1-punkt-5-ledd-1">religionen eller livssynet samfunnet bygger på</article></article></li><li data-li-identifier="f)" data-name="f)"><article class="listArticle" id="kapittel-2-paragraf-1-ledd-1-punkt-6"><article class="legalP" id="kapittel-2-paragraf-1-ledd-1-punkt-6-ledd-1">samfunnets lære eller verdigrunnlag i form av religiøse skrifter, verdidokument e.l.</article></article></li><li data-li-identifier="g)" data-name="g)"><article class="listArticle" id="kapittel-2-paragraf-1-ledd-1-punkt-7"><article class="legalP" id="kapittel-2-paragraf-1-ledd-1-punkt-7-ledd-1">samfunnets tros- eller livssynsaktiviteter og eventuell annen virksomhet</article></article></li><li data-li-identifier="h)" data-name="h)"><article class="listArticle" id="kapittel-2-paragraf-1-ledd-1-punkt-8"><article class="legalP" id="kapittel-2-paragraf-1-ledd-1-punkt-8-ledd-1">samfunnets organisasjons- og styringsstruktur, utbredelse, og regler om organisering i form av vedtekter e.l.</article></article></li><li data-li-identifier="i)" data-name="i)"><article class="listArticle" id="kapittel-2-paragraf-1-ledd-1-punkt-9"><article class="legalP" id="kapittel-2-paragraf-1-ledd-1-punkt-9-ledd-1">samfunnets rutiner for inn- og utmelding, vilkår for medlemskap og medlemsregisterføring</article></article></li><li data-li-identifier="j)" data-name="j)"><article class="listArticle" id="kapittel-2-paragraf-1-ledd-1-punkt-10"><article class="legalP" id="kapittel-2-paragraf-1-ledd-1-punkt-10-ledd-1">antall medlemmer.</article></article></li></ul></article><article class="legalP" id="kapittel-2-paragraf-1-ledd-2">Fremmes registreringssøknaden innen 1. mars, skal tros- eller livssynssamfunnet samtidig levere en digitalt lesbar liste med fødselsnummer for medlemmene per 1. januar i søknadsåret. Når søknaden fremmes etter 1. mars, skal tros- eller livssynssamfunnet levere listen innen 1. mars året etter. For å avklare hvor mange av samfunnets medlemmer som oppfyller vilkårene i trossamfunnsloven § 4 første ledd bokstav b og c, skal listen kontrolleres mot Folkeregisteret, Den norske kirkes medlemsregister og listene til øvrige tros- og livssynssamfunn. Samfunn som ikke ønsker å kreve tilskudd, kan velge å sende inn et antall fødselsnummer som de antar vil tilfredsstille antallskravet i trossamfunnsloven § 4 første ledd.</article><article class="legalP" id="kapittel-2-paragraf-1-ledd-3">Søknaden skal leveres ved bruk av den særskilte digitale løsningen for tros- og livssynssamfunn. Departementet kan i særlige tilfeller tillate at søknader fremmes på annen måte.</article><article class="legalP" id="kapittel-2-paragraf-1-ledd-4">Tros- eller livssynssamfunn som består av menigheter, lokallag eller tilsvarende enheter i flere fylker, kan sende en samlet registreringssøknad til statsforvalteren med forvaltningsansvaret for fylket hvor samfunnet har sitt hovedsete.</article><article class="legalP" id="kapittel-2-paragraf-1-ledd-5">Når flere tros- eller livssynssamfunn har slått seg sammen til ett samfunn, skal medlemmer som var innmeldt i de respektive samfunnene forut for sammenslåingen, anses å oppfylle vilkåret i trossamfunnsloven § 4 første ledd bokstav a, uten behov for ny innmelding.</article><article class="legalP" id="kapittel-2-paragraf-1-ledd-6">Fremmes registreringssøknaden etter 1. mars, vil statsforvalter kunne vente med å fatte vedtak til kontrollen nevnt i § 3 andre ledd og § 7 andre ledd, er gjennomført i det påfølgende året.</article></article><article class="legalArticle" data-lovdata-URL="LTI/forskrift/2020-12-18-2825/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Statsforvalterens behandling av registreringssøknaden</span></h3><article class="legalP" id="kapittel-2-paragraf-2-ledd-1">For at en registreringssøknad skal tas til behandling, må tros- eller livssynssamfunnet ha minst 50 medlemmer.</article><article class="legalP" id="kapittel-2-paragraf-2-ledd-2">Dersom det er nødvendig for å vurdere registreringssøknaden, kan statsforvalteren be tros- eller livssynssamfunnet om flere opplysninger.</article><article class="legalP" id="kapittel-2-paragraf-2-ledd-3">Dersom det foreligger vesentlige mangler eller feil ved registreringssøknaden, skal statsforvalteren gi tros- eller livssynssamfunnet en frist med anledning til å rette slike feil eller mangler.</article><article class="legalP" id="kapittel-2-paragraf-2-ledd-4">Samfunn som ikke oppfyller vilkårene i trossamfunnsloven § 1 andre ledd og § 4 første ledd, skal nektes registrering. Det samme gjelder dersom det foreligger forhold som nevnt i trossamfunnsloven § 6 første ledd.</article></article><article class="legalArticle" data-lovdata-URL="LTI/forskrift/2020-12-18-2825/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Endringer i registreringsgrunnlaget</span></h3><article class="legalP" id="kapittel-2-paragraf-3-ledd-1">Tros- og livssynssamfunn skal uten ugrunnet opphold melde fra til statsforvalteren om endringer i forholdene nevnt i § 3 første ledd bokstav a–i.</article><article class="legalP" id="kapittel-2-paragraf-3-ledd-2">Ved tvil om hvorvidt et registrert tros- eller livssynssamfunn som ikke krever tilskudd, fortsatt har minst 50 medlemmer som oppfyller vilkårene i trossamfunnsloven § 4 første ledd, kan statsforvalteren kreve at samfunnet legger frem en liste med medlemmenes fødselsnummer for kontroll etter § 3 andre ledd og § 7 andre ledd.</article></article><article class="legalArticle" data-lovdata-URL="LTI/forskrift/2020-12-18-2825/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Tap av registrering</span></h3><article class="legalP" id="kapittel-2-paragraf-4-ledd-1">Oppfyller ikke tros- eller livssynsamfunnet lenger registreringsvilkårene eller andre vilkår og krav fastsatt i eller med hjemmel i trossamfunnsloven, kan statsforvalteren fatte vedtak om å trekke tilbake registreringen. Samfunnet skal varsles skriftlig og med en frist på minst fire uker til å rette opp forholdet. Reglene om statsforvalterens undersøkelser i § 10 gjelder.</article><article class="legalP" id="kapittel-2-paragraf-4-ledd-2">I vurderingen av om et samfunn skal fratas registrering på grunn av forhold nevnt i trossamfunnsloven § 6 første ledd, skal det særlig legges vekt på tiltak tros- eller livssynssamfunnet har iverksatt for å forhindre slike forhold. Det skal også legges vekt på hvor alvorlig forholdet er og om det fremstår som forsettlig. Systematiske, vedvarende eller forsettlige krenkelser skal som hovedregel føre til at registeringen trekkes tilbake.</article><article class="legalP" id="kapittel-2-paragraf-4-ledd-3">Ved intern uenighet om hvem som representerer tros- eller livssynssamfunnet, eller om andre forhold av betydning for om vilkårene for registrering eller tilskudd er oppfylt, kan statsforvalteren utsette vedtaket om tilskudd, til tros- eller livssynssamfunnet har opplyst forholdet tilstrekkelig entydig.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2020-12-18-2825/KAPITTEL_3"><h2>Kapittel 3. Tilskudd til tros- og livssynssamfunn utenom Den norske kirke</h2><article class="legalArticle" data-lovdata-URL="LTI/forskrift/2020-12-18-2825/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Krav om tilskudd</span></h3><article class="legalP" id="kapittel-3-paragraf-1-ledd-1">Registrerte tros- og livssynsamfunn kan kreve årlige tilskudd fra staten. Kravet skal sendes til statsforvalteren ved bruk av den særskilte digitale løsningen for tros- og livssynssamfunn. Departementet kan i særlige tilfeller tillate at kravet om tilskudd fremmes på annen måte.</article><article class="legalP" id="kapittel-3-paragraf-1-ledd-2">Sammen med kravet skal tros- eller livssynssamfunnet levere en digitalt lesbar liste med fødselsnummer for samtlige medlemmer det kreves tilskudd for. Listen skal bare inneholde fødselsnumrene til medlemmer per 1. januar i året det kreves tilskudd. For å avklare antallet medlemmer som oppfyller vilkårene for tilskuddstellende medlemskap i henhold til trossamfunnsloven § 4 første ledd bokstav b og c, skal listen kontrolleres mot Folkeregisteret, Den norske kirkes medlemsregister og listene til øvrige tros- og livssynssamfunn.</article><article class="legalP" id="kapittel-3-paragraf-1-ledd-3">Tros- og livssynssamfunn kan kreve tilskudd parallelt med en søknad om registrering etter trossamfunnsloven § 4 og forskriften § 3 her. Statsforvalteren avgjør tilskuddskravet når registreringssaken er ferdigbehandlet.</article><article class="legalP" id="kapittel-3-paragraf-1-ledd-4">Kravet må være sendt inn innen 1. mars. Departementet kan i særlige tilfeller forlenge fristen for alle tros- og livssynssamfunn.</article><article class="legalP" id="kapittel-3-paragraf-1-ledd-5">Tros- eller livssynssamfunnet skal sammen med kravet bekrefte at det er kjent med og vil overholde lovens vilkår for tilskudd.</article><article class="legalP" id="kapittel-3-paragraf-1-ledd-6">Tildeling av tilskudd forutsetter også at tros- og livssynssamfunnene har sendt inn årsrapport og regnskap i tråd med krav fastsatt i eller med hjemmel i trossamfunnsloven.</article></article><article class="legalArticle" data-lovdata-URL="LTI/forskrift/2020-12-18-2825/§8" data-name="§8" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Regulering av tilskuddssatsen</span></h3><article class="legalP" id="kapittel-3-paragraf-2-ledd-1">Tilskuddssatsen reguleres årlig i samsvar med trossamfunnsloven § 5 fjerde ledd andre punktum med de korreksjoner som følger av tredje ledd nedenfor.</article><article class="legalP" id="kapittel-3-paragraf-2-ledd-2">Den prosentvise endringen i statsregnskapets kapittel 880 post 70 legges til grunn for regulering av den statlige delen av beregningsgrunnlaget. Endring i nettobidraget fra Opplysningsvesenets fond til driften av Den norske kirke, skal også tas med i reguleringen. Den kommunale delen av beregningsgrunnlaget reguleres med den prosentvise endringen i driftsutgiftene ført på kommuneregnskapet funksjon 390, med de korreksjoner som følger av tredje ledd. Beregningsgrunnlagene i første og tredje punktum reguleres med den prosentvise endringen fra to år før til året før tilskuddsåret. Tilskuddssatsen fastsettes ved at summen av de regulerte beregningsgrunnlagene deles på antallet medlemmer i Den norske kirke 1. januar i tilskuddsåret, slik det fremgår av kirkens medlemsregister.</article><article class="legalP" id="kapittel-3-paragraf-2-ledd-3">Statens og kommunenes særskilte utgifter til sikring og istandsetting av kulturhistorisk viktige kirkebygg skal ikke påvirke tilskuddssatsen. Dersom slike utgifter er ført under kommuneregnskapet funksjon 390, skal regnskapet korrigeres for disse utgiftene før tilskuddssatsen etter andre ledd blir beregnet.</article></article><article class="legalArticle" data-lovdata-URL="LTI/forskrift/2020-12-18-2825/§9" data-name="§9" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Beregning og utbetaling av tilskudd</span></h3><article class="legalP" id="kapittel-3-paragraf-3-ledd-1">Tilskuddet regnes ut ved at tilskuddssatsen ganges med antall medlemmer i tros- eller livssynssamfunnet som ifølge kontrollen nevnt i § 7 andre ledd, oppfyller vilkårene i trossamfunnsloven § 4 første ledd.</article><article class="legalP" id="kapittel-3-paragraf-3-ledd-2">Tilskuddet utbetales av statsforvalteren. Tros- og livssynssamfunn bestående av flere enheter, fordeler selv tilskuddet på de enkelte enhetene.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2020-12-18-2825/KAPITTEL_4"><h2>Kapittel 4. Grunnlag for å nekte tilskudd</h2><article class="legalArticle" data-lovdata-URL="LTI/forskrift/2020-12-18-2825/§10" data-name="§10" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Statsforvalterens undersøkelser</span></h3><article class="legalP" id="kapittel-4-paragraf-1-ledd-1">Blir statsforvalter kjent med opplysninger som kan gi grunnlag for å nekte tilskudd etter trossamfunnsloven § 6 første og tredje ledd, skal statsforvalteren vurdere behovet for å gjøre nærmere undersøkelser. Statsforvalteren skal vurdere om opplysningene gir grunn til å melde forholdet til politiet, barnevernet eller andre relevante myndigheter.</article><article class="legalP" id="kapittel-4-paragraf-1-ledd-2">Statsforvalteren kan be om å få utlevert dokumentasjon fra tros- eller livssynssamfunnet, herunder læredokumenter, liturgiske tekster, interne praksiser, årsmøteprotokoller, rutiner og regelverk m.m., som kan være av betydning for statsforvalterens vurdering.</article><article class="legalP" id="kapittel-4-paragraf-1-ledd-3">Statsforvalteren kan også gjøre stedlige undersøkelser, invitere til møte, be om skriftlig redegjørelse, eller be om særskilt rapportering fra tros- eller livssynssamfunnet.</article><article class="legalP" id="kapittel-4-paragraf-1-ledd-4">Statsforvalteren kan utsette et vedtak om å nekte tilskudd i påvente av at forholdet rettes opp av tros- og livssynssamfunnet, eller i påvente av avgjørelse fra annet håndhevingsorgan. Statsforvalteren skal i så fall sette en frist, eller foreta en ny vurdering av saken når det foreligger en avgjørelse som nevnt i første punktum. Adgangen til å vurdere slik utsettelse gjelder ikke dersom det foreligger forhold som nevnt i forskriften § 11 tredje ledd andre punktum.</article></article><article class="legalArticle" data-lovdata-URL="LTI/forskrift/2020-12-18-2825/§11" data-name="§11" id="kapittel-4-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Nekting og avkorting av tilskudd</span></h3><article class="legalP" id="kapittel-4-paragraf-2-ledd-1">Statsforvalteren kan fatte vedtak om å nekte tilskudd dersom tros- eller livssynssamfunnet<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-2-ledd-1-punkt-1"><article class="legalP" id="kapittel-4-paragraf-2-ledd-1-punkt-1-ledd-1">begår, oppfordrer til eller støtter krenkelser som nevnt i trossamfunnsloven § 6 første ledd</article></article></li><li data-li-identifier="b)" data-name="b)"><article class="listArticle" id="kapittel-4-paragraf-2-ledd-1-punkt-2"><article class="legalP" id="kapittel-4-paragraf-2-ledd-1-punkt-2-ledd-1">bruker tilskuddet til annet enn tros- eller livssynsformål</article></article></li><li data-li-identifier="c)" data-name="c)"><article class="listArticle" id="kapittel-4-paragraf-2-ledd-1-punkt-3"><article class="legalP" id="kapittel-4-paragraf-2-ledd-1-punkt-3-ledd-1">unnlater å rapportere, rapporterer mangelfullt eller uriktig</article></article></li><li data-li-identifier="d)" data-name="d)"><article class="listArticle" id="kapittel-4-paragraf-2-ledd-1-punkt-4"><article class="legalP" id="kapittel-4-paragraf-2-ledd-1-punkt-4-ledd-1">ikke overholder lovens regler for inn- og utmelding</article></article></li><li data-li-identifier="e)" data-name="e)"><article class="listArticle" id="kapittel-4-paragraf-2-ledd-1-punkt-5"><article class="legalP" id="kapittel-4-paragraf-2-ledd-1-punkt-5-ledd-1">har oppgitt vesentlig for høyt medlemstall eller har gitt andre uriktige opplysninger som har betydning for tilskuddsvedtaket.</article></article></li></ul></article><article class="legalP" id="kapittel-4-paragraf-2-ledd-2">I vurderingen av om forhold nevnt i første ledd bokstav a–e, skal lede til at tros- eller livssynssamfunnet nektes tilskudd, skal det særlig legges vekt på tiltak samfunnet har satt i verk for å forhindre slike forhold. Det skal også legges vekt på hvor alvorlig forholdet er og om det fremstår som forsettlig.</article><article class="legalP" id="kapittel-4-paragraf-2-ledd-3">Er det grunnlag for å nekte tilskudd, kan tilskuddet etter en konkret vurdering i stedet avkortes. Har tros- eller livssynssamfunnet systematisk, vedvarende eller forsettlig utført, oppfordret til eller støttet krenkelser nevnt i trossamfunnsloven § 6 første ledd, skal det likevel fullt ut nektes tilskudd.</article></article><article class="legalArticle" data-lovdata-URL="LTI/forskrift/2020-12-18-2825/§12" data-name="§12" id="kapittel-4-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Krav om tilbakebetaling</span></h3><article class="legalP" id="kapittel-4-paragraf-3-ledd-1">Statsforvalteren kan fatte vedtak om hel eller delvis tilbakebetaling dersom det foreligger forhold som nevnt i forskriften § 11 første ledd bokstav a–e.</article><article class="legalP" id="kapittel-4-paragraf-3-ledd-2">I vurderingen av om et tilskudd skal kreves tilbakebetalt, skal det særlig legges vekt på hvor alvorlig forholdet er og om det fremstår som forsettlig.</article><article class="legalP" id="kapittel-4-paragraf-3-ledd-3">For høyt utbetalt tilskudd på grunn av uriktig medlemstall eller på grunn av andre uriktige opplysninger som har betydning for tilskuddsvedtaket, skal kreves tilbakebetalt, med mindre beløpet er bagatellmessig.</article><article class="legalP" id="kapittel-4-paragraf-3-ledd-4">Et tilbakebetalingskrav kan motregnes i fremtidige tilskudd.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2020-12-18-2825/KAPITTEL_5"><h2>Kapittel 5. Regnskap, revisjon og rapportering</h2><article class="legalArticle" data-lovdata-URL="LTI/forskrift/2020-12-18-2825/§13" data-name="§13" id="kapittel-5-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Regnskap</span></h3><article class="legalP" id="kapittel-5-paragraf-1-ledd-1">Tros- og livssynssamfunn skal benytte tilskuddet til tros- eller livssynsformål.</article><article class="legalP" id="kapittel-5-paragraf-1-ledd-2">Tros- og livssynssamfunn som mottar tilskudd, skal sende et årlig regnskap til statsforvalteren. Regnskapet skal gi en spesifisert oversikt over tros- eller livssynssamfunnets inntekter og utgifter, og vise hva tilskuddet er benyttet til.</article><article class="legalP" id="kapittel-5-paragraf-1-ledd-3">Tros- og livssynssamfunn skal i note til regnskapet opplyse om hvilke land det er mottatt bidrag fra når summen av alle slike bidrag fra fysiske og juridiske personer i landet er høyere enn 100&#xa0;000 norske kroner i regnskapsåret. Det skal videre opplyses om summen av bidragene fra hvert land. Samfunnene skal i tillegg navngi juridiske personer som i løpet av regnskapsåret har gitt ett eller flere bidrag som til sammen utgjør 35&#xa0;000 norske kroner eller mer, når slike bidrag kommer fra et land utenfor EØS. Med bidrag menes pengestøtte og verdien av varer, tjenester og andre tilsvarende ytelser som er mottatt vederlagsfritt eller til underpris.</article><article class="legalP" id="kapittel-5-paragraf-1-ledd-4">Tros- eller livssynssamfunnets regnskap skal være signert og sendes til statsforvalteren innen 10. april. Statsforvalteren kan forlenge fristen etter søknad fra tros- eller livssynssamfunnet.</article><article class="legalP" id="kapittel-5-paragraf-1-ledd-5">Regnskapet skal sendes til statsforvalteren ved bruk av den særskilte digitale løsningen for tros- og livssynssamfunn. Departementet kan i særlige tilfeller tillate at regnskap sendes inn på annen måte.</article></article><article class="legalArticle" data-lovdata-URL="LTI/forskrift/2020-12-18-2825/§14" data-name="§14" id="kapittel-5-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Revisjon</span></h3><article class="legalP" id="kapittel-5-paragraf-2-ledd-1">Regnskapet skal være revidert av statsautorisert eller registrert revisor når tilskuddet er høyere enn 300&#xa0;000 norske kroner i regnskapsåret.</article></article><article class="legalArticle" data-lovdata-URL="LTI/forskrift/2020-12-18-2825/§15" data-name="§15" id="kapittel-5-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Årsrapport</span></h3><article class="legalP" id="kapittel-5-paragraf-3-ledd-1">Tros- og livssynssamfunn skal rapportere årlig om virksomheten. Rapporten skal sendes til statsforvalteren innen 10. april. Statsforvalteren kan forlenge fristen etter søknad fra tros- eller livssynssamfunnet.</article><article class="legalP" id="kapittel-5-paragraf-3-ledd-2">Rapporten skal inneholde en kort omtale av aktivitetene, arbeidet og tilbudene tros- eller livssynssamfunnet driver.</article><article class="legalP" id="kapittel-5-paragraf-3-ledd-3">Tros- og livssynssamfunn skal redegjøre for særskilte tilbud for barn og unge, blant annet om undervisning eller andre trosopplæringstilbud og andre aktiviteter. Samfunnet skal beskrive kort omfanget av undervisningstilbud, innholdet i undervisningen og hvilken form undervisningen har.</article><article class="legalP" id="kapittel-5-paragraf-3-ledd-4">Tros- og livssynssamfunn skal også rapportere om bruken av tilskuddet, og hvordan samfunnets regnskapsførte utgifter er knyttet til samfunnets religiøse eller livssynsmessige virksomhet.</article><article class="legalP" id="kapittel-5-paragraf-3-ledd-5">Tros- og livssynssamfunn skal opplyse om medlemstallet per 1. januar i det inneværende året, og om antall vigsler utført etter ekteskapsloven i løpet av året.</article><article class="legalP" id="kapittel-5-paragraf-3-ledd-6">Tros- og livssynssamfunnene skal også redegjøre for<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-3-ledd-6-punkt-1"><article class="legalP" id="kapittel-5-paragraf-3-ledd-6-punkt-1-ledd-1">den faktiske tilstanden når det gjelder kjønnslikestilling i tros- eller livssynssamfunnet, herunder kjønnsfordelingen i samfunnets styrende organer</article></article></li><li data-li-identifier="b)" data-name="b)"><article class="listArticle" id="kapittel-5-paragraf-3-ledd-6-punkt-2"><article class="legalP" id="kapittel-5-paragraf-3-ledd-6-punkt-2-ledd-1">tiltak tros- eller livssynssamfunnet har iverksatt og planlegger iverksatt for å fremme kjønnslikestilling</article></article></li><li data-li-identifier="c)" data-name="c)"><article class="listArticle" id="kapittel-5-paragraf-3-ledd-6-punkt-3"><article class="legalP" id="kapittel-5-paragraf-3-ledd-6-punkt-3-ledd-1">begrensninger tros- eller livssynssamfunnet har eller praktiserer når det gjelder tilgang til egne aktiviteter, styrende organer, verv eller stillinger som har sammenheng med ett eller flere diskrimineringsgrunnlag</article></article></li><li data-li-identifier="d)" data-name="d)"><article class="listArticle" id="kapittel-5-paragraf-3-ledd-6-punkt-4"><article class="legalP" id="kapittel-5-paragraf-3-ledd-6-punkt-4-ledd-1">segregerte aktiviteter eller tilbud i samfunnet.</article></article></li></ul></article><article class="legalP" id="kapittel-5-paragraf-3-ledd-7">Årsrapporten skal sendes til statsforvalteren ved bruk av den særskilte digitale løsningen for tros- og livssynssamfunn. Departementet kan i særlige tilfeller tillate at rapporten sendes inn på annen måte.</article></article><article class="legalArticle" data-lovdata-URL="LTI/forskrift/2020-12-18-2825/§16" data-name="§16" id="kapittel-5-paragraf-4"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Plikt til å rapportere om særskilte forhold</span></h3><article class="legalP" id="kapittel-5-paragraf-4-ledd-1">Statsforvalteren kan også kreve at tros- og livssynssamfunnene rapporterer om følgende forhold av betydning for grunnlaget for å nekte tilskudd:<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-4-ledd-1-punkt-1"><article class="legalP" id="kapittel-5-paragraf-4-ledd-1-punkt-1-ledd-1">konkrete forhold som er relevante for å vurdere registrerings- eller tilskuddsvilkårene for et enkelt tros- eller livssynssamfunn</article></article></li><li data-li-identifier="b)" data-name="b)"><article class="listArticle" id="kapittel-5-paragraf-4-ledd-1-punkt-2"><article class="legalP" id="kapittel-5-paragraf-4-ledd-1-punkt-2-ledd-1">informasjon fra samtlige samfunn eller en utvalgt gruppe av samfunn som kan gi departementet økt kunnskap som grunnlag for forebyggende tiltak mot forhold nevnt i trossamfunnsloven § 6 første ledd.</article></article></li></ul></article></article></section><section class="section" data-name="kap6" id="kapittel-6" data-lovdata-URL="LTI/forskrift/2020-12-18-2825/KAPITTEL_6"><h2>Kapittel 6. Forskjellige bestemmelser</h2><article class="legalArticle" data-lovdata-URL="LTI/forskrift/2020-12-18-2825/§17" data-name="§17" id="kapittel-6-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Avlevering</span></h3><article class="legalP" id="kapittel-6-paragraf-1-ledd-1">Tros- og livssynssamfunn skal avlevere til Arkivverket arkivmateriale som er skapt før 2005 og som er omfattet av bevaringsplikt etter lov 7. juni 1996 nr. 31 om Den norske kirke § 37, forskrift 19. april 2005 nr. 345 om registrerte og uregistrerte trossamfunn § 11, forskrift 1. desember 1988 nr. 995 om trossamfunn § 12, forskrift 23. desember 1969 nr. 9809 om trossamfunn § 12 og forskrift 25. juni 1953 nr. 2 om innsending av kirkebøker til statsarkivene.</article><article class="legalP" id="kapittel-6-paragraf-1-ledd-2">Tros- og livssynssamfunn skal beskytte arkivmaterialet mot vann, fukt, brann, skadelig varme, skadelig påvirkning fra klima og miljø, skadedyr m.m., skadeverk, innbrudd og uautorisert tilgang.</article></article><article class="legalArticle" data-lovdata-URL="LTI/forskrift/2020-12-18-2825/§18" data-name="§18" id="kapittel-6-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Partsinnsyn</span></h3><article class="legalP" id="kapittel-6-paragraf-2-ledd-1">Når den årlige kontrollen etter § 3 andre ledd og § 7 andre ledd er gjennomført, skal tros- eller livssynssamfunnet få opplysninger i samsvar med spesifikasjoner fastsatt av departementet, om hvilke av medlemmene på listen som ikke er registrerings- eller tilskuddstellende, med mindre opplysningene kan avsløre hvilke andre samfunn medlemmene eventuelt står oppført i.</article></article><article class="legalArticle" data-lovdata-URL="LTI/forskrift/2020-12-18-2825/§19" data-name="§19" id="kapittel-6-paragraf-3"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Sletting av personopplysninger</span></h3><article class="legalP" id="kapittel-6-paragraf-3-ledd-1">Når den årlige kontrollen nevnt i § 3 andre ledd og i § 7 andre ledd, er gjennomført og det ikke lenger er behov for personopplysningene i behandlingen av registrerings- og tilskuddssaker etter trossamfunnsloven, skal alle personopplysninger som er behandlet i forbindelse med kontrollen, slettes.</article></article><article class="legalArticle" data-lovdata-URL="LTI/forskrift/2020-12-18-2825/§20" data-name="§20" id="kapittel-6-paragraf-4"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-4-ledd-1">Forskriften trer i kraft 1. januar 2021. Fra samme tidspunkt som forskriften trer i kraft, oppheves<ul class="defaultList"><li data-li-identifier="-" data-name="-"><article class="listArticle" id="kapittel-6-paragraf-4-ledd-1-punkt-1"><article class="legalP" id="kapittel-6-paragraf-4-ledd-1-punkt-1-ledd-1">forskrift 19. april 2005 nr. 345 om registrerte og uregistrerte trossamfunn</article></article></li><li data-li-identifier="-" data-name="-"><article class="listArticle" id="kapittel-6-paragraf-4-ledd-1-punkt-2"><article class="legalP" id="kapittel-6-paragraf-4-ledd-1-punkt-2-ledd-1">forskrift 10. oktober 1969 nr. 4361 om ikraftsetting av lov 13. juni 1969 nr. 25 om trudomssamfunn og ymist anna, om delegasjon av myndighet, administrasjon av loven og kompetanse til å gi forskrifter</article></article></li><li data-li-identifier="-" data-name="-"><article class="listArticle" id="kapittel-6-paragraf-4-ledd-1-punkt-3"><article class="legalP" id="kapittel-6-paragraf-4-ledd-1-punkt-3-ledd-1">forskrift 1. desember 1988 nr. 996 om tilskot til livssynssamfunn</article></article></li><li data-li-identifier="-" data-name="-"><article class="listArticle" id="kapittel-6-paragraf-4-ledd-1-punkt-4"><article class="legalP" id="kapittel-6-paragraf-4-ledd-1-punkt-4-ledd-1">forskrift 25. juni 1953 nr. 2 om innsending av kirkebøker til statsarkivene.</article></article></li></ul></article></article><article class="legalArticle" data-lovdata-URL="LTI/forskrift/2020-12-18-2825/§21" data-name="§21" id="kapittel-6-paragraf-5"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Overgangsregler</span></h3><article class="legalP" id="kapittel-6-paragraf-5-ledd-1">For 2021 fastsetter departementet tilskuddssatsen til tros- og livssynssamfunn utenom Den norske kirke i samsvar med trossamfunnsloven § 23 første ledd.</article><article class="legalP" id="kapittel-6-paragraf-5-ledd-2">Den statlige delen av beregningsgrunnlaget fremkommer ved å summere statens budsjetterte utgifter til Den norske kirke og et beregnet nettobidrag fra Opplysningsvesenets fond til kirken, fratrukket utgifter omfattet av trossamfunnsloven § 23 første ledd bokstav a–c. Statens utgifter vil følge av Stortingets bevilgningsvedtak for 2021, mens bidraget fra Opplysningsvesenets fond vil basere seg på fondets regnskap for 2019.</article><article class="legalP" id="kapittel-6-paragraf-5-ledd-3">Den kommunale delen av beregningsgrunnlaget fremkommer slik: Kommunenes samlede utgifter ført på kommuneregnskapets funksjon 392 Tilskudd til tros- og livssynssamfunn i 2020, deles på antall tilskuddstellende medlemmer som disse samfunnene krevde tilskudd for i 2020. Dette gjennomsnittlige tilskuddsbeløpet per medlem ganges så med antallet medlemmer i Den norske kirke i 2020. Beløpet som fremkommer, justeres med forventet lønns- og prisvekst i 2021. Satsen for 2021 fremkommer ved å dele summen av den statlige og den kommunale delen av beregningsgrunnlaget på antallet medlemmer i Den norske kirke 1. januar 2021, slik det fremgår av kirkens medlemsregister.</article></article></section></main></body></html>