<!DOCTYPE html><html lang="no"><head><title>Forskrift om pålegg om revisjon mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2012-05-02-390</dd><dt class="dokid">DokumentID</dt><dd class="dokid">LTI/forskrift/2012-05-02-390</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2012 hefte 5 s 865</dd><dt class="dateInForce">I kraft fra</dt><dd class="dateInForce">2012-05-02</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1980-06-13-24/§4-15</li><li>lov/2005-06-17-67/§5-13b</li><li>lov/2009-06-19-58/§15-12a</li></ul></dd><dt class="dateOfPublication">Kunngjort</dt><dd class="dateOfPublication">2012-05-04 14:05</dd><dt class="journalNumber">Journalnummer</dt><dd class="journalNumber">2012-0336</dd><dt class="titleShort">Korttittel</dt><dd class="titleShort">Forskrift om pålegg om revisjon mv.</dd><dt class="title">Tittel</dt><dd class="title">Forskrift om pålegg om revisjon mv.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 2. mai 2012 med hjemmel i lov 13. juni 1980 nr. 24 om ligningsforvaltning (ligningsloven) § 4-15 nr. 6, lov 17. juni 2005 nr. 67 om betaling og innkreving av skatte- og avgiftskrav (skattebetalingsloven) § 5-13b sjette ledd og lov 19. juni 2009 nr. 58 om merverdiavgift (merverdiavgiftsloven) § 15-12a sjette ledd.</dd><dt class="refid">RefID</dt><dd class="refid">forskrift/2012-05-02-390</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om pålegg om revisjon mv.<ul class="tocSubUl"><li>§ 1. Pålegg om revisjon</li><li>§ 2. Varsel</li><li>§ 3. Påleggets form og innhold</li><li>§ 4. Klage over pålegg</li><li>§ 5. Melding til Foretaksregisteret om pålegg om revisjon</li><li>§ 6. Innsending av villighetserklæring fra revisor mv.</li><li>§ 7. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2012-05-02-390" id="dokument"><h1>Forskrift om pålegg om revisjon mv.</h1><article class="legalArticle" data-lovdata-URL="LTI/forskrift/2012-05-02-390/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Pålegg om revisjon</span></h2><article class="legalP" id="paragraf-1-ledd-1">Pålegg om revisjon ilegges etter ligningsloven § 4-15, merverdiavgiftsloven § 15-12a eller skattebetalingsloven § 5-13b.</article><article class="legalP" id="paragraf-1-ledd-2">Det kan ikke gis pålegg om revisjon på bakgrunn av feil og mangler i årsregnskap hvor foretaket hadde revisjonsplikt i medhold av revisorloven § 2-1 eller pålegg etter ligningsloven § 4-15, merverdiavgiftsloven § 15-12a og skattebetalingsloven § 5-13b.</article><article class="legalP" id="paragraf-1-ledd-3">Det kan heller ikke gis revisjonspålegg på bakgrunn av feil i den løpende bokføringen, dersom årsregnskapet for den aktuelle perioden ennå ikke er fastsatt.</article><article class="legalP" id="paragraf-1-ledd-4">Ved etterfølgende fusjon av selskapet med annet selskap har pålegget virkning for hele det fusjonerte selskapet. Ved etterfølgende fisjon av selskapet har pålegget virkning for hvert selskap som inngår i fisjonen.</article></article><article class="legalArticle" data-lovdata-URL="LTI/forskrift/2012-05-02-390/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Varsel</span></h2><article class="legalP" id="paragraf-2-ledd-1">Før det gis pålegg om revisjon skal det sendes varsel med anledning til uttalelse innen en nærmere angitt frist. Fristen skal som hovedregel være to uker. Varsel skal være skriftlig og gjøre rede for hva saken gjelder.</article><article class="legalP" id="paragraf-2-ledd-2">Varsel kan unnlates når skattyter allerede på annen måte har fått kjennskap til at vedtak skal treffes og har hatt rimelig foranledning og til å uttale seg, eller varsel av andre grunner må anses åpenbart unødvendig.</article></article><article class="legalArticle" data-lovdata-URL="LTI/forskrift/2012-05-02-390/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Påleggets form og innhold</span></h2><article class="legalP" id="paragraf-3-ledd-1">Et pålegg om revisjon skal være skriftlig. Bakgrunnen for pålegget skal fremgå, og det skal inntas en kort begrunnelse for pålegget.</article><article class="legalP" id="paragraf-3-ledd-2">Det skal fremgå klart av pålegget for hvilke regnskapsår pålegget om revisjon gjelder. Hvis pålegget gis innen de tre første månedene i regnskapsåret kan pålegget gjøres gjeldende for årsregnskapet for inneværende år.</article><article class="legalP" id="paragraf-3-ledd-3">I pålegget skal det gis opplysning om meldeplikt av revisor til Foretaksregisteret, og om konsekvensene av unnlatt oppfyllelse av meldeplikten.</article><article class="legalP" id="paragraf-3-ledd-4">Det skal settes en frist i pålegget for foretaket til å innhente erklæring fra revisor om at denne påtar seg oppdraget (villighetserklæring). Fristen skal normalt være seks uker, regnet fra den dag pålegget ble gitt.</article></article><article class="legalArticle" data-lovdata-URL="LTI/forskrift/2012-05-02-390/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Klage over pålegg</span></h2><article class="legalP" id="paragraf-4-ledd-1">Pålegg om revisjon kan påklages til Skattedirektoratet. Klagefristen på tre uker regnes fra det tidspunktet pålegget er kommet frem. Klagen settes fram for skattekontoret. Skattekontoret skal enten omgjøre vedtaket eller snarest mulig legge klagen fram for Skattedirektoratet.</article></article><article class="legalArticle" data-lovdata-URL="LTI/forskrift/2012-05-02-390/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Melding til Foretaksregisteret om pålegg om revisjon</span></h2><article class="legalP" id="paragraf-5-ledd-1">Skattekontoret skal sende melding til Foretaksregisteret når kontoret har besluttet å pålegge et foretak revisjonsplikt etter ligningsloven § 4-15, merverdiavgiftsloven § 5-12a, eller skattebetalingsloven § 5-13b.</article><article class="legalP" id="paragraf-5-ledd-2">Meldingen skal inneholde opplysning om navn og organisasjonsnummer for det foretaket pålegget gjelder, samt hvilke regnskapsår pålegget gjelder for.</article><article class="legalP" id="paragraf-5-ledd-3">Meldingen skal sendes inn uten ugrunnet opphold etter klagefristens utløp, eller etter at Skattedirektoratet har truffet vedtak i klagesaken.</article></article><article class="legalArticle" data-lovdata-URL="LTI/forskrift/2012-05-02-390/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Innsending av villighetserklæring fra revisor mv.</span></h2><article class="legalP" id="paragraf-6-ledd-1">Foretaket skal sende en kopi av villighetserklæringen til skattekontoret innen den frist som er satt i pålegget om revisjon, jf. § 2.</article></article><article class="legalArticle" data-lovdata-URL="LTI/forskrift/2012-05-02-390/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse</span></h2><article class="legalP" id="paragraf-7-ledd-1">Denne forskrift trer i kraft straks.</article></article></main></body></html>