<!DOCTYPE html><html lang="no"><head><title>Forskrift om frivillig prøveordning for elektronisk skattekort for inntektsåret 2013</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2012-11-13-1064</dd><dt class="dokid">DokumentID</dt><dd class="dokid">LTI/forskrift/2012-11-13-1064</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2012 hefte 12 s 2117</dd><dt class="dateInForce">I kraft fra</dt><dd class="dateInForce">2012-11-13, med virkning for inntektsåret 2013</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2012-06-22-41</li><li>lov/2005-06-17-67/§5-1</li></ul></dd><dt class="dateOfPublication">Kunngjort</dt><dd class="dateOfPublication">2012-11-16 14:00</dd><dt class="journalNumber">Journalnummer</dt><dd class="journalNumber">2012-0875</dd><dt class="titleShort">Korttittel</dt><dd class="titleShort">Forskrift om elektronisk skattekort, 2013</dd><dt class="title">Tittel</dt><dd class="title">Forskrift om frivillig prøveordning for elektronisk skattekort for inntektsåret 2013</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 13. november 2012 med hjemmel i lov 22. juni 2012 nr. 41 om endringar i lov 17. juni 2005 nr. 67 om betaling og innkreving av skatte- og avgiftskrav II.</dd><dt class="refid">RefID</dt><dd class="refid">forskrift/2012-11-13-1064</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om frivillig prøveordning for elektronisk skattekort for inntektsåret 2013<ul class="tocSubUl"><li>I<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Tilgjengeliggjøring, varsling og innhenting av skattekort</li><li>§ 4. Skattyterens behandling av skattekort</li><li>§ 5. Arbeidsgiverens behandling av skattekort</li><li>§ 6. Oppdatering av endrede skattekortopplysninger</li><li>§ 7. Plikt til å foreta forskuddstrekk</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2012-11-13-1064" id="dokument"><h1>Forskrift om frivillig prøveordning for elektronisk skattekort for inntektsåret 2013</h1><section class="section" data-name="kapI" id="kapittel-1" data-lovdata-URL="LTI/forskrift/2012-11-13-1064/KAPITTEL_1"><h2 data-text-align="center">I</h2><article class="legalArticle" data-lovdata-URL="LTI/forskrift/2012-11-13-1064/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriften etablerer en prøveordning som legger til rette for at arbeidsgiver kan innhente skattekort elektronisk fra Skatteetaten for skattytere som det skal utbetales trekkpliktige ytelser til. Skattekort for skattytere med fribeløpskort og skattytere med skjermet adresse er ikke en del av prøveordningen.</article></article><article class="legalArticle" data-lovdata-URL="LTI/forskrift/2012-11-13-1064/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="numberedLegalP" data-numerator="1" id="kapittel-1-paragraf-2-nummer-1">(1) Forskriften gjelder for arbeidsgivere som velger å delta i den frivillige prøveordningen for elektronisk skattekort fra inntektsåret 2013.</article><article class="numberedLegalP" data-numerator="2" id="kapittel-1-paragraf-2-nummer-2">(2) Med de unntak som følger av denne forskrift, gjelder reglene i skattebetalingsloven 17. juni 2005 nr. 67 og skattebetalingsforskriften 21. desember 2007 nr. 1766.</article></article><article class="legalArticle" data-lovdata-URL="LTI/forskrift/2012-11-13-1064/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Tilgjengeliggjøring, varsling og innhenting av skattekort</span></h3><article class="numberedLegalP" data-numerator="1" id="kapittel-1-paragraf-3-nummer-1">(1) Skatteetaten skal gjøre skattekort tilgjengelig elektronisk for arbeidsgiver før inntektsårets begynnelse.</article><article class="numberedLegalP" data-numerator="2" id="kapittel-1-paragraf-3-nummer-2">(2) Ved utstedelse av nytt skattekort i løpet av inntektsåret, skal Skatteetaten gjøre skattekortet tilgjengelig elektronisk så snart som mulig.</article><article class="numberedLegalP" data-numerator="3" id="kapittel-1-paragraf-3-nummer-3">(3) Skatteetaten skal fortløpende varsle arbeidsgiver dersom det blir foretatt endring av skattekort for ansatte som det er innhentet elektronisk skattekort for.</article><article class="numberedLegalP" data-numerator="4" id="kapittel-1-paragraf-3-nummer-4">(4) Skattedirektoratet skal føre register over hvem som har innhentet skattekort for skattyter.</article></article><article class="legalArticle" data-lovdata-URL="LTI/forskrift/2012-11-13-1064/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Skattyterens behandling av skattekort</span></h3><article class="numberedLegalP" data-numerator="1" id="kapittel-1-paragraf-4-nummer-1">(1) Skattyter skal fortsatt levere skattekortet til arbeidsgiver etter skattebetalingsforskriften § 5-1-10.</article><article class="numberedLegalP" data-numerator="2" id="kapittel-1-paragraf-4-nummer-2">(2) Skattyter har rett til innsyn i opplysninger om hvilke arbeidsgivere som har mottatt skattekort fra Skatteetaten.</article></article><article class="legalArticle" data-lovdata-URL="LTI/forskrift/2012-11-13-1064/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Arbeidsgiverens behandling av skattekort</span></h3><article class="numberedLegalP" data-numerator="1" id="kapittel-1-paragraf-5-nummer-1">(1) Skattekort som arbeidsgiveren mottar fra skattyteren skal behandles av arbeidsgiveren i henhold til skattebetalingsforskriften § 5-1-11.</article><article class="numberedLegalP" data-numerator="2" id="kapittel-1-paragraf-5-nummer-2">(2) Arbeidsgiver kan kun innhente skattekort elektronisk for skattytere arbeidsgiver kommer til å utbetale trekkpliktig ytelse til. Arbeidsgiver kan ikke bruke opplysninger til andre formål enn det som fremgår av skattebetalingsloven med tilhørende forskrifter.</article></article><article class="legalArticle" data-lovdata-URL="LTI/forskrift/2012-11-13-1064/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Oppdatering av endrede skattekortopplysninger</span></h3><article class="legalP" id="kapittel-1-paragraf-6-ledd-1">Arbeidsgiver som mottar varsel om endring av skattekort etter § 3 tredje ledd, skal oppdatere skattekortopplysningene før neste beregning av forskuddstrekk blir foretatt.</article></article><article class="legalArticle" data-lovdata-URL="LTI/forskrift/2012-11-13-1064/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Plikt til å foreta forskuddstrekk</span></h3><article class="numberedLegalP" data-numerator="1" id="kapittel-1-paragraf-7-nummer-1">(1) Arbeidsgiver plikter å foreta forskuddstrekk etter skattekortet.</article><article class="numberedLegalP" data-numerator="2" id="kapittel-1-paragraf-7-nummer-2">(2) Er arbeidsgiver usikker på hvorvidt han i henhold til det elektroniske skattekortet skal trekke etter tabell eller prosent, må dette avklares med skattyter. Dersom skattyter ikke har levert skattekort på papir og arbeidsgiver heller ikke på annen måte har fått avklart hvorvidt han skal trekke etter tabell eller prosent, skal arbeidsgiver trekke etter prosent.</article><article class="numberedLegalP" data-numerator="3" id="kapittel-1-paragraf-7-nummer-3">(3) Dersom skattekort ikke lar seg innhente elektronisk, skal arbeidsgiver benytte skattekortet som skattyteren har levert på papir i henhold til skattebetalingsforskriften § 5-1-10.</article><article class="numberedLegalP" data-numerator="4" id="kapittel-1-paragraf-7-nummer-4">(4) Dersom arbeidsgiver ikke har fått skattekortopplysninger, verken elektronisk, fra skattyter, eller på annen måte, gjelder skattebetalingsloven § 5-5 første ledd.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2012-11-13-1064/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft straks med virkning for forskudd på skatt for inntektsåret 2013.</article></section></main></body></html>