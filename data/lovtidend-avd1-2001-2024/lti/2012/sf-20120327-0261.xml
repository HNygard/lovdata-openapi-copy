<!DOCTYPE html><html lang="no"><head><title>Forskrift om fremvisning av dyr</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2012-03-27-261</dd><dt class="dokid">DokumentID</dt><dd class="dokid">LTI/forskrift/2012-03-27-261</dd><dt class="ministry">Departement</dt><dd class="ministry"><ul><li>Fiskeridepartementet</li><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2012 hefte 4 s 696</dd><dt class="dateInForce">I kraft fra</dt><dd class="dateInForce">2012-03-27</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2009-06-19-97/§2</li><li>lov/2009-06-19-97/§6</li><li>lov/2009-06-19-97/§7</li><li>lov/2009-06-19-97/§8</li><li>lov/2009-06-19-97/§15</li><li>lov/2009-06-19-97/§19</li><li>lov/2009-06-19-97/§22</li><li>lov/2009-06-19-97/§23</li><li>lov/2009-06-19-97/§24</li><li>lov/2009-06-19-97/§26</li><li>lov/2009-06-19-97/§34</li><li>forskrift/2010-06-11-814</li></ul></dd><dt class="dateOfPublication">Kunngjort</dt><dd class="dateOfPublication">2012-03-30 14:00</dd><dt class="journalNumber">Journalnummer</dt><dd class="journalNumber">2012-0248</dd><dt class="titleShort">Korttittel</dt><dd class="titleShort">Forskrift om fremvisning av dyr</dd><dt class="title">Tittel</dt><dd class="title">Forskrift om fremvisning av dyr</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet og Fiskeri- og kystdepartementet 27. mars 2012 med hjemmel i lov 19. juni 2009 nr. 97 om dyrevelferd § 2, § 6, § 7, § 8, § 15, § 19 § 22, § 23, § 24, § 26 og § 34, jf. delegeringsvedtak 11. juni 2010 nr. 814.</dd><dt class="refid">RefID</dt><dd class="refid">forskrift/2012-03-27-261</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om fremvisning av dyr<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Tillatte dyrearter</li><li>§ 4. Kompetanse</li><li>§ 5. Forbud mot visse typer fremvisning</li><li>§ 6. Gjennomføring av fremvisningen</li><li>§ 7. Dyrs levemiljø, tilsyn og stell</li><li>§ 8. Melding om fremvisning</li><li>§ 9. Tilsyn og vedtak</li><li>§ 10. Dispensasjon</li><li>§ 11. Straff</li><li>§ 12. Ikrafttredelse</li><li>Vedlegg 1. Dyrearter som er tillatt til midlertidig fremvisning</li></ul></li></ul></dd></dl></header><main class="documentBody" data-lovdata-URL="LTI/forskrift/2012-03-27-261" id="dokument"><h1>Forskrift om fremvisning av dyr</h1><article class="legalArticle" data-lovdata-URL="LTI/forskrift/2012-03-27-261/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er å ivareta god velferd og respekt for dyr som vises frem i uvante omgivelser eller situasjoner.</article></article><article class="legalArticle" data-lovdata-URL="LTI/forskrift/2012-03-27-261/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften omfatter vilkår for midlertidig hold og bruk av dyr for fremvisning med publikum til stede.</article><article class="legalP" id="paragraf-2-ledd-2">Forskriften gjelder ikke for:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">enkelttilfeller av fremvisning i dyrenes vante omgivelser der dyreholdet har annet hovedformål enn fremvisning</article></article></li><li data-li-identifier="b)" data-name="b)"><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">konkurranser og prestasjonsprøver med dyr</article></article></li><li data-li-identifier="c)" data-name="c)"><article class="listArticle" id="paragraf-2-ledd-2-punkt-3"><article class="legalP" id="paragraf-2-ledd-2-punkt-3-ledd-1">fremvisning av dyr der formålet er avlsarbeid</article></article></li><li data-li-identifier="d)" data-name="d)"><article class="listArticle" id="paragraf-2-ledd-2-punkt-4"><article class="legalP" id="paragraf-2-ledd-2-punkt-4-ledd-1">fremvisning av dyr der formålet er undervisning</article></article></li><li data-li-identifier="e)" data-name="e)"><article class="listArticle" id="paragraf-2-ledd-2-punkt-5"><article class="legalP" id="paragraf-2-ledd-2-punkt-5-ledd-1">fremvisning av honningbier</article></article></li><li data-li-identifier="f)" data-name="f)"><article class="listArticle" id="paragraf-2-ledd-2-punkt-6"><article class="legalP" id="paragraf-2-ledd-2-punkt-6-ledd-1">fremvisning av dyr i dyreparker og sirkus.</article></article></li></ul></article><article class="legalP" id="paragraf-2-ledd-3">Forskriften retter seg mot enhver som fremviser dyr, herunder holder eller bruker dyr i forbindelse med fremvisningen. Forskriften retter seg også mot enhver som har ansvar for slik fremvisning.</article><article class="legalP" id="paragraf-2-ledd-4">Forskriften gjelder ikke for Svalbard, Jan Mayen og bilandene.</article></article><article class="legalArticle" data-lovdata-URL="LTI/forskrift/2012-03-27-261/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tillatte dyrearter</span></h2><article class="legalP" id="paragraf-3-ledd-1">Det er kun tillatt å fremvise dyrearter som fremgår av vedlegg 1 til denne forskriften.</article></article><article class="legalArticle" data-lovdata-URL="LTI/forskrift/2012-03-27-261/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kompetanse</span></h2><article class="legalP" id="paragraf-4-ledd-1">Den ansvarlige for fremvisningen skal sørge for at dyrene fremvises, stelles og tas hånd om av et tilstrekkelig antall personer med nødvendig kompetanse til å kunne ivareta de aktuelle dyrenes fysiologiske og atferdsmessige behov.</article></article><article class="legalArticle" data-lovdata-URL="LTI/forskrift/2012-03-27-261/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forbud mot visse typer fremvisning</span></h2><article class="legalP" id="paragraf-5-ledd-1">Det er forbudt å fremvise dyr i aktiviteter som innebærer fare for unødige påkjenninger og belastninger for dyrene, herunder:</article><article class="legalP" id="paragraf-5-ledd-2">a) avlivning av dyr som underholdning,</article><article class="legalP" id="paragraf-5-ledd-3">b) kamper mellom dyr og mellom mennesker og dyr,</article><article class="legalP" id="paragraf-5-ledd-4">c) falkonering,</article><article class="legalP" id="paragraf-5-ledd-5">d) rodeo.</article><article class="legalP" id="paragraf-5-ledd-6">Dyr skal ikke fremvises i utstillingsvindu.</article><article class="legalP" id="paragraf-5-ledd-7">Syke, skadde, høydrektige og nyfødte dyr skal ikke fremvises.</article></article><article class="legalArticle" data-lovdata-URL="LTI/forskrift/2012-03-27-261/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Gjennomføring av fremvisningen</span></h2><article class="legalP" id="paragraf-6-ledd-1">Dyrene skal være tilstrekkelig tamme og tilvent forholdene under den aktuelle fremvisningen.</article><article class="legalP" id="paragraf-6-ledd-2">Fremvisning skal gjennomføres på en måte som ikke stresser, skremmer eller skader dyrene eller påfører dem andre former for unødige påkjenninger og belastninger. Dyrene skal ha mulighet til å holde bekvem avstand til publikum og trekke seg unna uønsket oppmerksomhet, om nødvendig ved å søke skjul.</article><article class="legalP" id="paragraf-6-ledd-3">Fisk og tifotkreps skal holdes i vann med egnet kvalitet og skal ikke tas opp av vannet for fremvisning.</article><article class="legalP" id="paragraf-6-ledd-4">Dyr som viser vedvarende tegn til frykt eller stress, skal tas ut av fremvisningen.</article><article class="legalP" id="paragraf-6-ledd-5">Dyrene skal sikres mot å bli skadet av stedets egne dyr eller fremmede dyr.</article><article class="legalP" id="paragraf-6-ledd-6">Dyr skal ikke fremvises hvis de er påvirket av midler eller behandling som kan gjøre fremvisningen dyrevelferdsmessig uforsvarlig.</article><article class="legalP" id="paragraf-6-ledd-7">Dyr kan bare benyttes som ridedyr dersom de er egnet til slik bruk ut fra bl.a. art, størrelse og alder.</article><article class="legalP" id="paragraf-6-ledd-8">Dyrene skal ha tilgang til tilstrekkelige mengder egnet fôr og drikkevann.</article></article><article class="legalArticle" data-lovdata-URL="LTI/forskrift/2012-03-27-261/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Dyrs levemiljø, tilsyn og stell</span></h2><article class="legalP" id="paragraf-7-ledd-1">Dyrene skal ha nødvendig tilsyn og stell. Eventuell innfanging og håndtering skal skje skånsomt uten å påføre dyrene skader eller unødig frykt og stress.</article><article class="legalP" id="paragraf-7-ledd-2">Dyr som blir syke eller skadet, skal gis rask og forsvarlig behandling, og om nødvendig holdes atskilt fra de andre dyrene.</article><article class="legalP" id="paragraf-7-ledd-3">Dersom dyr holdes over natten i forbindelse med fremvisning skal:<ul class="defaultList"><li data-li-identifier="a)" data-name="a)"><article class="listArticle" id="paragraf-7-ledd-3-punkt-1"><article class="legalP" id="paragraf-7-ledd-3-punkt-1-ledd-1">oppholdsstedet være konstruert, innredet og vedlikeholdt slik at dyrene ikke utsettes for unødvendig stress, skade eller andre påkjenninger. Strømførende innretninger skal ikke brukes for å regulere dyrenes atferd eller brukes for å begrense dyrenes bevegelsesfrihet innendørs,</article></article></li><li data-li-identifier="b)" data-name="b)"><article class="listArticle" id="paragraf-7-ledd-3-punkt-2"><article class="legalP" id="paragraf-7-ledd-3-punkt-2-ledd-1">oppholdsstedet sikres mot at dyr kan rømme,</article></article></li><li data-li-identifier="c)" data-name="c)"><article class="listArticle" id="paragraf-7-ledd-3-punkt-3"><article class="legalP" id="paragraf-7-ledd-3-punkt-3-ledd-1">det være lett synlig informasjon på oppholdssteder der publikum har adgang om at det er forbudt å forstyrre dyrene, og om hvorvidt publikum kan berøre og fôre dyrene,</article></article></li><li data-li-identifier="d)" data-name="d)"><article class="listArticle" id="paragraf-7-ledd-3-punkt-4"><article class="legalP" id="paragraf-7-ledd-3-punkt-4-ledd-1">dyrene ha tilstrekkelig plass og egnet underlag til både aktivitet og hvile,</article></article></li><li data-li-identifier="e)" data-name="e)"><article class="listArticle" id="paragraf-7-ledd-3-punkt-5"><article class="legalP" id="paragraf-7-ledd-3-punkt-5-ledd-1">dyrene være beskyttet mot støy og ugunstige værforhold,</article></article></li><li data-li-identifier="f)" data-name="f)"><article class="listArticle" id="paragraf-7-ledd-3-punkt-6"><article class="legalP" id="paragraf-7-ledd-3-punkt-6-ledd-1">alle oppholdssteder for dyr holdes rene. Avfall og avføring skal fjernes på forsvarlig måte,</article></article></li><li data-li-identifier="g)" data-name="g)"><article class="listArticle" id="paragraf-7-ledd-3-punkt-7"><article class="legalP" id="paragraf-7-ledd-3-punkt-7-ledd-1">det tas nødvendige forholdsregler for å hindre smitte til og mellom dyrene,</article></article></li><li data-li-identifier="h)" data-name="h)"><article class="listArticle" id="paragraf-7-ledd-3-punkt-8"><article class="legalP" id="paragraf-7-ledd-3-punkt-8-ledd-1">fugler av arter som naturlig vil vagle seg, ha mulighet for dette,</article></article></li><li data-li-identifier="i)" data-name="i)"><article class="listArticle" id="paragraf-7-ledd-3-punkt-9"><article class="legalP" id="paragraf-7-ledd-3-punkt-9-ledd-1">sosiale dyr holdes sammen med andre dyr, fortrinnsvis av samme art,</article></article></li><li data-li-identifier="j)" data-name="j)"><article class="listArticle" id="paragraf-7-ledd-3-punkt-10"><article class="legalP" id="paragraf-7-ledd-3-punkt-10-ledd-1">dyr som er fiendtlige overfor hverandre, holdes forsvarlig atskilt og om nødvendig uten å kunne se, høre eller lukte hverandre. Predatorer skal på samme måte holdes atskilt fra byttedyr,</article></article></li><li data-li-identifier="k)" data-name="k)"><article class="listArticle" id="paragraf-7-ledd-3-punkt-11"><article class="legalP" id="paragraf-7-ledd-3-punkt-11-ledd-1">tilholdsrom for dyr være slik konstruert og vedlikeholdt at risikoen for brann og for at dyr brenner inne, blir minst mulig. Egnet brannslukkingsutstyr skal være tilgjengelig dersom dette ikke er åpenbart unødvendig.</article></article></li></ul></article></article><article class="legalArticle" data-lovdata-URL="LTI/forskrift/2012-03-27-261/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Melding om fremvisning</span></h2><article class="legalP" id="paragraf-8-ledd-1">Fremvisning av landdyr og fugler skal være meldt til det lokale Mattilsynet på fremvisningsstedet senest 1 uke før fremvisningen starter. Fremvisning av kjæledyr der eier ledsager dyret og har ansvaret for tilsyn og stell, er unntatt fra krav om melding.</article><article class="legalP" id="paragraf-8-ledd-2">Meldingen gis per brev eller e-post, eller på annen måte Mattilsynet bestemmer.</article><article class="legalP" id="paragraf-8-ledd-3">Meldingen skal inneholde navn, adresse, telefonnummer og eventuell e-postadresse til den ansvarlige for fremvisningen, samt adresse til stedet der fremvisningen skal skje. Dato og klokkeslett for når fremvisningen skal starte og slutte, dyrearter og antall dyr skal fremgå.</article><article class="legalP" id="paragraf-8-ledd-4">Fremvisningen kan bare skje i perioden som er meldt inn i henhold til tredje ledd.</article></article><article class="legalArticle" data-lovdata-URL="LTI/forskrift/2012-03-27-261/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilsyn og vedtak</span></h2><article class="legalP" id="paragraf-9-ledd-1">Mattilsynet fører tilsyn og kan fatte nødvendige enkeltvedtak for å oppnå etterlevelse av bestemmelser gitt i denne forskrift, jf. dyrevelferdsloven § 30. Mattilsynet kan også fatte vedtak om midlertidig forvaring, forbud mot aktiviteter, overtredelsesgebyr og tvangsmulkt for den som bryter forskriften, jf. dyrevelferdsloven § 32 § 33, § 34 og § 35.</article></article><article class="legalArticle" data-lovdata-URL="LTI/forskrift/2012-03-27-261/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Dispensasjon</span></h2><article class="legalP" id="paragraf-10-ledd-1">Mattilsynet kan i særlige tilfeller dispensere fra bestemmelser i denne forskriften og sette vilkår for dispensasjonen, forutsatt at det ikke vil stride mot Norges internasjonale forpliktelser, herunder EØS-avtalen.</article></article><article class="legalArticle" data-lovdata-URL="LTI/forskrift/2012-03-27-261/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Straff</span></h2><article class="legalP" id="paragraf-11-ledd-1">Overtredelse av bestemmelser gitt i eller i medhold av forskriften er straffbart i henhold til dyrevelferdsloven § 37.</article></article><article class="legalArticle" data-lovdata-URL="LTI/forskrift/2012-03-27-261/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Denne forskrift trer i kraft straks.</article></article><section class="section" data-name="vedlegg1" id="kapittel-1" data-lovdata-URL="LTI/forskrift/2012-03-27-261/KAPITTEL_1"><h2>Vedlegg 1. Dyrearter som er tillatt til midlertidig fremvisning</h2><article class="defaultP"><i>Pattedyr</i><ul class="defaultList"><li><article class="listArticle" id="kapittel-1-punkt-1"><article class="legalP" id="kapittel-1-punkt-1-ledd-1">Dromedar, <i>Camelus dromedarius</i></article></article></li><li><article class="listArticle" id="kapittel-1-punkt-2"><article class="legalP" id="kapittel-1-punkt-2-ledd-1">Esel, tamformer av <i>Equus asinus</i></article></article></li><li><article class="listArticle" id="kapittel-1-punkt-3"><article class="legalP" id="kapittel-1-punkt-3-ledd-1">Hest, tamformer av <i>Equus caballus</i></article></article></li><li><article class="listArticle" id="kapittel-1-punkt-4"><article class="legalP" id="kapittel-1-punkt-4-ledd-1">Hund, tamformer av <i>Canis familiaris</i></article></article></li><li><article class="listArticle" id="kapittel-1-punkt-5"><article class="legalP" id="kapittel-1-punkt-5-ledd-1">Kamel, <i>Camelus bactrianus</i></article></article></li><li><article class="listArticle" id="kapittel-1-punkt-6"><article class="legalP" id="kapittel-1-punkt-6-ledd-1">Kanin, tamformer av familien <i>Leopridae</i></article></article></li><li><article class="listArticle" id="kapittel-1-punkt-7"><article class="legalP" id="kapittel-1-punkt-7-ledd-1">Katt, tamformer av <i>Felis silvestris catus</i></article></article></li><li><article class="listArticle" id="kapittel-1-punkt-8"><article class="legalP" id="kapittel-1-punkt-8-ledd-1">Lama, <i>Lama glama</i> og alpakka <i>Vicugna pacos</i></article></article></li><li><article class="listArticle" id="kapittel-1-punkt-9"><article class="legalP" id="kapittel-1-punkt-9-ledd-1">Muldyr</article></article></li><li><article class="listArticle" id="kapittel-1-punkt-10"><article class="legalP" id="kapittel-1-punkt-10-ledd-1">Mulesel</article></article></li><li><article class="listArticle" id="kapittel-1-punkt-11"><article class="legalP" id="kapittel-1-punkt-11-ledd-1">Sau og geit, tamformer av <i>Capra hircus</i> og <i>Ovis aries</i></article></article></li><li><article class="listArticle" id="kapittel-1-punkt-12"><article class="legalP" id="kapittel-1-punkt-12-ledd-1">Storfe, <i>Bos taurus</i> og <i>Bos indicus</i></article></article></li><li><article class="listArticle" id="kapittel-1-punkt-13"><article class="legalP" id="kapittel-1-punkt-13-ledd-1">Svin, tamformer av <i>Sus domestica</i></article></article></li><li><article class="listArticle" id="kapittel-1-punkt-14"><article class="legalP" id="kapittel-1-punkt-14-ledd-1">Tamrein <i>Rangifer tarandus tarandus</i></article></article></li><li><article class="listArticle" id="kapittel-1-punkt-15"><article class="legalP" id="kapittel-1-punkt-15-ledd-1">Chinchilla <i>Chinchilla laniger</i> (domestisert form som er i handelen)</article></article></li><li><article class="listArticle" id="kapittel-1-punkt-16"><article class="legalP" id="kapittel-1-punkt-16-ledd-1">Degus <i>Octodon degus</i></article></article></li><li><article class="listArticle" id="kapittel-1-punkt-17"><article class="legalP" id="kapittel-1-punkt-17-ledd-1">Hamstertyper: <ul class="defaultList"><li><article class="listArticle" id="kapittel-1-punkt-17-ledd-1-punkt-1"><article class="legalP" id="kapittel-1-punkt-17-ledd-1-punkt-1-ledd-1">Campbells (stripet) dverghamster <i>Phodopus campbellii</i></article></article></li><li><article class="listArticle" id="kapittel-1-punkt-17-ledd-1-punkt-2"><article class="legalP" id="kapittel-1-punkt-17-ledd-1-punkt-2-ledd-1">Dverghamster krysning <i>Phodopus campbellii x sungorus</i></article></article></li><li><article class="listArticle" id="kapittel-1-punkt-17-ledd-1-punkt-3"><article class="legalP" id="kapittel-1-punkt-17-ledd-1-punkt-3-ledd-1">Gullhamster <i>Mesocricetus auratus</i></article></article></li><li><article class="listArticle" id="kapittel-1-punkt-17-ledd-1-punkt-4"><article class="legalP" id="kapittel-1-punkt-17-ledd-1-punkt-4-ledd-1">Kinesisk hamster <i>Cricetulus griseus</i></article></article></li><li><article class="listArticle" id="kapittel-1-punkt-17-ledd-1-punkt-5"><article class="legalP" id="kapittel-1-punkt-17-ledd-1-punkt-5-ledd-1">Roborovski dverghamster <i>Phodopus roborovskii</i></article></article></li><li><article class="listArticle" id="kapittel-1-punkt-17-ledd-1-punkt-6"><article class="legalP" id="kapittel-1-punkt-17-ledd-1-punkt-6-ledd-1">Russisk (sibirsk) dverghamster <i>Phodopus sungorus</i></article></article></li></ul></article></article></li><li><article class="listArticle" id="kapittel-1-punkt-18"><article class="legalP" id="kapittel-1-punkt-18-ledd-1">Ilder, domestiserte krysninger med utgangspunkt i <i>Mustela putorius</i></article></article></li><li><article class="listArticle" id="kapittel-1-punkt-19"><article class="legalP" id="kapittel-1-punkt-19-ledd-1">Marsvin <i>Cavia porcellus</i></article></article></li><li><article class="listArticle" id="kapittel-1-punkt-20"><article class="legalP" id="kapittel-1-punkt-20-ledd-1">Mus, domestiserte former av <i>Mus musculus</i></article></article></li><li><article class="listArticle" id="kapittel-1-punkt-21"><article class="legalP" id="kapittel-1-punkt-21-ledd-1">Rotte, domestiserte former av <i>Rattus norvegicus</i></article></article></li><li><article class="listArticle" id="kapittel-1-punkt-22"><article class="legalP" id="kapittel-1-punkt-22-ledd-1">Ørkenrotte <i>Meriones unquiculatus</i>.</article></article></li></ul></article> <article class="defaultP" margin-top="true"><i>Fugler</i></article><article class="legalP" id="kapittel-1-ledd-1">Alle fuglearter det er lovlig å holde som husdyr eller hobby/selskapsdyr.</article> <article class="defaultP" margin-top="true"><i>Akvatiske dyr</i><ul class="defaultList"><li><article class="listArticle" id="kapittel-1-ledd-1-punkt-1"><article class="legalP" id="kapittel-1-ledd-1-punkt-1-ledd-1">Fisk</article></article></li><li><article class="listArticle" id="kapittel-1-ledd-1-punkt-2"><article class="legalP" id="kapittel-1-ledd-1-punkt-2-ledd-1">Tifotkreps.</article></article></li></ul></article></section></main></body></html>