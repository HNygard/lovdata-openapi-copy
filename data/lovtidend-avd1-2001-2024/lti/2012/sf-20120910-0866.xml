<!DOCTYPE html><html lang="no"><head><title>Forskrift om klassifisering og sikring av anlegg i elektroniske kommunikasjonsnett (klassifiseringsforskrifta)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2012-09-10-866</dd><dt class="dokid">DokumentID</dt><dd class="dokid">LTI/forskrift/2012-09-10-866</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2012 hefte 10 s 1848</dd><dt class="dateInForce">I kraft fra</dt><dd class="dateInForce">2013-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-07-04-83/§2-10</li><li>lov/2003-07-04-83/§10-1</li><li>lov/2003-07-04-83/§10-3</li><li>forskrift/2003-07-04-881</li></ul></dd><dt class="dateOfPublication">Kunngjort</dt><dd class="dateOfPublication">2012-09-11 14:30</dd><dt class="journalNumber">Journalnummer</dt><dd class="journalNumber">2012-0737</dd><dt class="titleShort">Korttittel</dt><dd class="titleShort">Klassifiseringsforskrifta</dd><dt class="title">Tittel</dt><dd class="title">Forskrift om klassifisering og sikring av anlegg i elektroniske kommunikasjonsnett (klassifiseringsforskrifta)</dd><dt class="miscInformation">Annet om dokumentet</dt><dd class="miscInformation"><strong>Heimel:</strong> Fastsett av Post- og teletilsynet 10. september 2012 med heimel i lov 4. juli 2003 nr. 83 om elektronisk kommunikasjon (ekomloven) § 2-10, § 10-1 og § 10-3, jf. funksjonsfordelingsvedtak 4. juli 2003 nr. 881 del I punkt 3.</dd><dt class="refid">RefID</dt><dd class="refid">forskrift/2012-09-10-866</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om klassifisering og sikring av anlegg i elektroniske kommunikasjonsnett (klassifiseringsforskrifta)<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjonar</li><li>§ 4. Klassifisering</li><li>§ 5. Generelle krav til sikring</li><li>§ 6. Skalsikring</li><li>§ 7. Tilgangskontroll og innbrotsalarm</li><li>§ 8. Brannsikring</li><li>§ 9. Sikring mot EMP/HPM-våpen</li><li>§ 10. Hjelpeteknisk utstyr</li><li>§ 11. Lokalisering</li><li>§ 12. Samlokalisering</li><li>§ 13. Eksterne aktørar</li><li>§ 14. Rapportering</li><li>§ 15. Tilsyn, pålegg og sanksjonar</li><li>§ 16. Dispensasjon</li><li>§ 17. Klageinstans</li><li>§ 18. Ikraftsetjing</li><li>§ 19. Fristar for gjennomføring</li></ul></li></ul></dd></dl></header><main class="documentBody" data-lovdata-URL="LTI/forskrift/2012-09-10-866" id="dokument"><h1>Forskrift om klassifisering og sikring av anlegg i elektroniske kommunikasjonsnett (klassifiseringsforskrifta)</h1><article class="legalArticle" data-lovdata-URL="LTI/forskrift/2012-09-10-866/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskrifta sitt formål er å sikre nettutstyr i anlegg mot uønskt ytre fysisk påverknad for at tilbydar skal kunne tilby elektronisk kommunikasjonsnett- og teneste med nødvendig sikkerheit for brukarane i fred, krise og krig.</article></article><article class="legalArticle" data-lovdata-URL="LTI/forskrift/2012-09-10-866/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskrifta gjeld nettilbydarar.</article><article class="legalP" id="paragraf-2-ledd-2">Post- og teletilsynet kan treffe vedtak om at andre som omfattast av lov 4. juli 2003 nr. 83 om elektronisk kommunikasjon (ekomlova) også skal omfattast av forskrifta.</article></article><article class="legalArticle" data-lovdata-URL="LTI/forskrift/2012-09-10-866/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjonar</span></h2><article class="legalP" id="paragraf-3-ledd-1">I denne forskrifta meinast med:<ul class="defaultList"><li data-li-identifier="1." data-name="1."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>nettilbydar:</i> tilbydar av elektroniske kommunikasjonsnett som nyttast til offentleg elektronisk kommunikasjonsteneste.</article></article></li><li data-li-identifier="2." data-name="2."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>nettutstyr:</i> utstyr som nyttast til elektronisk kommunikasjon og som inngår som ein integrert del av elektroniske kommunikasjonsnett.</article></article></li><li data-li-identifier="3." data-name="3."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>anlegg:</i> fysisk konstruksjon som huser nettutstyr, og som utgjer ein naturleg heilskap, som til dømes eit fjell-/bunkeranlegg, ei bygning, ein avgrensa del av ei bygning, eller ei mast.</article></article></li><li data-li-identifier="4." data-name="4."><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>to-faktor autentisering:</i> autentisering av personell ved hjelp av to av faktorane «noko personen har», «noko personen veit» og «noko personen er».</article></article></li><li data-li-identifier="5." data-name="5."><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>EMP/HPM-våpen:</i> våpen basert på elektromagnetisk puls (EMP) eller høgfrekvent radiostråling (HPM).</article></article></li><li data-li-identifier="6." data-name="6."><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1"><i>hjelpeteknisk utstyr:</i> straumforsyningsutstyr, reservestraumforsyning og kjøleutstyr som er fast installert i anlegg, eller tilrettelagt for å bli installert i anlegg, for drift av nettutstyr.</article></article></li></ul></article></article><article class="legalArticle" data-lovdata-URL="LTI/forskrift/2012-09-10-866/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Klassifisering</span></h2><article class="legalP" id="paragraf-4-ledd-1">Nettilbydar skal klassifisere alle anlegg ut i frå kor viktig eiget nettutstyr i anlegget vurderast å vere for offentlege elektroniske kommunikasjonstenester. Anlegga skal klassifiserast i fire klassar:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><span class="miscHeadline"><i>Klasse A</i></span><article class="legalP" id="paragraf-4-ledd-1-punkt-1-ledd-1">Anlegg som omfattast av lov 20. mars 1998 nr. 10 om forebyggende sikkerhetstjeneste.</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><span class="miscHeadline"><i>Klasse B</i></span><article class="legalP" id="paragraf-4-ledd-1-punkt-2-ledd-1">Anlegg som er særs viktig for offentlege elektroniske kommunikasjonstenester på landsdelsnivå eller større, eller for eit tilsvarande omfang av brukarar.</article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-3"><span class="miscHeadline"><i>Klasse C</i></span><article class="legalP" id="paragraf-4-ledd-1-punkt-3-ledd-1">Anlegg som er særs viktig for offentlege elektroniske kommunikasjonstenester på fylkesnivå eller større, eller for eit tilsvarande omfang av brukarar.</article></article></li><li data-li-identifier="d)" data-name="d)"><article class="listArticle" id="paragraf-4-ledd-1-punkt-4"><span class="miscHeadline"><i>Klasse D</i></span><article class="legalP" id="paragraf-4-ledd-1-punkt-4-ledd-1">Anlegg som ikkje er omfatta av klassane A, B eller C.</article></article></li></ul></article><article class="legalP" id="paragraf-4-ledd-2">Med anlegg som er særs viktig for offentlege elektroniske kommunikasjonstenester meinast mellom anna anlegg med nettutstyr som er kritisk for:<ul class="defaultList"><li data-li-identifier="1." data-name="1."><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">samtrafikk med elektroniske kommunikasjonsnett i utlandet,</article></article></li><li data-li-identifier="2." data-name="2."><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">samtrafikk med nasjonale/regionale elektroniske kommunikasjonsnett,</article></article></li><li data-li-identifier="3." data-name="3."><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1">sentral dirigering og styring av elektronisk kommunikasjon,</article></article></li><li data-li-identifier="4." data-name="4."><article class="listArticle" id="paragraf-4-ledd-2-punkt-4"><article class="legalP" id="paragraf-4-ledd-2-punkt-4-ledd-1">sentrale oppslags-, registrerings- eller databasetenester,</article></article></li><li data-li-identifier="5." data-name="5."><article class="listArticle" id="paragraf-4-ledd-2-punkt-5"><article class="legalP" id="paragraf-4-ledd-2-punkt-5-ledd-1">kringkasting, eller</article></article></li><li data-li-identifier="6." data-name="6."><article class="listArticle" id="paragraf-4-ledd-2-punkt-6"><article class="legalP" id="paragraf-4-ledd-2-punkt-6-ledd-1">drift og overvaking av utstyr nemnt i punkt 1.–5.</article></article></li></ul></article><article class="legalP" id="paragraf-4-ledd-3">Nettilbydar skal revidere klassifiseringa minst årleg.</article><article class="legalP" id="paragraf-4-ledd-4">I særlege tilfelle kan Post- og teletilsynet gjennom vedtak gjere om nettilbydar si klassifisering av anlegg.</article></article><article class="legalArticle" data-lovdata-URL="LTI/forskrift/2012-09-10-866/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Generelle krav til sikring</span></h2><article class="legalP" id="paragraf-5-ledd-1">Nettilbydar skal på forsvarleg måte sikre nettutstyr i anlegg mot uønskt ytre fysisk påverknad. Omfanget av sikringstiltak skal vere basert på ei dokumentert heilskapleg risiko- og sårbarheitsvurdering.</article><article class="legalP" id="paragraf-5-ledd-2">Sikringstiltak på og i anlegg skal minst oppfylle krava gitt i § 6 – § 12.</article><article class="legalP" id="paragraf-5-ledd-3">Post- og teletilsynet kan pålegge at nettilbydar gjennomfører tiltak som går utover krava i § 6 – § 12 dersom det er nødvendig for å oppfylle kravet til forsvarleg sikring, jf. første ledd.</article></article><article class="legalArticle" data-lovdata-URL="LTI/forskrift/2012-09-10-866/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Skalsikring</span></h2><article class="legalP" id="paragraf-6-ledd-1">Nettilbydar skal gjennom forsvarleg skalsikring av anlegg hindre at uvedkommande kan ta seg fram til eller påføre skade på nettutstyr.</article><article class="legalP" id="paragraf-6-ledd-2">Anlegg i klasse A, B og C skal ha skalsikring tilpassa anlegget sin klasse basert på relevante og forsvarlege normer eller standardar.</article><article class="legalP" id="paragraf-6-ledd-3">For anlegg i klasse A, B og C skal nettilbydar ha dokumenterte krav til etablering av skalsikring og dokumenterte rutinar for vedlikehald av skalsikringa.</article></article><article class="legalArticle" data-lovdata-URL="LTI/forskrift/2012-09-10-866/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilgangskontroll og innbrotsalarm</span></h2><article class="legalP" id="paragraf-7-ledd-1">Nettilbydar skal gjennom forsvarleg tilgangskontroll på anlegg sørgje for at personelltilgang til nettutstyr styrast av tenestlege behov.</article><article class="legalP" id="paragraf-7-ledd-2">Anlegg i klasse A, B og C skal ha tilgangskontrollsystem tilpassa anlegget sin klasse og omfang av personelltilgang, og som er basert på relevante og forsvarlege normer eller standardar. Tilgangskontrollsystemet skal minst vere basert på to-faktor autentisering.</article><article class="legalP" id="paragraf-7-ledd-3">Anlegg i klasse A, B og C skal ha innbrotsalarmsystem tilpassa anlegget sin klasse og omfang av skalsikring, basert på relevante og forsvarlege normer eller standardar. I innbrotsalarmsystemet skal det inngå responsapparat med moglegheit for utrykking.</article><article class="legalP" id="paragraf-7-ledd-4">For anlegg i klasse A, B, og C skal nettilbydar ha dokumenterte drifts- og vedlikehaldsrutinar for tilgangskontroll- og innbrotsalarmsystema som inkluderer rutinar for å handtere systemsvikt og straumbrot.</article></article><article class="legalArticle" data-lovdata-URL="LTI/forskrift/2012-09-10-866/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Brannsikring</span></h2><article class="legalP" id="paragraf-8-ledd-1">Nettilbydar skal gjennom forsvarleg brannsikring på anlegg hindre skade på nettutstyr som følgje av brann.</article><article class="legalP" id="paragraf-8-ledd-2">Anlegg i klasse A, B og C skal ha brannvarslings- og brannslukkingssystem tilpassa anlegget sin klasse, fysiske utforming og omgjevnad, basert på relevante og forsvarlege normer eller standardar.</article><article class="legalP" id="paragraf-8-ledd-3">For anlegg i klasse A, B, og C skal nettilbydar ha dokumenterte drifts- og vedlikehaldsrutinar for brannvarslings- og brannslukkingssystemet som inkluderer rutinar for å handtere systemsvikt og straumbrot.</article></article><article class="legalArticle" data-lovdata-URL="LTI/forskrift/2012-09-10-866/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Sikring mot EMP/HPM-våpen</span></h2><article class="legalP" id="paragraf-9-ledd-1">Nettilbydar skal oppretthalde eksisterande sikring av nettutstyr mot EMP/HPM-våpen i anlegg i klasse A, B og C. Reduksjon av sikringsnivå kan godkjennast av Post- og teletilsynet.</article><article class="legalP" id="paragraf-9-ledd-2">Før etablering av nytt anlegg, eller ombygging av eksisterande anlegg, i klasse A eller B, skal nettilbydar legge fram for Post- og teletilsynet ei kvalifisert vurdering av aktuelle sikringstiltak mot EMP/HPM-våpen.</article><article class="legalP" id="paragraf-9-ledd-3">Post- og teletilsynet kan pålegge nettilbydar å sikre nettutstyr mot EMP/HPM-våpen.</article></article><article class="legalArticle" data-lovdata-URL="LTI/forskrift/2012-09-10-866/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Hjelpeteknisk utstyr</span></h2><article class="legalP" id="paragraf-10-ledd-1">Nettilbydar skal sørgje for forsvarleg driftssikkerheit til hjelpeteknisk utstyr.</article><article class="legalP" id="paragraf-10-ledd-2">Anlegg i klasse A og B skal ha tilgang til tilstrekkeleg hjelpeteknisk utstyr i reserve for å oppretthalde drift av nettutstyr ved svikt i det hjelpetekniske utstyret.</article><article class="legalP" id="paragraf-10-ledd-3">Anlegg i klasse A og B skal ha reservestraumforsyning som utan avbrot kan forsyne nettutstyr med tilstrekkeleg straum i minst tre døgn. Anlegg i klasse C skal ha reservestraumforsyning som utan avbrot kan forsyne nettutstyr med tilstrekkeleg straum i minst to døgn.</article><article class="legalP" id="paragraf-10-ledd-4">For anlegg i klasse A, B, og C skal nettilbydar ha dokumenterte og forsvarlege drifts- og vedlikehaldsrutinar for hjelpeteknisk utstyr, som inkluderer rutinar for å handtere systemsvikt og eventuell transport av drivstoff og mobilt utstyr.</article></article><article class="legalArticle" data-lovdata-URL="LTI/forskrift/2012-09-10-866/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Lokalisering</span></h2><article class="legalP" id="paragraf-11-ledd-1">Nettilbydar skal ved etablering av anlegg lokalisere anlegget slik at risikoen for skade på nettutstyr frå omgjevnadane blir minst mogleg.</article><article class="legalP" id="paragraf-11-ledd-2">For anlegg i klasse A og B, og ved etablering av nytt anlegg i klasse A eller B, skal nettilbydar også innhente relevant dokumentasjon om risikoen for skade på nettutstyr frå omgjevnadane, som inkluderer risiko- og sårbarheitsvurderingar gjennomført av lokale beredskapsmyndigheiter.</article><article class="legalP" id="paragraf-11-ledd-3">Der anlegg i klasse A og B likevel er, eller vil bli, etablert i omgjevnadar som medfører høg risiko for skade på nettutstyr skal nettilbydar sikre anlegget særskilt mot den identifiserte risikoen.</article></article><article class="legalArticle" data-lovdata-URL="LTI/forskrift/2012-09-10-866/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Samlokalisering</span></h2><article class="legalP" id="paragraf-12-ledd-1">Dersom det på anlegg i klasse A, B eller C er samlokalisering, skal nettilbydar gjennomføre ei dokumentert og forsvarleg vurdering av om eiget nettutstyr i anlegget skal sikrast særskilt mot ytre fysisk påverknad frå andre samlokaliseringsaktørar. Vurderinga kan ta omsyn til sikringstiltaka elles på anlegget.</article><article class="legalP" id="paragraf-12-ledd-2">Nettilbydar skal sikre eiget nettutstyr i samsvar med vurderinga i første ledd.</article></article><article class="legalArticle" data-lovdata-URL="LTI/forskrift/2012-09-10-866/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Eksterne aktørar</span></h2><article class="legalP" id="paragraf-13-ledd-1">Der andre aktørar på vegne av nettilbydar utfører tiltak etter § 5 – § 12 på anlegg i klasse A, B eller C, er nettilbydar ansvarleg for at det ligg føre skriftlege avtalar som sikrar utføringa av desse tiltaka. Slike avtalar skal ikkje vere til hinder for at nettilbydar eller Post- og teletilsynet kan føre tilsyn med utføringa av tiltaka.</article></article><article class="legalArticle" data-lovdata-URL="LTI/forskrift/2012-09-10-866/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Rapportering</span></h2><article class="legalP" id="paragraf-14-ledd-1">Nettilbydar skal rapportere til Post- og teletilsynet oversyn over anlegga i klassane A, B og C, inkludert vurderinga som ligg til grunn for klassifiseringa. Rapportering skal skje ved den første klassifiseringa og deretter årleg. Post- og teletilsynet kan fastsette retningslinjer for rapporteringa.</article></article><article class="legalArticle" data-lovdata-URL="LTI/forskrift/2012-09-10-866/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Tilsyn, pålegg og sanksjonar</span></h2><article class="legalP" id="paragraf-15-ledd-1">Post- og teletilsynet fører tilsyn med føresegnene i denne forskrifta, jf. ekomlova § 10-1.</article><article class="legalP" id="paragraf-15-ledd-2">Post- og teletilsynet kan gi pålegg om retting av forhold for å sikre samsvar med krav fastsett i denne forskrifta, jf. ekomlova § 10-6.</article><article class="legalP" id="paragraf-15-ledd-3">Brot på krava i denne forskrifta kan føre til tvangsmulkt, jf. ekomlova § 10-7, bot, jf. ekomlova § 10-13 første ledd nr. 2 eller straff, jf. ekomlova § 12-4 første ledd nr. 2.</article></article><article class="legalArticle" data-lovdata-URL="LTI/forskrift/2012-09-10-866/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Dispensasjon</span></h2><article class="legalP" id="paragraf-16-ledd-1">Post- og teletilsynet kan i særlege tilfelle gjere unntak frå forskrifta eller frå føresegner i denne forskrifta.</article></article><article class="legalArticle" data-lovdata-URL="LTI/forskrift/2012-09-10-866/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Klageinstans</span></h2><article class="legalP" id="paragraf-17-ledd-1">Klage over enkeltvedtak fatta av Post- og teletilsynet i medhald av denne forskrifta avgjerast av departementet, jf. ekomlova § 11-6.</article></article><article class="legalArticle" data-lovdata-URL="LTI/forskrift/2012-09-10-866/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Ikraftsetjing</span></h2><article class="legalP" id="paragraf-18-ledd-1">Forskrifta trer i kraft 1. januar 2013.</article></article><article class="legalArticle" data-lovdata-URL="LTI/forskrift/2012-09-10-866/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Fristar for gjennomføring</span></h2><article class="legalP" id="paragraf-19-ledd-1">Klassifisering, jf. § 4, og rapportering, jf. § 14, skal vere gjennomført seinast 1. april 2013.</article><article class="legalP" id="paragraf-19-ledd-2">Tiltak etter § 5 – § 13 skal vere gjennomført seinast 1. juli 2014.</article><article class="legalP" id="paragraf-19-ledd-3">Post- og teletilsynet kan gi utsetjing med å oppfylle krava i denne forskrifta.</article></article></main></body></html>