<!DOCTYPE html><html lang="no"><head><title>Forskrift om rammeplan for barnehagelærerutdanning</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2012-06-04-475</dd><dt class="dokid">DokumentID</dt><dd class="dokid">LTI/forskrift/2012-06-04-475</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2012 hefte 6 s 1064</dd><dt class="dateInForce">I kraft fra</dt><dd class="dateInForce">2012-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-12-13-1448</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-2</li></ul></dd><dt class="dateOfPublication">Kunngjort</dt><dd class="dateOfPublication">2012-06-05 14:20</dd><dt class="journalNumber">Journalnummer</dt><dd class="journalNumber">2012-0407</dd><dt class="titleShort">Korttittel</dt><dd class="titleShort">Forskrift om rammeplan for barnehagelæreutdanning</dd><dt class="title">Tittel</dt><dd class="title">Forskrift om rammeplan for barnehagelærerutdanning</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 4. juni 2012 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-2 annet ledd.</dd><dt class="refid">RefID</dt><dd class="refid">forskrift/2012-06-04-475</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om rammeplan for barnehagelærerutdanning<ul class="tocSubUl"><li>§ 1. Virkeområde og formål</li><li>§ 2. Læringsutbytte</li><li>§ 3. Struktur og innhold</li><li>§ 4. Nasjonale retningslinjer, kvalitetsindikatorer og programplan</li><li>§ 5. Fritaksbestemmelser</li><li>§ 6. Ikrafttredelse og overgangsregler</li></ul></li></ul></dd></dl></header><main class="documentBody" data-lovdata-URL="LTI/forskrift/2012-06-04-475" id="dokument"><h1>Forskrift om rammeplan for barnehagelærerutdanning</h1><article class="legalArticle" data-lovdata-URL="LTI/forskrift/2012-06-04-475/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde og formål</span></h2><article class="legalP" id="paragraf-1-ledd-1">Forskriften gjelder for universiteter og høyskoler som gir barnehagelærerutdanning, og som er akkreditert etter lov om universiteter og høyskoler § 1-2 og § 3-1.</article><article class="legalP" id="paragraf-1-ledd-2">Forskriften gjelder for 3-årig barnehagelærerutdanning på bachelornivå. Forskriften definerer de nasjonale rammene for barnehagelærerutdanningen.</article><article class="legalP" id="paragraf-1-ledd-3">Forskriftens formål er å sikre at institusjonene tilbyr integrert, profesjonsrettet og forskningsbasert barnehagelærerutdanning med høy faglig kvalitet og at det legges til rette for et forpliktende samspill mellom utdanningsinstitusjon og praksisfelt.</article><article class="legalP" id="paragraf-1-ledd-4">Utdanningen skal forholde seg til lov 17. juni 2005 nr. 64 om barnehager og gjeldende forskrift om rammeplan for barnehagens innhold og oppgaver.</article><article class="legalP" id="paragraf-1-ledd-5">Utdanningen skal sikre samspill mellom høy faglig, didaktisk og sosial kompetanse samt evne til profesjonsetisk refleksjon i pedagogisk arbeid med barn i barnehagen. Utdanningen skal vektlegge pedagogisk ledelse.</article><article class="legalP" id="paragraf-1-ledd-6">Utdanningen skal ta hensyn til barnehagens rolle for barns danning og for å ivareta barns allsidige utvikling. Utdanningen skal vektlegge det økte mangfoldet i barnehagen, herunder økt andel barn under tre år, flere barn med særskilte behov og flere flerspråklige barn. Utdanningen skal vektlegge betydningen av samarbeid, forståelse og dialog med barnas hjem og andre instanser med ansvar for barns oppvekst.</article><article class="legalP" id="paragraf-1-ledd-7">Utdanningen skal bygge på forskningsbasert kunnskap som et grunnlag for profesjonsutøvelse og kontinuerlig profesjonell utvikling, og bidra til kritisk refleksjon og profesjonsforståelse. Barnehagelærerprofesjonen og barnehagen skal settes inn i en samfunnsmessig sammenheng. Utdanningen skal gi både et historisk, aktuelt og framtidsrettet perspektiv på yrket og barnehagens rolle som en del av utdanningsløpet. Internasjonale perspektiver skal integreres i utdanningen.</article><article class="legalP" id="paragraf-1-ledd-8">Utdanningen skal bidra til å fremme forståelse av menneskeverd og demokrati, særlig gjennom barns medvirkning og i tråd med verdigrunnlaget i barnehagens formålsbestemmelse i lov 17. juni 2005 nr. 64 om barnehager.</article><article class="legalP" id="paragraf-1-ledd-9">Utdanningen skal fremme forståelse for samisk kultur som en del av den nasjonale, og vektlegge urfolks status og rettigheter, både nasjonalt og internasjonalt.</article></article><article class="legalArticle" data-lovdata-URL="LTI/forskrift/2012-06-04-475/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Læringsutbytte</span></h2><article class="legalP" id="paragraf-2-ledd-1">Barnehagelærerutdanningen skal kvalifisere kandidaten til å utøve barnehagelæreryrket i et samfunn som preges av mangfold og endring. Læringsutbyttet er formulert med utgangspunkt i nasjonalt kvalifikasjonsrammeverk for høyere utdanning, bachelorgradsnivå.</article><article class="legalP" id="paragraf-2-ledd-2">Etter fullført barnehagelærerutdanning skal kandidaten ha følgende læringsutbytte definert som kunnskap, ferdigheter og generell kompetanse, som grunnlag for pedagogisk arbeid i barnehagen og videre kompetanseutvikling og utdanning på mastergradsnivå.</article> <article class="defaultP" margin-top="true"><i>Kunnskaper</i></article><article class="legalP" id="paragraf-2-ledd-3">Kandidaten<ul class="defaultList"><li data-li-identifier="-" data-name="-"><article class="listArticle" id="paragraf-2-ledd-3-punkt-1"><article class="legalP" id="paragraf-2-ledd-3-punkt-1-ledd-1">har kunnskap om barnehager i Norge, herunder barnehagens egenart, historie, samfunnsmandat, lovgrunnlag og styringsdokumenter.</article></article></li><li data-li-identifier="-" data-name="-"><article class="listArticle" id="paragraf-2-ledd-3-punkt-2"><article class="legalP" id="paragraf-2-ledd-3-punkt-2-ledd-1">har bred kunnskap i pedagogikk og i barnehagens fagområder, om ledelse og tilrettelegging av pedagogisk arbeid og om barns lek og læringsprosesser.</article></article></li><li data-li-identifier="-" data-name="-"><article class="listArticle" id="paragraf-2-ledd-3-punkt-3"><article class="legalP" id="paragraf-2-ledd-3-punkt-3-ledd-1">har bred kunnskap om hvordan barns danning foregår, om moderne barndom, barnekultur, barns ulike oppvekstvilkår, bakgrunn og utvikling i et samfunn preget av språklig, sosialt, religiøst, livssynsmessig og kulturelt mangfold.</article></article></li><li data-li-identifier="-" data-name="-"><article class="listArticle" id="paragraf-2-ledd-3-punkt-4"><article class="legalP" id="paragraf-2-ledd-3-punkt-4-ledd-1">har bred kunnskap om barns språkutvikling, flerspråklighet, sosiale, fysiske og skapende utvikling og gryende digitale-, lese-, skrive- og matematikkferdigheter.</article></article></li><li data-li-identifier="-" data-name="-"><article class="listArticle" id="paragraf-2-ledd-3-punkt-5"><article class="legalP" id="paragraf-2-ledd-3-punkt-5-ledd-1">har bred kunnskap om barns rettigheter og om hva som kjennetegner et inkluderende, likestilt, helsefremmende og lærende barnehagemiljø.</article></article></li><li data-li-identifier="-" data-name="-"><article class="listArticle" id="paragraf-2-ledd-3-punkt-6"><article class="legalP" id="paragraf-2-ledd-3-punkt-6-ledd-1">kjenner til nasjonalt og internasjonalt forsknings- og utviklingsarbeid med relevans for barnehagelærerprofesjonen og kan oppdatere sin kunnskap innen fagområdet.</article></article></li></ul></article> <article class="defaultP" margin-top="true"><i>Ferdigheter</i></article><article class="legalP" id="paragraf-2-ledd-4">Kandidaten<ul class="defaultList"><li data-li-identifier="-" data-name="-"><article class="listArticle" id="paragraf-2-ledd-4-punkt-1"><article class="legalP" id="paragraf-2-ledd-4-punkt-1-ledd-1">kan bruke sin faglighet og relevante resultater fra FoU til å lede og tilrettelegge for barns lek, undring, læring, og utvikling og til å begrunne sine valg.</article></article></li><li data-li-identifier="-" data-name="-"><article class="listArticle" id="paragraf-2-ledd-4-punkt-2"><article class="legalP" id="paragraf-2-ledd-4-punkt-2-ledd-1">kan vurdere, stimulere og støtte ulike barns allsidige utvikling i samarbeid med hjemmet og andre relevante instanser.</article></article></li><li data-li-identifier="-" data-name="-"><article class="listArticle" id="paragraf-2-ledd-4-punkt-3"><article class="legalP" id="paragraf-2-ledd-4-punkt-3-ledd-1">kan bruke sin faglighet til improvisasjon i lek, læring og formidling.</article></article></li><li data-li-identifier="-" data-name="-"><article class="listArticle" id="paragraf-2-ledd-4-punkt-4"><article class="legalP" id="paragraf-2-ledd-4-punkt-4-ledd-1">kan vurdere, stimulere og støtte barns ulike evner, og ta hensyn til barns ulike bakgrunn og forutsetninger.</article></article></li><li data-li-identifier="-" data-name="-"><article class="listArticle" id="paragraf-2-ledd-4-punkt-5"><article class="legalP" id="paragraf-2-ledd-4-punkt-5-ledd-1">kan fremme kreative prosesser og kultur- og naturopplevelser, med fokus på barns skapende aktivitet, helhetlige læring og opplevelse av mestring.</article></article></li><li data-li-identifier="-" data-name="-"><article class="listArticle" id="paragraf-2-ledd-4-punkt-6"><article class="legalP" id="paragraf-2-ledd-4-punkt-6-ledd-1">kan anvende relevante faglige verktøy, strategier og uttrykksformer i egne læringsprosesser, i pedagogisk arbeid, i samhandling med hjemmet og relevante eksterne instanser.</article></article></li><li data-li-identifier="-" data-name="-"><article class="listArticle" id="paragraf-2-ledd-4-punkt-7"><article class="legalP" id="paragraf-2-ledd-4-punkt-7-ledd-1">kan identifisere særskilte behov hos enkeltbarn, og på bakgrunn av faglige vurderinger raskt iverksette tiltak.</article></article></li><li data-li-identifier="-" data-name="-"><article class="listArticle" id="paragraf-2-ledd-4-punkt-8"><article class="legalP" id="paragraf-2-ledd-4-punkt-8-ledd-1">kan lede og veilede medarbeidere, reflektere kritisk over egen praksis og justere denne under veiledning.</article></article></li><li data-li-identifier="-" data-name="-"><article class="listArticle" id="paragraf-2-ledd-4-punkt-9"><article class="legalP" id="paragraf-2-ledd-4-punkt-9-ledd-1">kan finne, vurdere og henvise til informasjon og fagstoff og fremstille dette slik at det belyser en problemstilling.</article></article></li></ul></article> <article class="defaultP" margin-top="true"><i>Generell kompetanse</i></article><article class="legalP" id="paragraf-2-ledd-5">Kandidaten:<ul class="defaultList"><li data-li-identifier="-" data-name="-"><article class="listArticle" id="paragraf-2-ledd-5-punkt-1"><article class="legalP" id="paragraf-2-ledd-5-punkt-1-ledd-1">har innsikt i profesjonsetiske problemstillinger, særlig knyttet til ansvar, respekt og maktperspektiver.</article></article></li><li data-li-identifier="-" data-name="-"><article class="listArticle" id="paragraf-2-ledd-5-punkt-2"><article class="legalP" id="paragraf-2-ledd-5-punkt-2-ledd-1">kan planlegge, lede, gjennomføre, dokumentere, og reflektere over pedagogisk arbeid knyttet til barnehagens innhold og oppgaver i tråd med etiske krav og retningslinjer, og med utgangspunkt i forsknings- og erfaringsbasert kunnskap.</article></article></li><li data-li-identifier="-" data-name="-"><article class="listArticle" id="paragraf-2-ledd-5-punkt-3"><article class="legalP" id="paragraf-2-ledd-5-punkt-3-ledd-1">mestrer norsk språk, både bokmål og nynorsk, på en kvalifisert måte i profesjonssammenheng.</article></article></li><li data-li-identifier="-" data-name="-"><article class="listArticle" id="paragraf-2-ledd-5-punkt-4"><article class="legalP" id="paragraf-2-ledd-5-punkt-4-ledd-1">kan trekke globale, nasjonale, regionale, lokale og flerkulturelle perspektiver, preget av respekt og toleranse, inn i barnehagens arbeid.</article></article></li><li data-li-identifier="-" data-name="-"><article class="listArticle" id="paragraf-2-ledd-5-punkt-5"><article class="legalP" id="paragraf-2-ledd-5-punkt-5-ledd-1">har endrings- og utviklingskompetanse, kan lede pedagogisk utviklingsarbeid og bidra til nytenkning og i innovasjonsprosesser for fremtidens barnehage.</article></article></li><li data-li-identifier="-" data-name="-"><article class="listArticle" id="paragraf-2-ledd-5-punkt-6"><article class="legalP" id="paragraf-2-ledd-5-punkt-6-ledd-1">kan formidle sentralt fagstoff muntlig og skriftlig, kan delta i faglige diskusjoner innenfor utdanningens ulike fagområder og dele sine kunnskaper og erfaringer med andre.</article></article></li></ul></article></article><article class="legalArticle" data-lovdata-URL="LTI/forskrift/2012-06-04-475/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Struktur og innhold</span></h2><article class="legalP" id="paragraf-3-ledd-1">Utdanningens struktur skal sikre progresjon i en helhetlig profesjonsutdanning.</article><article class="legalP" id="paragraf-3-ledd-2">Barnehagelærerutdanningens innhold er strukturert i seks kunnskapsområder, samt fordypning og bacheloroppgave. De to første studieårene skal ha en enhetlig oppbygging som muliggjør mobilitet etter andre studieår. Alle kunnskapsområdene skal være profesjonsrettede og integrere relevant pedagogisk, faglig og didaktisk kunnskap tilpasset barnehagens fagområder.</article><article class="legalP" id="paragraf-3-ledd-3">Pedagogikk skal være et sentralt og sammenbindende fag som inngår i alle kunnskapsområdene, og ha et særlig ansvar for progresjon og profesjonsinnretting av utdanningen.</article><article class="legalP" id="paragraf-3-ledd-4">Kunnskapsområdene og fordypninger skal være forskningsbaserte og forankret i et forskningsaktivt fagmiljø. Kunnskapsområdene skal organiseres og vurderes som integrerte enheter.</article><article class="legalP" id="paragraf-3-ledd-5">Utdanningen skal ha følgende oppbygging:<p class="leddfortsettelse"><img height="384" src="static/LTI//ltavd1/filer/grafikk/sf-20120604-0475-01-01.gif" width="644" /></p></article><article class="legalP" id="paragraf-3-ledd-6">Praksisopplæringen skal være veiledet, variert og vurdert og inngå som en integrert del i alle kunnskapsområder og fordypning. Praksisopplæringen skal omfatte minst 100 dager. 95 dager skal gjennomføres i barnehage og 5 dager skal ha fokus på overgangen barnehageskole. 75 dager skal legges til de to første studieårene, og 25 dager til det siste studieåret. Det skal være progresjon i praksisopplæringen.</article><article class="legalP" id="paragraf-3-ledd-7">Fordypning skal bygge på kunnskapsområdene og bidra til faglig progresjon og økt kompetanse med relevans for arbeidet i barnehagen.</article><article class="legalP" id="paragraf-3-ledd-8">Utdanningsinstitusjonene skal legge til rette for et internasjonalt semester i tredje studieår.</article><article class="legalP" id="paragraf-3-ledd-9">Bacheloroppgaven skal være profesjonsrettet med tematisk forankring i kunnskapsområdene eller i fordypningen. Arbeidet med oppgaven og innføring i vitenskapsteori og metode skal til sammen utgjøre 15 studiepoeng.</article></article><article class="legalArticle" data-lovdata-URL="LTI/forskrift/2012-06-04-475/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Nasjonale retningslinjer, kvalitetsindikatorer og programplan</span></h2><article class="legalP" id="paragraf-4-ledd-1">Institusjonene skal forholde seg til nasjonale retningslinjer og kvalitetsindikatorer for barnehagelærerutdanningen. Med utgangspunkt i forskriften og nasjonale retningslinjer skal den enkelte institusjon utarbeide programplaner for barnehagelærerutdanningen med bestemmelser om faglig innhold, praksisopplæring, organisering, arbeidsformer og vurderingsordninger. Programplanene skal vedtas i institusjonens styre.</article></article><article class="legalArticle" data-lovdata-URL="LTI/forskrift/2012-06-04-475/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Fritaksbestemmelser</span></h2><article class="legalP" id="paragraf-5-ledd-1">Eksamen eller prøve som ikke er avlagt som en del av en barnehagelærerutdanning, kan gi grunnlag for fritak, jf. § 3-5 i lov om universiteter og høyskoler. Utdanning som kan gi grunnlag for fritak, må inneholde pedagogikk og praksisopplæring, og må være fag/studier som har relevans for arbeidet som barnehagelærer, jf. § 1.</article><article class="legalP" id="paragraf-5-ledd-2">Det kan gis fritak fra prøve i en av målformene for studenter som ikke har vurdering i begge målformer i norsk fra videregående opplæring. Tilsvarende fritaksregler gjelder for utenlandske studenter som ikke har videregående opplæring fra Norge.</article><article class="legalP" id="paragraf-5-ledd-3">Fritak skal føres på vitnemålet.</article></article><article class="legalArticle" data-lovdata-URL="LTI/forskrift/2012-06-04-475/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse og overgangsregler</span></h2><article class="legalP" id="paragraf-6-ledd-1">Forskriften trer i kraft 1. juli 2012. Forskriften gjelder for studenter som tas opp fra og med opptak til studieåret 2013–2014. For studenter ved institusjoner som etter søknad får starte barnehagelærerutdanning etter denne rammeplanen fra studieåret 2012–2013, trer forskriften i kraft straks.</article><article class="legalP" id="paragraf-6-ledd-2">Studenter som følger tidligere rammeplaner har rett til å avlegge eksamen etter disse inntil 31. desember 2017. Fra dette tidspunkt oppheves forskrift 13. desember 2005 nr. 1448 til rammeplan for førskolelærerutdanning.</article></article></main></body></html>