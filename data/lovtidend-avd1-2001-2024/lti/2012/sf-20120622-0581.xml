<!DOCTYPE html><html lang="no"><head><title>Instruks om Forsvarets bistand til politiet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2012-06-22-581</dd><dt class="dokid">DokumentID</dt><dd class="dokid">LTI/forskrift/2012-06-22-581</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="publishedIn">Publisert i</dt><dd class="publishedIn">I 2012 hefte 8 s 1308</dd><dt class="dateInForce">I kraft fra</dt><dd class="dateInForce">2012-06-22</dd><dt class="changesToDocuments">Endrer</dt><dd class="changesToDocuments"><ul><li>forskrift/2003-02-28-220</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2012-06-25 15:00</dd><dt class="journalNumber">Journalnummer</dt><dd class="journalNumber">2012-0551</dd><dt class="titleShort">Korttittel</dt><dd class="titleShort">Instruks om Forsvarets bistand til politiet</dd><dt class="title">Tittel</dt><dd class="title">Instruks om Forsvarets bistand til politiet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 22. juni 2012 med hjemmel i Kongens instruksjonsmyndighet. Fremmet av Forsvarsdepartementet.</dd><dt class="refid">RefID</dt><dd class="refid">forskrift/2012-06-22-581</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Instruks om Forsvarets bistand til politiet<ul class="tocSubUl"><li>Kapittel 1. Generelle bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Utfyllende bestemmelser</li></ul></li><li>Kapittel 2. Forutsetninger for bistand, ansvar og ledelse mv.<ul class="tocSubUl"><li>§ 5. Forutsetninger for bistand</li><li>§ 6. Ansvar og ledelse</li><li>§ 7. Øvelser, opplæring og planverk</li><li>§ 8. Kostnadsdekning</li></ul></li><li>Kapittel 3. Alminnelig bistand<ul class="tocSubUl"><li>§ 9. Alminnelig bistand</li><li>§ 10. Bistandsanmodningens innhold</li><li>§ 11. Prosedyrer ved anmodning om alminnelig bistand</li><li>§ 12. Hastesaker</li></ul></li><li>Kapittel 4. Håndhevelsesbistand<ul class="tocSubUl"><li>§ 13. Håndhevelsesbistand</li><li>§ 14. Bistandsanmodningens innhold</li><li>§ 15. Prosedyrer ved anmodning om håndhevelsesbistand</li><li>§ 16. Hastesaker</li></ul></li><li>Kapittel 5. Ikrafttredelse. Opphevelse av andre bestemmelser<ul class="tocSubUl"><li>§ 17. Ikrafttredelse. Opphevelse av andre bestemmelser</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2012-06-22-581" id="dokument"><h1>Instruks om Forsvarets bistand til politiet</h1><section class="section" data-name="kap1" id="kapittel-1" data-lovdata-URL="LTI/forskrift/2012-06-22-581/KAPITTEL_1"><h2>Kapittel 1. Generelle bestemmelser</h2><article class="legalArticle" data-lovdata-URL="LTI/forskrift/2012-06-22-581/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med instruksen er å fastsette bestemmelser om Forsvarets bistand til politiet og gi aktuelle sjefer i Forsvaret og i politiet retningslinjer for prosedyrer, samhandling og anmodning om bistand.</article></article><article class="legalArticle" data-lovdata-URL="LTI/forskrift/2012-06-22-581/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Instruksen gjelder for Forsvarets bistand til politiet i fred, krise og krig, herunder Kystvaktens bistand til politiet etter lov av 13. juni 1997 nr. 42 om Kystvakten (kystvaktloven) § 17 første og tredje ledd og Heimevernets bistand til politiet etter lov av 17. juli 1953 nr. 28 om Heimevernet (heimevernsloven) § 13.</article><article class="legalP" id="kapittel-1-paragraf-2-ledd-2">Instruksen gjelder ikke dersom annet følger av eller besluttes ved:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-2-punkt-1"><article class="legalP" id="kapittel-1-paragraf-2-ledd-2-punkt-1-ledd-1">bestemmelser gitt i eller i medhold av lov, eller</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-2-punkt-2"><article class="legalP" id="kapittel-1-paragraf-2-ledd-2-punkt-2-ledd-1">tiltak i medhold av beredskapsplanverket.</article></article></li></ul></article><article class="legalP" id="kapittel-1-paragraf-2-ledd-3">Instruksen gjelder ikke for:<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-2-ledd-3-punkt-1"><article class="legalP" id="kapittel-1-paragraf-2-ledd-3-punkt-1-ledd-1">Kystvaktens utøvelse av begrenset politimyndighet i medhold av kystvaktloven § 21 første ledd.</article></article></li><li data-li-identifier="2." data-name="2."><article class="listArticle" id="kapittel-1-paragraf-2-ledd-3-punkt-2"><article class="legalP" id="kapittel-1-paragraf-2-ledd-3-punkt-2-ledd-1">Virksomheten til Forsvarets narkotikagrupper, hvor særskilte prosedyrer gjelder.</article></article></li><li data-li-identifier="3." data-name="3."><article class="listArticle" id="kapittel-1-paragraf-2-ledd-3-punkt-3"><article class="legalP" id="kapittel-1-paragraf-2-ledd-3-punkt-3-ledd-1">Utøvelse av militær politimyndighet i medhold av lov av 20. mai 1988 nr. 33 om politimyndighet i det militære forsvar med utfyllende bestemmelser.</article></article></li><li data-li-identifier="4." data-name="4."><article class="listArticle" id="kapittel-1-paragraf-2-ledd-3-punkt-4"><article class="legalP" id="kapittel-1-paragraf-2-ledd-3-punkt-4-ledd-1">Etterretningstjenesten, jf. lov av 20. mars 1998 nr. 11 om Etterretningstjenesten med utfyllende instrukser.</article></article></li><li data-li-identifier="5." data-name="5."><article class="listArticle" id="kapittel-1-paragraf-2-ledd-3-punkt-5"><article class="legalP" id="kapittel-1-paragraf-2-ledd-3-punkt-5-ledd-1">Den forebyggende sikkerhetstjeneste, jf. lov av 20. mars 1998 nr. 10 om forebyggende sikkerhetstjeneste (sikkerhetsloven) med utfyllende forskrifter.</article></article></li><li data-li-identifier="6." data-name="6."><article class="listArticle" id="kapittel-1-paragraf-2-ledd-3-punkt-6"><article class="legalP" id="kapittel-1-paragraf-2-ledd-3-punkt-6-ledd-1">Forsvarets deltakelse i den organiserte offentlige redningstjeneste, jf. kgl.res. av 4. juli 1980.</article></article></li><li data-li-identifier="7." data-name="7."><article class="listArticle" id="kapittel-1-paragraf-2-ledd-3-punkt-7"><article class="legalP" id="kapittel-1-paragraf-2-ledd-3-punkt-7-ledd-1">Det etablerte samarbeidet mellom politiet og den militære grensevakten vedrørende forhold på landegrensen mellom Norge og Russland, hvor særskilte prosedyrer gjelder.</article></article></li></ul></article><article class="legalP" id="kapittel-1-paragraf-2-ledd-4">Bistand fra Forsvaret til politiet som ikke omfattes av denne instruks og som ikke er nevnt i tredje ledd i paragrafen her, kan bare ytes etter beslutning av Forsvarsdepartementet eller den Forsvarsdepartementet bemyndiger. Ved innhenting av beslutning fra Forsvarsdepartementet gjelder beslutningsprosedyrene i kapittel 4 om håndhevelsesbistand.</article></article><article class="legalArticle" data-lovdata-URL="LTI/forskrift/2012-06-22-581/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">Med bistand menes enhver form for støtte i form av personell og/eller materiell.</article><article class="legalP" id="kapittel-1-paragraf-3-ledd-2">Med akutte samfunnssikkerhetsbehov menes behov for å ivareta befolkningens liv og helse eller behov for å avverge eller begrense omfattende skade på eiendom eller materielle verdier, ved ekstraordinære utilsiktede og tilsiktede hendelser som oppstår plutselig og uventet og som krever en rask respons/håndtering, og som ikke kan forutses og dermed håndteres/kontrolleres gjennom forhåndsplanlagt beredskap eller andre forberedelsestiltak.</article><article class="legalP" id="kapittel-1-paragraf-3-ledd-3">Med akuttfasen menes den tidsperiode som innebærer en umiddelbar fare for liv og helse eller omfattende skade på eiendom eller materielle verdier. Akuttfasen omfatter ikke den tidsperiode som primært består i opprydding eller overgang til normale forhold.</article><article class="legalP" id="kapittel-1-paragraf-3-ledd-4">Med FOH menes Forsvarets operative hovedkvarter.</article></article><article class="legalArticle" data-lovdata-URL="LTI/forskrift/2012-06-22-581/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Utfyllende bestemmelser</span></h3><article class="legalP" id="kapittel-1-paragraf-4-ledd-1">Forsvarsdepartementet kan i samråd med Justis- og beredskapsdepartementet gi eller delegere myndighet til egne underlagte virksomheter å gi utfyllende bestemmelser til denne instruks, herunder nærmere retningslinjer for forhåndsplanlagt bistand som faller inn under instruksen.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2012-06-22-581/KAPITTEL_2"><h2>Kapittel 2. Forutsetninger for bistand, ansvar og ledelse mv.</h2><article class="legalArticle" data-lovdata-URL="LTI/forskrift/2012-06-22-581/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Forutsetninger for bistand</span></h3><article class="legalP" id="kapittel-2-paragraf-1-ledd-1">Forsvaret kan bistå politiet dersom bistanden som ytes er forenlig med Forsvarets primære oppgaver. I tillegg skal politiets egne personell- og/eller materiellmessige ressurser normalt være uttømt eller funnet utilstrekkelige for å løse oppdraget.</article><article class="legalP" id="kapittel-2-paragraf-1-ledd-2">Forsvaret kan, som forutsetning for bistand, sette vilkår vedrørende sikkerhetsmessige og kommandomessige forhold, sette begrensninger i politimesterens rett til å avbryte Forsvarets innsats, samt andre operative forhold som angår Forsvarets personell og/eller materiell.</article><article class="legalP" id="kapittel-2-paragraf-1-ledd-3">Forsvarets personell skal som hovedregel ikke bli satt til vakt- og sikringsoppdrag som vil innebære kontakt med sivilbefolkningen. Unntak gjelder for håndhevelsesbistand etter kapittel 4.</article></article><article class="legalArticle" data-lovdata-URL="LTI/forskrift/2012-06-22-581/§6" data-name="§6" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Ansvar og ledelse</span></h3><article class="legalP" id="kapittel-2-paragraf-2-ledd-1">Den politimester som anmoder Forsvaret om bistand har overordnet ledelse av operasjonen.</article><article class="legalP" id="kapittel-2-paragraf-2-ledd-2">Vedkommende politimester skal påse at midler som tas i bruk under operasjonen ikke overskrider rettslige og andre grenser satt for politiets virksomhet. Regelverk om utøvelse av politimyndighet, herunder politiets våpeninstruks, gjelder så langt de passer for militært personell som bistår politiet. Politimesteren gir i tillegg nødvendige retningslinjer og tildeler begrenset politimyndighet når det anses påkrevet.</article><article class="legalP" id="kapittel-2-paragraf-2-ledd-3">Politimesteren har ansvaret for mediahåndteringen, med mindre annet bestemmes i det enkelte tilfelle.</article><article class="legalP" id="kapittel-2-paragraf-2-ledd-4">Det skal etableres liaison fra den aktuelle bistandsenhet i Forsvaret i den aktuelle politimesters stab der dette anses nødvendig.</article><article class="legalP" id="kapittel-2-paragraf-2-ledd-5">Forsvarets bistand gjennomføres som en selvstendig bistandsoperasjon. Forsvaret utpeker en militær sjef for den militære bistandsenhet. Ved deltakelse av flere enheter koordinerer den militære sjefen ledelsen av den militære innsatsen. Militær sjef implementerer politimesterens oppdrag gjennom ordre på militær side.</article><article class="legalP" id="kapittel-2-paragraf-2-ledd-6">Forsvarets og politiets enheter skal ikke inkorporeres i hverandre under operasjonen. Skal militær enhet og enhet fra politiet settes inn mot samme objekt, skal enhetene gis samordnede men klart adskilte oppdrag. Oppdragene skal løses under henholdsvis militær sjef og sjef for politienheten, direkte underlagt politiets operasjonsleder.</article><article class="legalP" id="kapittel-2-paragraf-2-ledd-7">Militær sjef skal etter gjeldende generelle retningslinjer holde sine overordnede ledd orientert om de tiltak som iverksettes, og avgi rapport tjenestevei etter at operasjonen og bistanden er avsluttet.</article></article><article class="legalArticle" data-lovdata-URL="LTI/forskrift/2012-06-22-581/§7" data-name="§7" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Øvelser, opplæring og planverk</span></h3><article class="legalP" id="kapittel-2-paragraf-3-ledd-1">Forsvaret og politiet skal jevnlig gjennomføre øvelser for å trene aktuelle bistandssituasjoner med grunnlag i denne instruks. Samvirkeøvelser mellom justis- og forsvarssektor skal omfatte bruk av bistandsinstruksen som ett av flere trenings- eller øvingsmål. Øvelse i bruk av bistandsinstruksen mellom Justis- og beredskapsdepartementet og Forsvarsdepartementet skal gjennomføres minimum en gang i året.</article><article class="legalP" id="kapittel-2-paragraf-3-ledd-2">Forsvaret og politiet skal sørge for at personell med relevante funksjoner til enhver tid mottar opplæring om innholdet i denne instruks, samt om eventuelle utfyllende bestemmelser og interne retningslinjer til instruksen. Forsvaret skal også sørge for at relevant personell i Forsvaret har kjennskap til politiets metoder og rettslige rammeforutsetninger. Forsvaret og politiet skal på alle nivåer tilstrebe gjensidig støtte for opplæringsformål.</article><article class="legalP" id="kapittel-2-paragraf-3-ledd-3">Forsvaret og politiet skal i nødvendig utstrekning utvikle koordinerte planverk og prosedyrer for de ulike bistandstyper som omfattes av denne instruks.</article></article><article class="legalArticle" data-lovdata-URL="LTI/forskrift/2012-06-22-581/§8" data-name="§8" id="kapittel-2-paragraf-4"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Kostnadsdekning</span></h3><article class="legalP" id="kapittel-2-paragraf-4-ledd-1">Med mindre annet er bestemt eller særskilt avtalt for det enkelte tilfellet skal<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-4-ledd-1-punkt-1"><article class="legalP" id="kapittel-2-paragraf-4-ledd-1-punkt-1-ledd-1">Forsvaret dekke egne merkostnader ved bistand for å ivareta akutte samfunnssikkerhetsbehov, eller</article></article></li><li data-li-identifier="b)" data-name="b)"><article class="listArticle" id="kapittel-2-paragraf-4-ledd-1-punkt-2"><article class="legalP" id="kapittel-2-paragraf-4-ledd-1-punkt-2-ledd-1">anmodende instans kompensere Forsvarets merkostnader dersom bistanden ikke dreier seg om å ivareta akutte samfunnssikkerhetsbehov, eller det dreier seg om bistand før eller etter akuttfasen ved ivaretakelse av akutte samfunnssikkerhetsbehov.</article></article></li></ul></article><article class="legalP" id="kapittel-2-paragraf-4-ledd-2">I de tilfeller anmodning om bistand kanaliseres gjennom tredjepart, er både anmodende instans og tredjepart ansvarlig for å dokumentere hvilken myndighet som står ansvarlig for å dekke Forsvarets merkostnader etter bestemmelsen i første ledd.</article><article class="legalP" id="kapittel-2-paragraf-4-ledd-3">Dersom det oppstår spørsmål vedrørende akuttfasens varighet eller liknende skal dette løses i dialog mellom Forsvarsdepartementet og Justis- og beredskapsdepartementet. Ved behov for bistand til forhåndsplanlagt forebyggende sikkerhet, herunder ved høyprofilerte statsbesøk, skal Forsvarsdepartementet og Justis- og beredskapsdepartementet etter dialog gi sentrale føringer for kostnadsdekning.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2012-06-22-581/KAPITTEL_3"><h2>Kapittel 3. Alminnelig bistand</h2><article class="legalArticle" data-lovdata-URL="LTI/forskrift/2012-06-22-581/§9" data-name="§9" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Alminnelig bistand</span></h3><article class="legalP" id="kapittel-3-paragraf-1-ledd-1">Med alminnelig bistand menes følgende typer bistand:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">bistand med transport og annen administrativ bistand, herunder bistand i form av særskilt teknisk kapasitet eller kompetanse som Forsvaret innehar, som ikke direkte involverer den militære bistandsenhet i den politioperative oppgaveløsning,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">bistand i forbindelse med ulykker (herunder søk etter personer som antas å være omkommet), naturkatastrofer og liknende situasjoner og</article></article></li><li data-li-identifier="c)" data-name="c)"><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">bistand i forbindelse med uskadeliggjøring eller fjerning av eksplosiver og liknende.</article></article></li></ul></article></article><article class="legalArticle" data-lovdata-URL="LTI/forskrift/2012-06-22-581/§10" data-name="§10" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Bistandsanmodningens innhold</span></h3><article class="legalP" id="kapittel-3-paragraf-2-ledd-1">Bistandsanmodningen skal inneholde:<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">kort orientering om situasjonen og om den bistand som anses nødvendig,</article></article></li><li data-li-identifier="2." data-name="2."><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">angivelse av antatt varighet og</article></article></li><li data-li-identifier="3." data-name="3."><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">andre relevante opplysninger.</article></article></li></ul></article></article><article class="legalArticle" data-lovdata-URL="LTI/forskrift/2012-06-22-581/§11" data-name="§11" id="kapittel-3-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Prosedyrer ved anmodning om alminnelig bistand</span></h3><article class="legalP" id="kapittel-3-paragraf-3-ledd-1">Politimester eller den som bemyndiges og aktuell bistandsenhet i Forsvaret skal gjensidig og uten opphold etablere kontakt så snart informasjon foreligger om en mulig situasjon som beskrevet i § 9.</article><article class="legalP" id="kapittel-3-paragraf-3-ledd-2">Politiet skal rette sin formelle anmodning om alminnelig bistand til FOH.</article><article class="legalP" id="kapittel-3-paragraf-3-ledd-3">FOH skal uten opphold ta stilling til politimesterens anmodning.</article><article class="legalP" id="kapittel-3-paragraf-3-ledd-4">Dersom bistand etter denne paragrafen medfører at sikkerheten til Forsvarets personell står i fare eller reiser politiske eller prinsipielle problemstillinger eller er av betydelig omfang, gjelder beslutningsprosedyrene for håndhevelsesbistand i kapittel 4.</article></article><article class="legalArticle" data-lovdata-URL="LTI/forskrift/2012-06-22-581/§12" data-name="§12" id="kapittel-3-paragraf-4"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Hastesaker</span></h3><article class="legalP" id="kapittel-3-paragraf-4-ledd-1">I hastesaker påbegynner Forsvaret planlegging og forberedelser uten å avvente formell beslutning fra FOH eller Forsvarsdepartementet om at bistand skal ytes.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2012-06-22-581/KAPITTEL_4"><h2>Kapittel 4. Håndhevelsesbistand</h2><article class="legalArticle" data-lovdata-URL="LTI/forskrift/2012-06-22-581/§13" data-name="§13" id="kapittel-4-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Håndhevelsesbistand</span></h3><article class="legalP" id="kapittel-4-paragraf-1-ledd-1">Forsvaret kan bistå politiet:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-1-ledd-1-punkt-1"><article class="legalP" id="kapittel-4-paragraf-1-ledd-1-punkt-1-ledd-1">med ettersøking og pågripelse av farlige personer når det er nødvendig for å avverge nærliggende fare for noens liv eller helse. Den militære innsatsen skal som hovedregel konsentreres om vakthold, sikring og dekning, mens politiet bør foreta den aktive pågripelsen.</article></article></li><li data-li-identifier="b)" data-name="b)"><article class="listArticle" id="kapittel-4-paragraf-1-ledd-1-punkt-2"><article class="legalP" id="kapittel-4-paragraf-1-ledd-1-punkt-2-ledd-1">ved fare for anslag av omfattende eller særlig skadevoldende karakter rettet mot vesentlige samfunnsinteresser og til forebyggelse og bekjempelse av slike, herunder kan Forsvaret blant annet bistå politiet i forbindelse med vakthold og sikring av objekter og infrastruktur.</article></article></li></ul></article></article><article class="legalArticle" data-lovdata-URL="LTI/forskrift/2012-06-22-581/§14" data-name="§14" id="kapittel-4-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Bistandsanmodningens innhold</span></h3><article class="legalP" id="kapittel-4-paragraf-2-ledd-1">Bistandsanmodningen skal inneholde:<ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-2-ledd-1-punkt-1"><article class="legalP" id="kapittel-4-paragraf-2-ledd-1-punkt-1-ledd-1">kort orientering om situasjonen og om den bistand som anses nødvendig,</article></article></li><li data-li-identifier="2." data-name="2."><article class="listArticle" id="kapittel-4-paragraf-2-ledd-1-punkt-2"><article class="legalP" id="kapittel-4-paragraf-2-ledd-1-punkt-2-ledd-1">angivelse av antatt varighet og</article></article></li><li data-li-identifier="3." data-name="3."><article class="listArticle" id="kapittel-4-paragraf-2-ledd-1-punkt-3"><article class="legalP" id="kapittel-4-paragraf-2-ledd-1-punkt-3-ledd-1">andre relevante opplysninger, herunder opplysninger om hvorvidt bevæpning av militært personell anses nødvendig.</article></article></li></ul></article></article><article class="legalArticle" data-lovdata-URL="LTI/forskrift/2012-06-22-581/§15" data-name="§15" id="kapittel-4-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Prosedyrer ved anmodning om håndhevelsesbistand</span></h3><article class="legalP" id="kapittel-4-paragraf-3-ledd-1">Politimester eller den som bemyndiges og aktuell bistandsenhet skal gjensidig og uten opphold etablere kontakt så snart informasjon foreligger om en mulig situasjon som beskrevet i § 13.</article><article class="legalP" id="kapittel-4-paragraf-3-ledd-2">Politiet retter sin anmodning om håndhevelsesbistand gjennom Politidirektoratet til Justis- og beredskapsdepartementet.</article><article class="legalP" id="kapittel-4-paragraf-3-ledd-3">Justis- og beredskapsdepartementet vil etter nærmere vurdering eventuelt anmode Forsvarsdepartementet om håndhevelsesbistand.</article><article class="legalP" id="kapittel-4-paragraf-3-ledd-4">Forsvarsdepartementet meddeler Justis- og beredskapsdepartementet sin beslutning. Skal håndhevelsesbistand ytes, gir Forsvarsdepartementet nødvendige retningslinjer til Justis- og beredskapsdepartementet og Forsvaret om denne.</article></article><article class="legalArticle" data-lovdata-URL="LTI/forskrift/2012-06-22-581/§16" data-name="§16" id="kapittel-4-paragraf-4"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Hastesaker</span></h3><article class="legalP" id="kapittel-4-paragraf-4-ledd-1">I hastesaker påbegynner Forsvaret planlegging og forberedelser uten å avvente formell beslutning fra Forsvarsdepartementet om at bistand skal ytes.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2012-06-22-581/KAPITTEL_5"><h2>Kapittel 5. Ikrafttredelse. Opphevelse av andre bestemmelser</h2><article class="legalArticle" data-lovdata-URL="LTI/forskrift/2012-06-22-581/§17" data-name="§17" id="kapittel-5-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse. Opphevelse av andre bestemmelser</span></h3><article class="legalP" id="kapittel-5-paragraf-1-ledd-1">Denne instruks trer i kraft straks.</article><article class="legalP" id="kapittel-5-paragraf-1-ledd-2">Fra samme tidspunkt oppheves:<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-1-ledd-2-punkt-1"><article class="legalP" id="kapittel-5-paragraf-1-ledd-2-punkt-1-ledd-1">Kgl.res. av 28. februar 2003 nr. 220 om Instruks om Forsvarets bistand til politiet.</article></article></li></ul></article></article></section></main></body></html>