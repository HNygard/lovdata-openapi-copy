<!DOCTYPE html><html lang="no"><head><title>Forskrift om energiutredninger</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2012-12-07-1158</dd><dt class="dokid">DokumentID</dt><dd class="dokid">LTI/forskrift/2012-12-07-1158</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="publishedIn">Publisert i</dt><dd class="publishedIn">I 2012 hefte 13 s 2275</dd><dt class="dateInForce">I kraft fra</dt><dd class="dateInForce">2013-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-12-16-1607</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1990-12-07-959/§9-1</li><li>lov/1990-06-29-50/§10-6</li></ul></dd><dt class="dateOfPublication">Kunngjort</dt><dd class="dateOfPublication">2012-12-11 15:00</dd><dt class="journalNumber">Journalnummer</dt><dd class="journalNumber">2012-0960</dd><dt class="titleShort">Korttittel</dt><dd class="titleShort">Forskrift om energiutredninger</dd><dt class="title">Tittel</dt><dd class="title">Forskrift om energiutredninger</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Norges vassdrags- og energidirektorat 7. desember 2012 med hjemmel i forskrift 7. desember 1990 nr. 959 om produksjon, omforming, overføring, omsetning, fordeling og bruk av energi m.m. (energilovforskriften) § 9-1 og lov 29. juni 1990 nr. 50 om produksjon, omforming, overføring, omsetning, fordeling og bruk av energi m.m. (energiloven) § 10-6.</dd><dt class="refid">RefID</dt><dd class="refid">forskrift/2012-12-07-1158</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om energiutredninger<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1. Formål</li><li>§ 2. Virkeområde</li></ul></li><li>Kapittel 2. Lokal energiutredning<ul class="tocSubUl"><li>§ 3. Ansvar for lokal energiutredning</li><li>§ 4. Områdekonsesjonærens oppgaver</li><li>§ 5. Energiutredningsmøte</li><li>§ 6. Innhold i lokale energiutredninger</li></ul></li><li>Kapittel 3. Kraftsystemutredninger for regionalnettet<ul class="tocSubUl"><li>§ 7. Utredningsansvarlig</li><li>§ 8. Utredningsansvarliges oppgaver</li><li>§ 9. Varsel om oppstart av utredningsarbeidet</li><li>§ 10. Regionale kraftsystemmøter</li><li>§ 11. Kraftsystemutvalget</li><li>§ 12. Anleggs-, område- og fjernvarmekonsesjonærenes oppgaver</li><li>§ 13. Grunnlagsrapporten</li><li>§ 14. Hovedrapporten</li></ul></li><li>Kapittel 4. Kraftsystemutredning for sentralnettet<ul class="tocSubUl"><li>§ 15. Utredningsansvarlig</li><li>§ 16. Statnetts oppgaver</li><li>§ 17. Områdevise kraftsystemmøter</li><li>§ 18. Nasjonalt kraftsystemmøte</li><li>§ 19. Anleggskonsesjonærenes oppgaver</li><li>§ 20. Innhold i grunnlagsrapporten</li><li>§ 21. Hovedrapport</li></ul></li><li>Kapittel 5. Avsluttende bestemmelser<ul class="tocSubUl"><li>§ 22. Kontroll</li><li>§ 23. Tvangsmulkt</li><li>§ 24. Overtredelsesgebyr</li><li>§ 25. Dispensasjon</li><li>§ 26. Ikrafttreden</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2012-12-07-1158" id="dokument"><h1>Forskrift om energiutredninger</h1><section class="section" data-name="kap1" id="kapittel-1" data-lovdata-URL="LTI/forskrift/2012-12-07-1158/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2012-12-07-1158/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriften skal ivareta ordningene med lokale energiutredninger og kraftsystemutredninger for regional- og sentralnettet, og skal bidra til en samfunnsmessig rasjonell utvikling av energisystemet.</article><article class="legalP" id="kapittel-1-paragraf-1-ledd-2">Lokale energiutredninger skal øke kunnskapen om lokal energiforsyning, stasjonær energibruk og alternativer på dette området.</article><article class="legalP" id="kapittel-1-paragraf-1-ledd-3">Koordinerte kraftsystemutredninger for regional- og sentralnettet skal vurdere mulig utvikling i behov for overføringskapasitet, skape en felles forståelse i samfunnet for endringer i kraftsystemet og gi grunnlag for behandling av søknader om konsesjon.</article></article><article class="legalArticle" data-lovdata-URL="LTI/forskrift/2012-12-07-1158/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften har samme virkeområde som energiloven og omfatter anleggs-, område- og fjernvarmekonsesjonærer.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2012-12-07-1158/KAPITTEL_2"><h2>Kapittel 2. Lokal energiutredning</h2><article class="legalArticle" data-lovdata-URL="LTI/forskrift/2012-12-07-1158/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Ansvar for lokal energiutredning</span></h3><article class="legalP" id="kapittel-2-paragraf-1-ledd-1">Områdekonsesjonær skal utarbeide lokale energiutredninger og holde møter, jf. § 4, § 5 og § 6.</article><article class="legalP" id="kapittel-2-paragraf-1-ledd-2">Selskaper med områdekonsesjon for begrensede industriområder eller lignende, samt fjernvarmekonsesjonærer, skal bidra med opplysninger og innspill til den lokale energiutredningen. Herunder skal disse konsesjonærer oversende områdekonsesjonæren etter første ledd, informasjon om egne anlegg og om utviklingsmulighetene for disse.</article></article><article class="legalArticle" data-lovdata-URL="LTI/forskrift/2012-12-07-1158/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Områdekonsesjonærens oppgaver</span></h3><article class="legalP" id="kapittel-2-paragraf-2-ledd-1">Områdekonsesjonær skal minimum hvert andre år, og i tilknytning til kommuneplanarbeidet, utarbeide, oppdatere og offentliggjøre en energiutredning for hver kommune i konsesjonsområdet. Oppdatering av den lokale energiutredningen skal skje oftere hvis det anses påkrevet av hensyn til kommunens behov for å ha en oppdatert energiutredning som beslutningsgrunnlag for kommunal energi- og klimaplanlegging, eller det av andre grunner anses påkrevet. Energiutredningen skal ved oppdatering oversendes den som etter § 7 og § 15 er utredningsansvarlig.</article><article class="legalP" id="kapittel-2-paragraf-2-ledd-2">Norges vassdrags- og energidirektorat kan pålegge områdekonsesjonær å utrede nettmessige konsekvenser av spesifiserte endringer i energisystemet innen konsesjonsområdet.</article></article><article class="legalArticle" data-lovdata-URL="LTI/forskrift/2012-12-07-1158/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Energiutredningsmøte</span></h3><article class="legalP" id="kapittel-2-paragraf-3-ledd-1">Områdekonsesjonær skal invitere kommunen, alle anleggs-, område- og fjernvarmekonsesjonærer samt andre relevante energiaktører, interessenter og lokal presse i kommunen til et energiutredningsmøte. Det skal inviteres til møte minst én gang hvert andre år og møtet ledes av utredningsansvarlig, som fastsetter agenda i samråd med kommunen. Områdekonsesjonæren skal utarbeide og offentliggjøre referat fra møtene.</article><article class="legalP" id="kapittel-2-paragraf-3-ledd-2">Områdekonsesjonær skal årlig rapportere status over møter til Norges vassdrags- og energidirektorat.</article></article><article class="legalArticle" data-lovdata-URL="LTI/forskrift/2012-12-07-1158/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Innhold i lokale energiutredninger</span></h3><article class="legalP" id="kapittel-2-paragraf-4-ledd-1">Energiutredningen skal beskrive dagens energisystem og energisammensetningen i kommunen med statistikk for produksjon, overføring og stasjonær bruk av energi, fordelt på ulike energibærere og brukergrupper.</article><article class="legalP" id="kapittel-2-paragraf-4-ledd-2">Energiutredningen skal inneholde en beskrivelse av forventet fremtidig stasjonær energietterspørsel i kommunen, fordelt på ulike energibærere og brukergrupper. Utredningen skal også påpeke muligheter for energieffektivisering, energisparing og energiomlegging gjennom konkrete prosjekter og tiltak. Energiutredningen skal beskrive de mest aktuelle energiløsninger for områder i kommunen med forventet vesentlig endring i energietterspørselen.</article><article class="legalP" id="kapittel-2-paragraf-4-ledd-3">Energibruken i kommunal virksomhet skal så langt mulig presenteres separat.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2012-12-07-1158/KAPITTEL_3"><h2>Kapittel 3. Kraftsystemutredninger for regionalnettet</h2><article class="legalArticle" data-lovdata-URL="LTI/forskrift/2012-12-07-1158/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Utredningsansvarlig</span></h3><article class="legalP" id="kapittel-3-paragraf-1-ledd-1">Norges vassdrags- og energidirektorat utpeker ved enkeltvedtak en anleggskonsesjonær til å være utredningsansvarlig og koordinere utarbeidelsen av en langsiktig kraftsystemutredning for en spesifisert del av regionalnettet, det vil si utredningsområdet.</article></article><article class="legalArticle" data-lovdata-URL="LTI/forskrift/2012-12-07-1158/§8" data-name="§8" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Utredningsansvarliges oppgaver</span></h3><article class="legalP" id="kapittel-3-paragraf-2-ledd-1">Utredningsansvarlig skal utarbeide og hvert annet år oppdatere en kraftsystemutredning for sitt utredningsområde. Kraftsystemutredningen skal bestå av en hovedrapport og en grunnlagsrapport. Hovedrapporten skal offentliggjøres og oversendes alle som varsles om oppstart av utredningsarbeidet i henhold til § 9. Grunnlagsrapporten skal oversendes Norges vassdrags- og energidirektorat.</article><article class="legalP" id="kapittel-3-paragraf-2-ledd-2">Utredningsansvarlig skal gi uttalelse ved høring av melding og søknad om anleggskonsesjon for kraftoverførings- og produksjonsanlegg i sitt utredningsområde.</article><article class="legalP" id="kapittel-3-paragraf-2-ledd-3">Norges vassdrags- og energidirektorat kan pålegge utredningsansvarlig å utrede nettmessige konsekvenser av spesifiserte endringer i kraftsystemet i utredningsområdet.</article></article><article class="legalArticle" data-lovdata-URL="LTI/forskrift/2012-12-07-1158/§9" data-name="§9" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Varsel om oppstart av utredningsarbeidet</span></h3><article class="legalP" id="kapittel-3-paragraf-3-ledd-1">Før oppstart av utredningsarbeidet i henhold til § 10 annet ledd skal utredningsansvarlig varsle systemansvarlig, utredningsansvarlige i tilgrensende områder, Norges vassdrags- og energidirektorat, samt øvrige aktører innenfor utredningsområdet som anleggs-, område- og fjernvarmekonsesjonærer, kraftforsyningens distriktssjefer, større nettkunder, kommuner, fylkeskommuner, fylkesmenn og relevante interesseorganisasjoner. Varselet skal inneholde en plan for arbeidet, fokusområder og kontaktinformasjon.</article><article class="legalP" id="kapittel-3-paragraf-3-ledd-2">Varselet skal sendes senest fire måneder etter ferdigstillelsen av forrige kraftsystemutredning.</article></article><article class="legalArticle" data-lovdata-URL="LTI/forskrift/2012-12-07-1158/§10" data-name="§10" id="kapittel-3-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Regionale kraftsystemmøter</span></h3><article class="legalP" id="kapittel-3-paragraf-4-ledd-1">Utredningsansvarlig skal invitere systemansvarlig, utredningsansvarlige i tilgrensende områder og Norges vassdrags- og energidirektorat, samt følgende øvrige aktører innenfor utredningsområdet til regionale kraftsystemmøter: anleggs-, område- og fjernvarmekonsesjonærer, kraftforsyningens distriktssjefer, større nettkunder, fylkeskommuner og fylkesmenn.</article><article class="legalP" id="kapittel-3-paragraf-4-ledd-2">Det skal avholdes minst ett regionalt kraftsystemmøte i løpet av den toårige utredningsprosessen. Møtet skal ledes av utredningsansvarlig og avholdes senest seks måneder etter ferdigstillelsen av forrige kraftsystemutredning. Utredningsansvarlig skal på dette møtet presentere forrige ferdigstilte kraftsystemutredning, informere om utredningsprosess, fremme forslag til fokusområder og skissere mulige utviklinger i behov for overføringskapasitet i utredningsområdet. Det skal på møtet velges representanter til kraftsystemutvalget i henhold til § 11.</article><article class="legalP" id="kapittel-3-paragraf-4-ledd-3">Utredningsansvarlig for sentralnettet skal på det regionale kraftsystemmøtet presentere forhold og planer som er relevante for det aktuelle regionale utredningsområdet. Systemansvarlig skal informere om relevante driftsforhold i utredningsområdet.</article><article class="legalP" id="kapittel-3-paragraf-4-ledd-4">Referat fra møter skal oversendes Norges vassdrags- og energidirektorat senest en måned etter avholdt møte.</article></article><article class="legalArticle" data-lovdata-URL="LTI/forskrift/2012-12-07-1158/§11" data-name="§11" id="kapittel-3-paragraf-5"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Kraftsystemutvalget</span></h3><article class="legalP" id="kapittel-3-paragraf-5-ledd-1">Kraftsystemutvalget skal bistå utredningsansvarlig ved utarbeidelse av kraftsystemutredningen.</article><article class="legalP" id="kapittel-3-paragraf-5-ledd-2">Kraftsystemutvalget skal bestå av utredningsansvarlig i det regionale utredningsområdet, utredningsansvarlig for sentralnettet og minimum tre representanter valgt av det regionale kraftsystemmøtet. Utredningsansvarlig for det regionale utredningsområdet skal lede kraftsystemutvalget.</article><article class="legalP" id="kapittel-3-paragraf-5-ledd-3">Kraftsystemutvalget skal ha minst to møter i tidsperioden mellom kraftsystemmøte ved oppstart av utredningsarbeidet og ferdigstillelse av kraftsystemutredningen.</article><article class="legalP" id="kapittel-3-paragraf-5-ledd-4">Referat fra møtene i kraftsystemutvalget skal oversendes Norges vassdrags- og energidirektorat senest en måned etter avholdt møte.</article></article><article class="legalArticle" data-lovdata-URL="LTI/forskrift/2012-12-07-1158/§12" data-name="§12" id="kapittel-3-paragraf-6"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Anleggs-, område- og fjernvarmekonsesjonærenes oppgaver</span></h3><article class="legalP" id="kapittel-3-paragraf-6-ledd-1">Anleggs-, område- og fjernvarmekonsesjonærer i utredningsområdet skal gi utredningsansvarlig opplysninger om egne anlegg som er nødvendig for å utarbeide kraftsystemutredningen, herunder på eget initiativ orientere om forhold som kan påvirke utviklingen av egne og øvrige konsesjonærers anlegg i utredningsområdet.</article><article class="legalP" id="kapittel-3-paragraf-6-ledd-2">Anleggs-, område- og fjernvarmekonsesjonærer skal informere utredningsansvarlig om meldinger og søknader om anleggs- og fjernvarmekonsesjon som er oversendt Norges vassdrags- og energidirektorat til behandling.</article><article class="legalP" id="kapittel-3-paragraf-6-ledd-3">Anleggs-, område- og fjernvarmekonsesjonærer kan pålegges å oversende Norges vassdrags- og energidirektorat spesifiserte anleggs- og komponentdata.</article></article><article class="legalArticle" data-lovdata-URL="LTI/forskrift/2012-12-07-1158/§13" data-name="§13" id="kapittel-3-paragraf-7"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Grunnlagsrapporten</span></h3><article class="legalP" id="kapittel-3-paragraf-7-ledd-1">Grunnlagsrapporten skal beskrive utredningsprosessen og forutsetningene som ligger til grunn for tekniske og forenklete samfunnsøkonomiske vurderinger. Særegne forhold som er av betydning for kraftsystemet skal beskrives.</article><article class="legalP" id="kapittel-3-paragraf-7-ledd-2">Det skal gis en beskrivelse av eksisterende overføringsnett som inkluderer beskrivelser av driftsforhold som er av betydning for eksisterende kraftsystem, herunder flaskehalser i nettet, varighetskurver for viktige utvekslingspunkter og kraftledninger som ikke er spenningssatt. Koblingsbilde i nettet ved ulike driftssituasjoner skal angis. Samordningen mellom drift av regional- og sentralnettet i utredningsområdet skal beskrives. Lastflytanalyser for dimensjonerende kraftoverføring i eksisterende nett skal gjennomføres, kommenteres og vedlegges grunnlagsrapporten.</article><article class="legalP" id="kapittel-3-paragraf-7-ledd-3">Det skal gis en samlet oversikt over komponenter i utredningsområdet herunder kabler, kraftledninger, transformatorer, jordslutningsspoler, kondensatorbatteri og generatorer. Tekniske spesifikasjoner og alder skal oppgis for hver enkelt komponent. For produksjonsanlegg over 1 MW skal også middelproduksjon, tilgjengelig vintereffekt, installert ytelse og innmatingspunkt i regional- og sentralnett angis.</article><article class="legalP" id="kapittel-3-paragraf-7-ledd-4">Grunnlagsrapporten skal angi energi- og effektbalanse, samt data for elektrisitetsproduksjon og -forbruk innenfor utredningsområdet de siste ti år. For alle regionalnettspunkt skal maksimalt effektforbruk, årlig energiforbruk, samt netto utveksling i sentralnettets maksimallasttime angis.</article><article class="legalP" id="kapittel-3-paragraf-7-ledd-5">Grunnlagsrapporten skal inneholde en vurdering av forsyningssikkerheten i utredningsområdet. En beskrivelse av mulige feilsituasjoner med fokus på langvarige utfall og avbrudd skal gis. Alle utvekslingspunkter i regionalnettet med manglende N-1 forsyning i hele eller deler av året skal omtales. For alle punkter uten N-1 skal det beskrives hvilke tiltak som er nødvendig for å oppnå N-1. Det skal gjøres en forenklet samfunnsøkonomisk vurdering av tiltakene.</article><article class="legalP" id="kapittel-3-paragraf-7-ledd-6">Grunnlagsrapporten skal inkludere en vurdering av tilgjengelig nettkapasitet for innmating av ny kraftproduksjon i regionalnettet for alle kommuner i utredningsområdet.</article><article class="legalP" id="kapittel-3-paragraf-7-ledd-7">Mulige utviklinger i behov for overføringskapasitet i regionalnettet skal beskrives med et tidsperspektiv på minst 20 år. Ut fra de mulige utviklingene skal alle forventede investeringer beskrives og begrunnes. Det skal gjøres en forenklet samfunnsøkonomisk vurdering av alle forventede investeringer og av alternative løsninger. Forventet idriftsettelse for investering og konsekvenser ved forsinkelser skal fremkomme. Forventede investeringer i sentralnettet som er relevant for det regionale utredningsområdet skal beskrives.</article><article class="legalP" id="kapittel-3-paragraf-7-ledd-8">Grunnlagsrapporten skal inneholde en vurdering av forbrukerfleksibilitet og utvikling av andre energibærere enn elektrisitet i utredningsområdet. Herunder skal det gis en vurdering av utvikling av energibruk og hvordan dette påvirker dimensjonering av nettet i utredningsområdet med et tidsperspektiv på minst 20 år.</article><article class="legalP" id="kapittel-3-paragraf-7-ledd-9">Det skal gjennomføres lastflytanalyser for dimensjonerende kraftoverføring med bakgrunn i beskrivelsene gitt for mulige utviklinger i behov for overføringskapasitet. Analysene skal kommenteres og vedlegges grunnlagsrapporten.</article></article><article class="legalArticle" data-lovdata-URL="LTI/forskrift/2012-12-07-1158/§14" data-name="§14" id="kapittel-3-paragraf-8"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Hovedrapporten</span></h3><article class="legalP" id="kapittel-3-paragraf-8-ledd-1">Hovedrapporten skal være et sammendrag av grunnlagsrapporten med vekt på informasjon av allmenn interesse.</article><article class="legalP" id="kapittel-3-paragraf-8-ledd-2">Hovedrapporten skal inneholde en overordnet beskrivelse av kraftsystemet i utredningsområdet med fokus på overføring, forbruk, produksjon og forsyningssikkerhet, herunder i hvilken grad N-1-kriteriet i utredningsområdet oppfylles.</article><article class="legalP" id="kapittel-3-paragraf-8-ledd-3">I hovedrapporten skal alle forventede nettinvesteringer med alternativer beskrives og begrunnes med bakgrunn i mulige utviklinger i behov for overføringskapasitet. Forventede investeringer i sentralnettet som er relevant for det regionale utredningsområdet skal beskrives.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2012-12-07-1158/KAPITTEL_4"><h2>Kapittel 4. Kraftsystemutredning for sentralnettet</h2><article class="legalArticle" data-lovdata-URL="LTI/forskrift/2012-12-07-1158/§15" data-name="§15" id="kapittel-4-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Utredningsansvarlig</span></h3><article class="legalP" id="kapittel-4-paragraf-1-ledd-1">Statnett er utredningsansvarlig selskap for sentralnettet.</article></article><article class="legalArticle" data-lovdata-URL="LTI/forskrift/2012-12-07-1158/§16" data-name="§16" id="kapittel-4-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Statnetts oppgaver</span></h3><article class="legalP" id="kapittel-4-paragraf-2-ledd-1">Statnett skal hvert annet år utarbeide og oppdatere en kraftsystemutredning for hele sentralnettet. Kraftsystemutredningen skal bestå av en hovedrapport som skal offentliggjøres og en grunnlagsrapport som er unntatt offentligheten og som skal oversendes Norges vassdrags- og energidirektorat.</article><article class="legalP" id="kapittel-4-paragraf-2-ledd-2">Statnett skal delta på regionale kraftsystemmøter i henhold til § 10. Statnett skal på kraftsystemmøtene presentere forhold og planer som er relevant for det aktuelle regionale utredningsområdet.</article><article class="legalP" id="kapittel-4-paragraf-2-ledd-3">Statnett skal hvert år oppdatere og oversende Norges vassdrags og energidirektorat en investeringsplan med forventet idriftsettelse for tiltak, kostnadstall og begrunnelse for tiltak. Konsekvenser ved eventuelle forsinkelser skal beskrives.</article><article class="legalP" id="kapittel-4-paragraf-2-ledd-4">Norges vassdrags- og energidirektorat kan pålegge utredningsansvarlig å utrede nettmessige konsekvenser av spesifiserte endringer i kraftsystemet i utredningsområdet.</article></article><article class="legalArticle" data-lovdata-URL="LTI/forskrift/2012-12-07-1158/§17" data-name="§17" id="kapittel-4-paragraf-3"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Områdevise kraftsystemmøter</span></h3><article class="legalP" id="kapittel-4-paragraf-3-ledd-1">Statnett skal senest to måneder før ferdigstilling av hovedrapporten avholde områdevise kraftsystemmøter. Statnett skal invitere relevante interesseorganisasjoner og Norges vassdrags- og energidirektorat samt følgende aktører i områdene: sentralnettseiere, utredningsansvarlige i regionalnettet, kraftforsyningens distriktssjefer, store kraftprodusenter og store forbrukere, fylkeskommuner og fylkesmenn. Møtet skal ledes av Statnett.</article><article class="legalP" id="kapittel-4-paragraf-3-ledd-2">Møtene skal ha fokus på hovedrapporten og mulige utviklinger i behov for overføringskapasitet i sentralnettet. Hovedrapporten skal ferdigstilles i etterkant av møtene.</article><article class="legalP" id="kapittel-4-paragraf-3-ledd-3">Referat fra møtene skal oversendes Norges vassdrags- og energidirektorat senest en måned etter avholdt møte.</article></article><article class="legalArticle" data-lovdata-URL="LTI/forskrift/2012-12-07-1158/§18" data-name="§18" id="kapittel-4-paragraf-4"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Nasjonalt kraftsystemmøte</span></h3><article class="legalP" id="kapittel-4-paragraf-4-ledd-1">Statnett skal annet hvert år invitere alle sentralnettseiere, utredningsansvarlige i regionalnettet, store kraftprodusenter og store forbrukere, relevante interesseorganisasjoner og Norges vassdrags- og energidirektorat til et nasjonalt kraftsystemmøte. Møtet skal ledes av Statnett.</article><article class="legalP" id="kapittel-4-paragraf-4-ledd-2">Nasjonalt kraftsystemmøte skal avholdes samtidig med høringen av de europeiske nettplanene.</article><article class="legalP" id="kapittel-4-paragraf-4-ledd-3">Møtet skal ha fokus på mulige utviklinger i behov for overføringskapasitet i sentralnettet i et nasjonalt, nordisk og europeisk perspektiv.</article><article class="legalP" id="kapittel-4-paragraf-4-ledd-4">Referat fra møtene skal oversendes Norges vassdrags- og energidirektorat senest en måned etter avholdt møte.</article></article><article class="legalArticle" data-lovdata-URL="LTI/forskrift/2012-12-07-1158/§19" data-name="§19" id="kapittel-4-paragraf-5"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Anleggskonsesjonærenes oppgaver</span></h3><article class="legalP" id="kapittel-4-paragraf-5-ledd-1">Anleggskonsesjonærer skal gi Statnett opplysninger om egne anlegg som er nødvendig for å utarbeide kraftsystemutredningen, herunder på eget initiativ orientere Statnett om forhold som kan påvirke utviklingen av egne og øvrige konsesjonærers anlegg i sentralnettet.</article><article class="legalP" id="kapittel-4-paragraf-5-ledd-2">Anleggskonsesjonærer skal informere Statnett om meldinger og søknader om konsesjon for anlegg i sentralnettet som er oversendt Norges vassdrags- og energidirektorat til behandling.</article><article class="legalP" id="kapittel-4-paragraf-5-ledd-3">Norges vassdrags- og energidirektorat kan pålegge anleggskonsesjonærer å oversende spesifiserte anleggs- og komponentdata.</article></article><article class="legalArticle" data-lovdata-URL="LTI/forskrift/2012-12-07-1158/§20" data-name="§20" id="kapittel-4-paragraf-6"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Innhold i grunnlagsrapporten</span></h3><article class="legalP" id="kapittel-4-paragraf-6-ledd-1">Grunnlagsrapporten skal beskrive utredningsprosessen og forutsetningene som ligger til grunn for tekniske og forenklete samfunnsøkonomiske vurderinger. Kraftsystemutredningen skal spesielt beskrive forholdet til og koordineringen med regionale kraftsystemutredninger, samt europeiske tiårsnettplaner.</article><article class="legalP" id="kapittel-4-paragraf-6-ledd-2">Beskrivelsen av eksisterende overføringsnett skal inkludere en beskrivelse av driftsforhold som er av betydning for eksisterende kraftsystem, herunder flaskehalser i nettet, varighetskurver for viktige utvekslingspunkter, bruk av systemvern, samt kraftledninger som ikke er spenningssatt.</article><article class="legalP" id="kapittel-4-paragraf-6-ledd-3">Det skal gis en samlet oversikt over komponenter i området herunder kabler, linjer, transformatorer, jordslutningsspoler, kondensatorbatteri og generatorer. Tekniske spesifikasjoner og alder skal oppgis for komponentene. For produksjonsanlegg tilknyttet sentralnettet skal middelproduksjon, tilgjengelig vintereffekt, og installert ytelse angis.</article><article class="legalP" id="kapittel-4-paragraf-6-ledd-4">Grunnlagsrapporten skal angi data for elektrisitetsproduksjon og -forbruk de siste ti år. Effekt- og energibalansen skal beskrives for aktuelle delområder og samlet for hele landet. Utvikling og bruk av utvekslingskapasitet mot utlandet de siste ti år skal angis.</article><article class="legalP" id="kapittel-4-paragraf-6-ledd-5">Grunnlagsrapporten skal inneholde en vurdering av forsyningssikkerheten i utredningsområdet. En beskrivelse av mulige feilsituasjoner med fokus på langvarige utfall og avbrudd skal gis. Alle utvekslingspunkter i sentralnettet med manglende N-1-forsyning i hele eller deler av året skal omtales. For alle punkter uten N-1 skal det beskrives hvilke tiltak som er nødvendig for å oppnå N-1. Det skal gjøres en forenklet samfunnsøkonomisk vurdering av tiltakene.</article><article class="legalP" id="kapittel-4-paragraf-6-ledd-6">Grunnlagsrapporten skal inkludere en vurdering av tilgjengelig kapasitet for innmating av ny kraftproduksjon i sentralnettet.</article><article class="legalP" id="kapittel-4-paragraf-6-ledd-7">Mulige utviklinger i behov for overføringskapasitet i sentralnettet skal beskrives med et tidsperspektiv på minst 20 år. Alle forventede investeringer skal beskrives og begrunnes ut fra de mulige utviklingene. Det skal gjøres en forenklet samfunnsøkonomisk vurdering av alle forventede investeringer og alternative løsninger.</article><article class="legalP" id="kapittel-4-paragraf-6-ledd-8">Grunnlagsrapporten skal inneholde en vurdering av forbrukerfleksibilitet og utvikling av andre energibærere enn elektrisitet i utredningsområdet. Herunder skal det gis en vurdering av utvikling av energibruk og hvordan dette påvirker dimensjonering av nettet i utredningsområdet med et tidsperspektiv på minst 20 år.</article></article><article class="legalArticle" data-lovdata-URL="LTI/forskrift/2012-12-07-1158/§21" data-name="§21" id="kapittel-4-paragraf-7"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Hovedrapport</span></h3><article class="legalP" id="kapittel-4-paragraf-7-ledd-1">Hovedrapporten skal være et sammendrag av grunnlagsrapporten med vekt på informasjon av allmenn interesse.</article><article class="legalP" id="kapittel-4-paragraf-7-ledd-2">Hovedrapporten skal inneholde en overordnet beskrivelse av kraftsystemet med fokus på overføring, forbruk, produksjon og forsyningssikkerhet, herunder i hvilken grad N-1-kriteriet oppfylles.</article><article class="legalP" id="kapittel-4-paragraf-7-ledd-3">I hovedrapporten skal alle forventede nettinvesteringer med alternativer beskrives og begrunnes med bakgrunn i mulige utviklinger i behov for overføringskapasitet.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2012-12-07-1158/KAPITTEL_5"><h2>Kapittel 5. Avsluttende bestemmelser</h2><article class="legalArticle" data-lovdata-URL="LTI/forskrift/2012-12-07-1158/§22" data-name="§22" id="kapittel-5-paragraf-1"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Kontroll</span></h3><article class="legalP" id="kapittel-5-paragraf-1-ledd-1">Norges vassdrags- og energidirektorat fører kontroll med at bestemmelser gitt i eller i medhold av denne forskriften overholdes, og kan gi de pålegg som er nødvendige for gjennomføring av bestemmelser gitt i eller i medhold av forskriften.</article><article class="legalP" id="kapittel-5-paragraf-1-ledd-2">Enhver som omfattes av denne forskriften skal medvirke til gjennomføring av kontroll. Dette omfatter blant annet å fremskaffe opplysninger og dokumentasjon som er nødvendig for å gjennomføre kontroll.</article></article><article class="legalArticle" data-lovdata-URL="LTI/forskrift/2012-12-07-1158/§23" data-name="§23" id="kapittel-5-paragraf-2"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Tvangsmulkt</span></h3><article class="legalP" id="kapittel-5-paragraf-2-ledd-1">Ved overtredelse av bestemmelsene i denne forskriften eller pålegg gitt i medhold av denne forskriften, kan Norges vassdrags- og energidirektorat fastsette tvangsmulkt i medhold av energiloven § 10-3.</article></article><article class="legalArticle" data-lovdata-URL="LTI/forskrift/2012-12-07-1158/§24" data-name="§24" id="kapittel-5-paragraf-3"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Overtredelsesgebyr</span></h3><article class="legalP" id="kapittel-5-paragraf-3-ledd-1">Ved overtredelse av bestemmelsene i § 3, § 4, § 5, § 8, § 10, § 11, § 12, § 16, § 17, § 18 og § 19 kan det ilegges overtredelsesgebyr i medhold av energiloven § 10-7 og § 10-8.</article></article><article class="legalArticle" data-lovdata-URL="LTI/forskrift/2012-12-07-1158/§25" data-name="§25" id="kapittel-5-paragraf-4"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Dispensasjon</span></h3><article class="legalP" id="kapittel-5-paragraf-4-ledd-1">Norges vassdrags- og energidirektorat kan i særlige tilfeller dispensere fra denne forskrift.</article></article><article class="legalArticle" data-lovdata-URL="LTI/forskrift/2012-12-07-1158/§26" data-name="§26" id="kapittel-5-paragraf-5"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Ikrafttreden</span></h3><article class="legalP" id="kapittel-5-paragraf-5-ledd-1">Denne forskriften trer i kraft 1. januar 2013. Fra samme tid oppheves forskrift 16. desember 2002 nr. 1607 om energiutredninger.</article></article></section></main></body></html>