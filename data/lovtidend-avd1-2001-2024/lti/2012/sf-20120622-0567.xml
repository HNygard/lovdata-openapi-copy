<!DOCTYPE html><html lang="no"><head><title>Forskrift om bruk av vannscooter og lignende</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2012-06-22-567</dd><dt class="dokid">DokumentID</dt><dd class="dokid">LTI/forskrift/2012-06-22-567</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">I 2012 hefte 8 s 1302</dd><dt class="dateInForce">I kraft fra</dt><dd class="dateInForce">2012-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1998-06-26-47/§41</li></ul></dd><dt class="dateOfPublication">Kunngjort</dt><dd class="dateOfPublication">2012-06-22 15:55</dd><dt class="journalNumber">Journalnummer</dt><dd class="journalNumber">2012-0530</dd><dt class="titleShort">Korttittel</dt><dd class="titleShort">Forskrift om bruk av vannscooter og lignende</dd><dt class="title">Tittel</dt><dd class="title">Forskrift om bruk av vannscooter og lignende</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 22. juni 2012 med hjemmel i lov 26. juni 1998 nr. 47 om fritids- og småbåter § 41. Fremmet av Miljøverndepartementet.</dd><dt class="refid">RefID</dt><dd class="refid">forskrift/2012-06-22-567</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om bruk av vannscooter og lignende<ul class="tocSubUl"><li>§ 1. Virkeområde</li><li>§ 2. Kommunens adgang til å tillate bruk av vannscooter og lignende</li><li>§ 3. Områder som ikke kan åpnes for bruk av vannscootere og lignende</li><li>§ 4. Tilsyn og straff</li><li>§ 5. Revidering og evaluering</li><li>§ 6. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2012-06-22-567" id="dokument"><h1>Forskrift om bruk av vannscooter og lignende</h1><article class="legalArticle" data-lovdata-URL="LTI/forskrift/2012-06-22-567/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder vannscootere og lignende motordrevne fartøy som er konstruert for å føre personer, og som etter alminnelig språkbruk ikke kan betegnes som båter, jf. lov 26. juni 1998 nr. 47 om fritids- og småbåter § 40 første ledd.</article></article><article class="legalArticle" data-lovdata-URL="LTI/forskrift/2012-06-22-567/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Kommunens adgang til å tillate bruk av vannscooter og lignende</span></h2><article class="legalP" id="paragraf-2-ledd-1">For nærmere angitte områder kan kommunen i forskrift gjøre unntak fra forbudet i lov 26. juni 1998 nr. 47 om fritids- og småbåter § 40. Kommunen plikter å vurdere alle anmodninger om unntak. Dersom noen anmoder om at et område som ikke er omfattet av § 3, unntas fra forbudet, skal kommunen gi slik forskrift. Kommunen kan også på eget initiativ gi slik forskrift.</article><article class="legalP" id="paragraf-2-ledd-2">Ved vurderingen etter første ledd skal kommunen bygge på føre-var-prinsippet i naturmangfoldloven § 9. Kommunen skal også legge vekt på forenklingsprinsippet ved å avgrense området. Dette kan eksempelvis gjøres ved å trekke rette grenser for vannscooterområdet mellom kjente eller lett forståelige punkter som kan avmerkes på kartet på en enkel måte.</article><article class="legalP" id="paragraf-2-ledd-3">Anmodningen må opplyse om hvor det er ønskelig å kjøre og hvis mulig angi innenfor hvilket tidsrom det er ønskelig å kjøre. Kommunen må vurdere å gjøre unntak fra forbudet hele året med mindre det er angitt ønsket tidsrom.</article><article class="legalP" id="paragraf-2-ledd-4">Kommunen kan i forskriften fastsette nærmere vilkår og avgrense tidsrom for bruken. Vilkår og avgrensning av tidsrom må være begrunnet i miljø- og/eller sikkerhetshensyn.</article><article class="legalP" id="paragraf-2-ledd-5">Reglene i forvaltningsloven kapittel VII gjelder for kommunens fastsettelse av forskrift.</article></article><article class="legalArticle" data-lovdata-URL="LTI/forskrift/2012-06-22-567/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Områder som ikke kan åpnes for bruk av vannscootere og lignende</span></h2><article class="legalP" id="paragraf-3-ledd-1">Kommunen kan ikke tillate bruk av vannscooter i de skraverte områdene som følger av kartvedlegg til forskriften her.</article><article class="legalP" id="paragraf-3-ledd-2">Ved vurderingen av om områder skal åpnes for bruk av vannscootere etter småbåtloven § 40 fjerde ledd, jf. forskriften § 2, kan kommunen ikke åpne områder hvor slik bruk utgjør en fare for nevneverdig skade eller ulempe for miljø eller sikkerhet. Kommunen kan derfor ikke tillate bruk av vannscooter i følgende områder:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">verneområder</article></article></li><li data-li-identifier="b)" data-name="b)"><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">viktige friluftsområder, herunder kommunale og statlig sikrede friluftsområder</article></article></li><li data-li-identifier="c)" data-name="c)"><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">hytteområder, boligområder, rekreasjonsområder og badeområder</article></article></li><li data-li-identifier="d)" data-name="d)"><article class="listArticle" id="paragraf-3-ledd-2-punkt-4"><article class="legalP" id="paragraf-3-ledd-2-punkt-4-ledd-1">områder som har prioriterte, truete eller nær truete arter,</article></article></li><li data-li-identifier="e)" data-name="e)"><article class="listArticle" id="paragraf-3-ledd-2-punkt-5"><article class="legalP" id="paragraf-3-ledd-2-punkt-5-ledd-1">områder som har utvalgte, truete, nær truete, viktige eller svært viktige naturtyper</article></article></li><li data-li-identifier="f)" data-name="f)"><article class="listArticle" id="paragraf-3-ledd-2-punkt-6"><article class="legalP" id="paragraf-3-ledd-2-punkt-6-ledd-1">områder som er inntil 1 km fra inngrepsfrie naturområder (INON-område)</article></article></li><li data-li-identifier="g)" data-name="g)"><article class="listArticle" id="paragraf-3-ledd-2-punkt-7"><article class="legalP" id="paragraf-3-ledd-2-punkt-7-ledd-1">farleder etter lov 17. april 2009 nr. 19 om havner og farvann</article></article></li><li data-li-identifier="h)" data-name="h)"><article class="listArticle" id="paragraf-3-ledd-2-punkt-8"><article class="legalP" id="paragraf-3-ledd-2-punkt-8-ledd-1">områder der det kan bli konflikt med yrkesfiske, akvakulturvirksomhet eller annen næring.</article></article></li></ul></article><article class="legalP" id="paragraf-3-ledd-3">Kommunen kan ikke tillate bruk av vannscooter inntil 500 meter fra områdene i bokstav a til f.</article><article class="legalP" id="paragraf-3-ledd-4">Dersom det er nødvendig for å komme ut til et område som unntas fra forbudet, kan kommunen i forskriften fastsette at det er tillatt å kjøre vannscooter i en korridor gjennom områder som er skravert i kartvedlegget til forskriften her. Korridoren skal legges der det medfører minst mulig skade eller ulempe for miljøet og sikkerheten. I forskriften skal kommunen fastsette nærmere vilkår for ferdsel i korridoren.</article></article><article class="legalArticle" data-lovdata-URL="LTI/forskrift/2012-06-22-567/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilsyn og straff</span></h2><article class="legalP" id="paragraf-4-ledd-1">Dersom kommunen åpner et område for bruk av vannscooter, skal Statens naturoppsyn føre kontroll med at bestemmelsene gitt i eller i medhold av loven, forskriften her og kommunens forskrift blir overholdt.</article><article class="legalP" id="paragraf-4-ledd-2">Den som forsettlig eller uaktsomt overtrer bestemmelser i forskrift som åpner for bruk av vannscooter eller medvirker til dette, straffes med bøter.</article></article><article class="legalArticle" data-lovdata-URL="LTI/forskrift/2012-06-22-567/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Revidering og evaluering</span></h2><article class="legalP" id="paragraf-5-ledd-1">Viser ny kunnskap at bruk av vannscooter i samsvar med forskrift som nevnt i § 2 utgjør en fare for nevneverdig skade eller ulempe for miljøet, skal kommunen endre eller oppheve forskriften.</article><article class="legalP" id="paragraf-5-ledd-2">Kommunen skal minst hvert fjerde år evaluere forskrifter den har gitt om bruk av vannscooter. Kommunen skal ved første evaluering gjennomføre et miljøoppfølgingsprogram for å undersøke hvilke virkninger bruken av vannscooter har på miljøet. Dersom miljøoppfølgingsprogrammet gir informasjon om negative miljøpåvirkninger, skal kommunen vurdere om forskriften skal endres eller oppheves. Dersom miljøoppfølgingsprogrammet viser at bruk av vannscooter utgjør en fare for nevneverdig skade eller ulempe for miljø, skal forskriften endres eller oppheves.</article></article><article class="legalArticle" data-lovdata-URL="LTI/forskrift/2012-06-22-567/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse</span></h2><article class="legalP" id="paragraf-6-ledd-1">Forskriften trer i kraft 1. juli 2012.</article></article></main></body></html>