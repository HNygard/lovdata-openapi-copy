<!DOCTYPE html><html lang="no"><head><title>Forskrift om godkjenning av bil og tilhenger til bil</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2012-07-05-817</dd><dt class="dokid">DokumentID</dt><dd class="dokid">LTI/forskrift/2012-07-05-817</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2012 hefte 10 s 1807</dd><dt class="dateInForce">I kraft fra</dt><dd class="dateInForce">2012-09-15</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1965-06-18-4/§13</li><li>lov/1965-06-18-4/§14</li><li>lov/1965-06-18-4/§15</li><li>lov/1965-06-18-4/§16</li><li>forskrift/1980-11-24-1</li></ul></dd><dt class="dateOfPublication">Kunngjort</dt><dd class="dateOfPublication">2012-08-24 13:40</dd><dt class="lastupdated">Rettet</dt><dd class="lastupdated">2012-09-21 (§ 17)</dd><dt class="journalNumber">Journalnummer</dt><dd class="journalNumber">2012-0655</dd><dt class="titleShort">Korttittel</dt><dd class="titleShort">Forskrift om godkjenning av bil og tilhenger</dd><dt class="title">Tittel</dt><dd class="title">Forskrift om godkjenning av bil og tilhenger til bil</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Vegdirektoratet 5. juli 2012 med hjemmel i lov 18. juni 1965 nr. 4 om vegtrafikk (vegtrafikkloven) § 13, § 14, § 15 og § 16, jf. delegeringsvedtak 24. november 1980 nr. 1. <br /><strong>EØS-henvisninger:</strong> EØS-avtalen vedlegg II kap. I nr. 45zx (direktiv 2007/46/EF som endret ved forordning (EF) nr. 1060/2008, forordning (EF) nr. 385/2009, forordning (EF) nr. 78/2009, forordning (EF) nr. 79/2009, forordning (EF) nr. 595/2009, forordning (EF) nr. 661/2009, direktiv 2010/19/EU endret ved beslutning 2011/415/EU, forordning (EU) nr. 371/2010, forordning (EU) nr. 183/2011, forordning (EU) nr. 582/2011, forordning (EU) nr. 678/2011 og forordning (EU) nr. 65/2012).</dd><dt class="refid">RefID</dt><dd class="refid">forskrift/2012-07-05-817</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om godkjenning av bil og tilhenger til bil<ul class="tocSubUl"><li>Kapittel 1. Virkeområde og definisjoner m.m.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Direktiv for godkjenning av bil og tilhenger til bil</li><li>§ 4. Definisjoner m.m.</li></ul></li><li>Kapittel 2. Godkjenning<ul class="tocSubUl"><li>§ 5. Generelt om godkjenning</li><li>§ 6. EF-typegodkjenning</li><li>§ 7. Nasjonal typegodkjenning av småserier</li><li>§ 8. Restkjøretøy</li><li>§ 9. Enkeltgodkjenning av ny bil og tilhenger til bil</li><li>§ 10. Enkeltgodkjenning mv. av bruktimportert bil og tilhenger til bil</li><li>§ 11. Kontroll</li><li>§ 12. Forbud mot å framstille bil og tilhenger til bil til godkjenning</li></ul></li><li>Kapittel 3. Tekniske prøveinstanser og verksteder for hastighetsbegrenser<ul class="tocSubUl"><li>§ 13. Utpeking av tekniske prøveinstanser</li><li>§ 14. Tilsyn og reaksjoner</li><li>§ 15. Verksteder for hastighetsbegrenser</li></ul></li><li>Kapittel 4. Krav til bil og tilhenger til bil og utstyr i bruk<ul class="tocSubUl"><li>§ 16. Krav til bil og tilhenger til bil/utstyr i bruk</li><li>§ 17. Reparasjon, ombygging og oppbygging</li><li>§ 18. Lysutstyr og lydsignal</li><li>§ 19. Bruk av dekk med pigger</li></ul></li><li>Kapittel 5. Administrative bestemmelser, kostnader, gebyr m.m.<ul class="tocSubUl"><li>§ 20. Gebyr</li></ul></li><li>Kapittel 6. Ikrafttredelse og overgangsbestemmelser<ul class="tocSubUl"><li>§ 21. Forholdet til gamle og nye bestemmelser</li><li>§ 22. Overgangsbestemmelser</li><li>§ 23. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2012-07-05-817" id="dokument"><h1>Forskrift om godkjenning av bil og tilhenger til bil</h1><section class="section" data-name="kap1" id="kapittel-1" data-lovdata-URL="LTI/forskrift/2012-07-05-817/KAPITTEL_1"><h2>Kapittel 1. Virkeområde og definisjoner m.m.</h2><article class="legalArticle" data-lovdata-URL="LTI/forskrift/2012-07-05-817/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med forskriften er å sikre at bil og tilhenger til bil som godkjennes ivaretar hensynet til trafikksikkerhet, brannsikkerhet og miljø i tilstrekkelig grad. Forskriften skal også sikre like konkurransevilkår.</article></article><article class="legalArticle" data-lovdata-URL="LTI/forskrift/2012-07-05-817/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften<ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">fastsetter administrative bestemmelser og tekniske krav i forbindelse med førstegangsgodkjenning i Norge av ny bil og tilhenger til bil, samt av systemer, komponenter og separate tekniske enheter til disse,</article></article></li><li data-li-identifier="-" data-name="-"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">gir en harmonisert ramme med henblikk på å lette registrering salg og ibruktaking i hele EØS-området,</article></article></li><li data-li-identifier="-" data-name="-"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1">fastsetter harmoniserte bestemmelser for salg og ibruktaking av bil og tilhenger til bil samt for deler og utstyr til disse som er godkjent etter forskriften,</article></article></li><li data-li-identifier="-" data-name="-"><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1">stiller krav til teknisk stand for bil og tilhenger i bruk,</article></article></li><li data-li-identifier="-" data-name="-"><article class="listArticle" id="kapittel-1-paragraf-2-ledd-1-punkt-5"><article class="legalP" id="kapittel-1-paragraf-2-ledd-1-punkt-5-ledd-1">stiller krav ved reparasjon, ombygging med mer,</article></article></li><li data-li-identifier="-" data-name="-"><article class="listArticle" id="kapittel-1-paragraf-2-ledd-1-punkt-6"><article class="legalP" id="kapittel-1-paragraf-2-ledd-1-punkt-6-ledd-1">regulerer bil og tilhenger til bil ved bruktimport og eksport etter forskriftens ikrafttredelse.</article></article></li></ul></article></article><article class="legalArticle" data-lovdata-URL="LTI/forskrift/2012-07-05-817/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Direktiv for godkjenning av bil og tilhenger til bil</span></h3><article class="legalP" id="kapittel-1-paragraf-3-ledd-1">Direktiv 2007/46/EF med vedlegg (rammedirektivet), med unntak av artiklene 34, 36, 46–51 og kapittel XV, som endret ved forordningene forordning (EF) nr. 1060/2008, forordning (EF) nr. 78/2009, forordning (EF) nr. 79/2009, forordning (EF) nr. 385/2009, forordning (EF) nr. 595/2009, forordning (EF) nr. 661/2009, direktiv 2010/19/EU som endret ved beslutning 2011/415/EU, forordningene forordning (EU) nr. 371/2010, forordning (EU) nr. 183/2011, forordning (EU) nr. 582/2011, forordning (EU) nr. 678/2011 og forordning (EU) nr. 65/2012 gjelder som norsk forskrift med de tilpasninger som følger av bestemmelsene i denne forskrift.</article></article><article class="legalArticle" data-lovdata-URL="LTI/forskrift/2012-07-05-817/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Definisjoner m.m.</span></h3><article class="legalP" id="kapittel-1-paragraf-4-ledd-1">Definisjoner av bil og tilhenger til bil som omfattes av forskriften framgår av direktiv 2007/46/EF hovedsakelig i kapittel I og vedlegg II. Rettsaktene i vedlegg IV fastsetter også definisjoner som gjelder innenfor sine virkeområder. Kapittel I fastsetter i tillegg definisjoner av andre sentrale begreper i godkjenningsprosessen.</article><article class="legalP" id="kapittel-1-paragraf-4-ledd-2">I tillegg gjelder i Norge:<p class="leddfortsettelse">Bil skal ha betydning som fastsatt i art. 3 nr. 11, tilhenger til bil som i art. 3 nr. 12 <table><thead><tr><th data-text-align="left" data-vertical-align="top"><i>I vedlegg II er gjort følgende underinndeling i bil og tilhenger til bilgrupper</i></th><th data-text-align="left" data-vertical-align="top"><i>Norske betegnelser er</i></th></tr></thead><tbody><tr><td data-text-align="left" data-vertical-align="top">M1</td><td data-text-align="left" data-vertical-align="top">Personbil</td></tr><tr><td data-text-align="left" data-vertical-align="top">M2 og M3</td><td data-text-align="left" data-vertical-align="top">Buss</td></tr><tr><td data-text-align="left" data-vertical-align="top">N1</td><td data-text-align="left" data-vertical-align="top">Varebil</td></tr><tr><td data-text-align="left" data-vertical-align="top">N2 og N3</td><td data-text-align="left" data-vertical-align="top">Lastebil/trekkvogn</td></tr><tr><td data-text-align="left" data-vertical-align="top">O1–O4</td><td data-text-align="left" data-vertical-align="top">Tilhenger til bil</td></tr></tbody></table></p></article></article></section><section class="section" data-name="kap2" id="kapittel-2" data-lovdata-URL="LTI/forskrift/2012-07-05-817/KAPITTEL_2"><h2>Kapittel 2. Godkjenning</h2><article class="legalArticle" data-lovdata-URL="LTI/forskrift/2012-07-05-817/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Generelt om godkjenning</span></h3><article class="legalP" id="kapittel-2-paragraf-1-ledd-1">Godkjenning av bil og tilhenger til bil samt deler og utstyr, skal følge framgangsmåte og krav som framgår av rettsaktene nevnt i § 3 dersom ikke annet følger av denne forskrift.</article><article class="legalP" id="kapittel-2-paragraf-1-ledd-2">Bil og tilhenger til bil skal EF-typegodkjennes dersom ikke annet framgår av denne forskrift.</article><article class="legalP" id="kapittel-2-paragraf-1-ledd-3">Ambulanse skal tilfredsstille kravene i kjøretøyforskriften § 8-7. Ambulanser godkjent i tråd med direktiv 2007/46/EF skal godkjennes i den utstrekning det følger av direktivet.</article><article class="legalP" id="kapittel-2-paragraf-1-ledd-4">Ved godkjenning i Norge skal opplysninger og dokumentasjon framlegges på norsk, svensk, dansk eller engelsk, eller være oversatt til et av disse språkene. Fremlagt dokumentasjon på annet språk, f.eks. tysk, kan godtas dersom den som foretar godkjenning er fortrolig med språket. Dokumentasjon på annet språk, men i harmonisert format, kan likevel godtas.</article><article class="legalP" id="kapittel-2-paragraf-1-ledd-5">Den som søker om godkjenning av bil og tilhenger til bil må selv bære omkostningene i forbindelse med godkjenningen, så som dokumentasjon, prøvinger, kontroll av produksjonsoverensstemmelse mv.</article><article class="legalP" id="kapittel-2-paragraf-1-ledd-6">For bil og tilhenger til bil som er opplistet i direktiv 2007/46/EF artikkel 2 nr. 3 og 4 og som ikke ønskes godkjent etter denne forskrift gjelder forskrift 4. oktober 1994 nr. 918 om tekniske krav og godkjenning av kjøretøy, deler og utstyr (kjøretøyforskriften), men likevel slik at endringer i denne forskrift av rettsakter som berører kjøretøyene skal legges til grunn.</article></article><article class="legalArticle" data-lovdata-URL="LTI/forskrift/2012-07-05-817/§6" data-name="§6" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">EF-typegodkjenning</span></h3><article class="legalP" id="kapittel-2-paragraf-2-ledd-1">Vegdirektoratet er myndighet for EF-typegodkjenning i Norge.</article><article class="legalP" id="kapittel-2-paragraf-2-ledd-2">Det kan gis EF-typegodkjenning for komplett bil eller komplett tilhenger (ordinært, småserie eller spesialkjøretøy). Godkjenningen kan gis i et eller flere trinn. Det kan også gis godkjenning av systemer, komponenter og separate tekniske enheter.</article><article class="legalP" id="kapittel-2-paragraf-2-ledd-3">Prosedyrene for EF-typegodkjenning framgår av direktiv 2007/46/EF, kapitlene III–IX, XII og XIII.</article><article class="legalP" id="kapittel-2-paragraf-2-ledd-4">Spesielle krav til fabrikant framgår også av direktivets artikkel 5 og kapittel XIV.</article><article class="legalP" id="kapittel-2-paragraf-2-ledd-5">Vedleggene til direktivet skal benyttes, likevel slik at Vegdirektoratet fastsetter forskrift om gjennomføring i Norge av endringsrettsakter til listen over rettsakter i vedlegg IV, som vedlegg til denne forskrift.</article></article><article class="legalArticle" data-lovdata-URL="LTI/forskrift/2012-07-05-817/§7" data-name="§7" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Nasjonal typegodkjenning av småserier</span></h3><article class="legalP" id="kapittel-2-paragraf-3-ledd-1">Vegdirektoratet er myndighet for nasjonal småseriegodkjenning.</article><article class="legalP" id="kapittel-2-paragraf-3-ledd-2">Bil og tilhenger til bil produsert i små serier kan framstilles for nasjonal typegodkjenning jf. artikkel 23 og vedlegg XII. Høyeste produksjonsantall i Norge settes til det maksimale som følger av vedlegg XII. Godkjenningsformen kan også benyttes for etappevis typegodkjenning. Alternative krav kan bare benyttes ved godkjenningen der slike er fastsatt i vedlegg til denne forskriften.</article><article class="legalP" id="kapittel-2-paragraf-3-ledd-3">Overensstemmelse med kravene skal dokumenteres som for EF-typegodkjenning, likevel slik at det tillates at dokumentasjon kan utstedes av teknisk prøveinstans utpekt av andre EØS-land enn Norge. Godkjenningsmyndigheten kan kreve underlagsmateriale for dokumentasjonen fra søkeren eller teknisk prøveinstans.</article><article class="legalP" id="kapittel-2-paragraf-3-ledd-4">Fabrikantens forpliktelser som gjelder EF-typegodkjenning får tilsvarende anvendelse.</article><article class="legalP" id="kapittel-2-paragraf-3-ledd-5">Prosedyrene for retting, endring, vurdering av produksjonsoverensstemmelse, tilbaketrekking og opphør av EF-typegodkjenninger gjelder så langt de passer.</article><article class="legalP" id="kapittel-2-paragraf-3-ledd-6">Godkjenningsmyndigheten kan etter skriftlig søknad gjøre unntak fra krav dersom sterke grunner tilsier det og rettsaktene åpner for unntak. Det må godtgjøres at unntaket ikke er til vesentlig skade for de trafikksikkerhets- og/eller miljøkrav regelverket fastsetter og det skal begrunnes hvorfor kravene ikke kan oppfylles. Det kan ikke gjøres unntak fra definisjonene.</article></article><article class="legalArticle" data-lovdata-URL="LTI/forskrift/2012-07-05-817/§8" data-name="§8" id="kapittel-2-paragraf-4"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Restkjøretøy</span></h3><article class="legalP" id="kapittel-2-paragraf-4-ledd-1">Når nye bestemmelser trer i kraft kan Vegdirektoratet etter søknad, ved behov og dersom det ikke i vesentlig grad er til ulempe for trafikksikkerhet og/eller miljø, gi tillatelse til at restkjøretøy registreres i Norge innenfor de grenser som følger av direktiv 2007/46/EF artikkel 27 jf. vedlegg XII B første alternativ. Unntaksvis kan annet alternativ benyttes. Bestemmelsen benyttes også ved nasjonal småserietypegodkjenning.</article></article><article class="legalArticle" data-lovdata-URL="LTI/forskrift/2012-07-05-817/§9" data-name="§9" id="kapittel-2-paragraf-5"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Enkeltgodkjenning av ny bil og tilhenger til bil</span></h3><article class="legalP" id="kapittel-2-paragraf-5-ledd-1">Regionvegkontoret er myndighet for enkeltgodkjenning.</article><article class="legalP" id="kapittel-2-paragraf-5-ledd-2">Ny bil og tilhenger til bil kan framstilles for enkeltgodkjenning jf. artiklene 24 og 25 i rammedirektivet i følgende tilfeller:<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-5-ledd-2-punkt-1"><article class="legalP" id="kapittel-2-paragraf-5-ledd-2-punkt-1-ledd-1">bil og tilhenger til bil i grupper der EF-typegodkjenning ennå ikke er obligatorisk,</article></article></li><li data-li-identifier="-" data-name="-"><article class="listArticle" id="kapittel-2-paragraf-5-ledd-2-punkt-2"><article class="legalP" id="kapittel-2-paragraf-5-ledd-2-punkt-2-ledd-1">bil og tilhenger til bil som framstilles enkeltvis til godkjenning,</article></article></li><li data-li-identifier="-" data-name="-"><article class="listArticle" id="kapittel-2-paragraf-5-ledd-2-punkt-3"><article class="legalP" id="kapittel-2-paragraf-5-ledd-2-punkt-3-ledd-1">bil og tilhenger til bil der alle deler og komponenter er EF-typegodkjent,</article></article></li><li data-li-identifier="-" data-name="-"><article class="listArticle" id="kapittel-2-paragraf-5-ledd-2-punkt-4"><article class="legalP" id="kapittel-2-paragraf-5-ledd-2-punkt-4-ledd-1">bil og tilhenger til bil i kjøretøygruppe M1 og N1 produsert i store serier for land utenfor EØS-området (jf. forordning (EU) nr. 183/2011 som endrer bilag IV til direktiv 2007/46/EF, og som fastslår at disse bilene er «nye» i 6 måneder),</article></article></li><li data-li-identifier="-" data-name="-"><article class="listArticle" id="kapittel-2-paragraf-5-ledd-2-punkt-5"><article class="legalP" id="kapittel-2-paragraf-5-ledd-2-punkt-5-ledd-1">bil og tilhenger til bil som endres etter EF-typegodkjenning (jf. art. 24 nr. 8) eller etter nasjonal småserietypegodkjenning,</article></article></li><li data-li-identifier="-" data-name="-"><article class="listArticle" id="kapittel-2-paragraf-5-ledd-2-punkt-6"><article class="legalP" id="kapittel-2-paragraf-5-ledd-2-punkt-6-ledd-1">bil og tilhenger til bil som ønskes enkeltgodkjent etter etappevis EF-typegodkjenning eller nasjonal småserietypegodkjenning,</article></article></li><li data-li-identifier="-" data-name="-"><article class="listArticle" id="kapittel-2-paragraf-5-ledd-2-punkt-7"><article class="legalP" id="kapittel-2-paragraf-5-ledd-2-punkt-7-ledd-1">bil og tilhenger til bil som er enkeltgodkjent i annet EØS-land og som oppfyller vilkårene i artikkel 24 nr. 6.</article></article></li></ul></article><article class="legalP" id="kapittel-2-paragraf-5-ledd-3">Bil og tilhenger til bil skal tilfredsstille kravene i direktivets vedlegg IV, (jf. vedlegg 1 til denne forskrift), eventuelt vedlegg XI for spesielle typer kjøretøy.</article><article class="legalP" id="kapittel-2-paragraf-5-ledd-4">Ambulanser kan også enkeltgodkjennes etter kjøretøyforskriften § 8-7 og § 6-3 nr. 3.</article><article class="legalP" id="kapittel-2-paragraf-5-ledd-5">Overensstemmelse med kravene skal prøves og dokumenteres som fastsatt (i de enkelte rettsakter) for EF-typegodkjenning, likevel slik at det tillates at slik prøving og dokumentasjon kan utstedes av teknisk prøveinstans utpekt av andre EØS-land enn Norge. Godkjenningsmyndigheten kan kreve underlagsmateriale for dokumentasjonen fra søkeren eller teknisk prøveinstans. Dokumentasjon kan også utstedes av fabrikant dersom denne kan utføre de nødvendige prøver mv. som rettsaktene krever. Underlagsmateriale skal i så fall vedlegges søknaden.</article><article class="legalP" id="kapittel-2-paragraf-5-ledd-6">Fabrikantens forpliktelser i forbindelse med EF-typegodkjenning gjelder så langt det passer ved enkeltgodkjenning, tilsvarende ansvar har også eier/importør av bil og tilhenger til bil som framstilles for godkjenning. Den som framstiller bil og tilhenger til bil for godkjenning har ansvar for at framlagte opplysninger er korrekt.</article><article class="legalP" id="kapittel-2-paragraf-5-ledd-7">For bil og tilhenger til bil som godkjennes etter forordning (EU) nr. 183/2011 gjelder forordningens krav til dokumentasjon og framgangsmåte.</article><article class="legalP" id="kapittel-2-paragraf-5-ledd-8">Bil og tilhenger til bil som er godkjent i annet EØS-land etter dette landets nasjonale regelverk og som importeres uendret til Norge skal ikke underlegges ny kontroll eller krav om ny dokumentasjon av forhold som tidligere er dokumentert og godkjent. Dersom det ikke tidligere er framlagt dokumentasjon på oppfyllelse av krav på områder der det norske regelverket stiller tekniske krav eller der de norske krav avviker fra godkjenningslandets, kan oppfyllelse av disse kravene kreves dokumentert. Bil og tilhenger til bil som er godkjent i annet EØS-land kan likevel bare nektes godkjent dersom forskjellen mellom de krav som ble stilt i godkjenningslandet og norske krav er av en slik art at bilen eller tilhengeren utgjør en stor fare for trafikksikkerhet og/eller miljø.</article><article class="legalP" id="kapittel-2-paragraf-5-ledd-9">For arvegods, bevaringsverdig bil og bil med kjennemerke med gule tegn på blå reflekterende bunn gjelder § 10 nr. 4 tilsvarende.</article><article class="legalP" id="kapittel-2-paragraf-5-ledd-10">Bil og tilhenger til bil det er søkt om enkeltgodkjenning for og som er dokumentert importert eller ferdigprodusert her i landet før ikrafttredelsesdatoen for et nytt krav, men som ikke tilfredsstiller dette, kan enkeltgodkjennes også etter denne dato når de tilfredsstiller de krav som ble stilt til bil og tilhenger til bil før denne dato. Dette gjelder forutsatt at de tas i bruk innen et år etter kravets ikrafttredelsesdato.</article><article class="legalP" id="kapittel-2-paragraf-5-ledd-11">Ny bil i gruppe M1 og N1 kan godkjennes etter kjøretøyforskriften § 1-15, dersom bilen oppfyller vilkårene for godkjenning i denne bestemmelsen.</article><article class="legalP" id="kapittel-2-paragraf-5-ledd-12">Godkjenningsmyndigheten kan etter skriftlig søknad i enkelttilfeller gjøre unntak fra krav dersom sterke grunner tilsier det og rettsaktene åpner for unntak. Det må godtgjøres at unntaket ikke er til vesentlig skade for de trafikksikkerhets- og/eller miljøkrav regelverket fastsetter og det skal begrunnes hvorfor kravene ikke kan oppfylles. Det kan ikke gis unntak fra definisjonene, eller unntak som utvider området for enkeltgodkjenning.</article><article class="legalP" id="kapittel-2-paragraf-5-ledd-13">Vegdirektoratet kan fastsette alternative krav for nasjonal enkeltgodkjenning av bil og tilhenger til bil.</article></article><article class="legalArticle" data-lovdata-URL="LTI/forskrift/2012-07-05-817/§10" data-name="§10" id="kapittel-2-paragraf-6"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Enkeltgodkjenning mv. av bruktimportert bil og tilhenger til bil</span></h3><article class="legalP" id="kapittel-2-paragraf-6-ledd-1">Regionvegkontoret er myndighet for enkeltgodkjenning av bruktimport.</article><article class="legalP" id="kapittel-2-paragraf-6-ledd-2">Bil og tilhenger til bil regnes som brukt når den har vært ordinært godkjent og/eller registrert, dersom den ikke omfattes av definisjonen av nytt kjøretøy i forordning (EU) nr. 183/2011.<ul class="defaultList"><li data-li-identifier="1)" data-name="1)"><article class="listArticle" id="kapittel-2-paragraf-6-ledd-2-punkt-1"><article class="legalP" id="kapittel-2-paragraf-6-ledd-2-punkt-1-ledd-1">Bil og tilhenger til bil som er EF-typegodkjent i annet EØS-land regnes som godkjent i Norge dersom det ikke er foretatt ombygging etter godkjenningen. Det foretas identitetskontroll og kan utføres stikkprøvekontroll av overensstemmelse med EF-typegodkjenningen.</article></article></li><li data-li-identifier="2)" data-name="2)"><article class="listArticle" id="kapittel-2-paragraf-6-ledd-2-punkt-2"><article class="legalP" id="kapittel-2-paragraf-6-ledd-2-punkt-2-ledd-1">Kjøretøy som er enkeltgodkjent i annet EØS-land etter 29. april 2009 eller ombygd etter EF-typegodkjenning, enkeltgodkjennes i Norge i den utstrekning det oppfyller vilkårene i artikkel 24 (se nr. 6) og det fremlegges dokumentasjon fra godkjenningsmyndighetene i eksportlandet.</article></article></li><li data-li-identifier="3)" data-name="3)"><article class="listArticle" id="kapittel-2-paragraf-6-ledd-2-punkt-3"><article class="legalP" id="kapittel-2-paragraf-6-ledd-2-punkt-3-ledd-1">For brukt bil og tilhenger til bil som ikke omfattes av nr. 1 eller 2 gjelder at de skal tilfredsstille de krav som i Norge gjaldt på det tidspunkt bil og tilhenger til bil ble førstegangsregistrert. Likevel slik at det som er nevnt i § 9, 7. ledd om bil og tilhenger til bil som er godkjent i annet EØS-land får tilsvarende anvendelse.</article><article class="legalP" id="kapittel-2-paragraf-6-ledd-2-punkt-3-ledd-2">For bil og tilhenger til bil som er førstegangsgodkjent i utlandet etter forskriftens ikrafttredelse må det framlegges dokumentasjon fra eksportlandets myndigheter, teknisk prøveinstans utpekt av et EØS-land eller fabrikanten for overensstemmelse med kravene. Likevel slik at det som er nevnt i § 9, 7. ledd om bil og tilhenger til bil som er godkjent i annet EØS-land får tilsvarende anvendelse. Godkjenningsmyndigheten kan kreve underlagsmateriale for dokumentasjonen. Dokumentasjon kan utstedes av fabrikant dersom denne kan utføre de nødvendige prøver mv. som rettsaktene krever. Underlagsmateriale skal i så fall vedlegges søknaden.</article><article class="legalP" id="kapittel-2-paragraf-6-ledd-2-punkt-3-ledd-3">For bil og tilhenger til bil som er førstegangsregistrert i utlandet før denne forskrifts ikrafttredelse skal overensstemmelse av kravene dokumenteres som fastsatt i kjøretøyforskriften, dersom man ikke velger å oppfylle kravene i denne forskrift.</article></article></li><li data-li-identifier="4)" data-name="4)"><article class="listArticle" id="kapittel-2-paragraf-6-ledd-2-punkt-4"><article class="legalP" id="kapittel-2-paragraf-6-ledd-2-punkt-4-ledd-1">Bil og tilhenger til bil som har vært registrert i utlandet og som importeres som arvegods, kan godkjennes etter kjøretøyforskriften § 1-8.</article><article class="legalP" id="kapittel-2-paragraf-6-ledd-2-punkt-4-ledd-2">Det samme gjelder bil og tilhenger til bil som tas med fra utlandet i forbindelse med flytting til eller etablering i Norge, og som registreres på kjennemerker med gule tegn på blå, reflekterende bunn («diplomatkjennemerker») eller som registreres på internasjonale organisasjoner i Norge eller deres personale som nyter personlig tollfrihet, i den grad dette følger av folkeretten eller av særskilt overenskomst, forutsatt at kjøretøyet importeres til eget bruk, og det gis avgiftsfrihet, avgiftsnedsettelse eller avgiftstilskudd for engangsavgift. Slikt kjøretøy anses ved eventuelt senere salg i Norge som tidligere registrert her i landet hva angår tekniske krav.</article><article class="legalP" id="kapittel-2-paragraf-6-ledd-2-punkt-4-ledd-3">For godkjenning av bevaringsverdig bil og tilhenger til bil gjelder kjøretøyforskriften § 1-9.</article></article></li><li data-li-identifier="5)" data-name="5)"><article class="listArticle" id="kapittel-2-paragraf-6-ledd-2-punkt-5"><article class="legalP" id="kapittel-2-paragraf-6-ledd-2-punkt-5-ledd-1">Brukt bil i gruppe M1 og N1 kan godkjennes etter kjøretøyforskriften § 1-15, dersom bilen oppfyller vilkårene for godkjenning i denne bestemmelsen.</article></article></li></ul></article><article class="legalP" id="kapittel-2-paragraf-6-ledd-3">Regionvegkontoret kan etter skriftlig søknad i enkelttilfeller gjøre unntak fra krav dersom sterke grunner tilsier det og rettsaktene åpner for unntak. Det må godtgjøres at unntaket ikke er til vesentlig skade for de trafikksikkerhets- og/eller miljøkrav regelverket fastsetter og det skal begrunnes hvorfor kravene ikke kan oppfylles. Det kan ikke gis unntak fra definisjonene eller unntak som utvider området for enkeltgodkjenning.</article></article><article class="legalArticle" data-lovdata-URL="LTI/forskrift/2012-07-05-817/§11" data-name="§11" id="kapittel-2-paragraf-7"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Kontroll</span></h3><article class="legalP" id="kapittel-2-paragraf-7-ledd-1">Godkjenningsmyndighetene eller politiet kan når som helst gi pålegg om at bil og tilhenger til bil skal fremstilles til kontroll hos Regionvegkontoret.</article><article class="legalP" id="kapittel-2-paragraf-7-ledd-2">Regionvegkontoret og politiet eller andre som Samferdselsdepartementet bemyndiger kan når som helst uten varsel kontrollere bil og tilhenger til bil på vilkårlig sted, uansett om bil og tilhenger er godkjennings- eller registreringspliktig eller ikke.</article><article class="legalP" id="kapittel-2-paragraf-7-ledd-3">Vegdirektoratet eller den det bemyndiger, kan på vilkårlig tidspunkt foreta kontroll av godkjenningspliktige deler og utstyr.</article><article class="legalP" id="kapittel-2-paragraf-7-ledd-4">Den som produserer eller fører i handel godkjenningspliktige deler eller utstyr, har plikt til å låne ut nødvendige eksemplarer til kontroll når dette kreves.</article></article><article class="legalArticle" data-lovdata-URL="LTI/forskrift/2012-07-05-817/§12" data-name="§12" id="kapittel-2-paragraf-8"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Forbud mot å framstille bil og tilhenger til bil til godkjenning</span></h3><article class="legalP" id="kapittel-2-paragraf-8-ledd-1">Dersom ikke annet er fastsatt i rammedirektivet kan Regionvegkontoret/Vegdirektoratet forby person eller virksomhet å framstille bil og tilhenger til bil for godkjenning for en periode ved vesentlige brudd på reglene eller framlegging av feil opplysninger.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2012-07-05-817/KAPITTEL_3"><h2>Kapittel 3. Tekniske prøveinstanser og verksteder for hastighetsbegrenser</h2><article class="legalArticle" data-lovdata-URL="LTI/forskrift/2012-07-05-817/§13" data-name="§13" id="kapittel-3-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Utpeking av tekniske prøveinstanser</span></h3><article class="legalP" id="kapittel-3-paragraf-1-ledd-1">Vegdirektoratet utpeker tekniske prøveinstanser som omtalt i art. 11 jf. kap. XVI. Søknad om utpeking skal vedlegges akkreditering fra Norsk Akkreditering eller tilsvarende organ i annet EØS-land om at virksomheten oppfyller kravene i direktivets kapittel XV, jf. vedlegg V.</article><article class="legalP" id="kapittel-3-paragraf-1-ledd-2">Den som søker om utpeking som teknisk prøveinstans må bære omkostningene i forbindelse med søknaden, herunder framskaffelse av akkreditering som er gjennomført som grunnlag for søknaden og revisjoner av denne.</article></article><article class="legalArticle" data-lovdata-URL="LTI/forskrift/2012-07-05-817/§14" data-name="§14" id="kapittel-3-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Tilsyn og reaksjoner</span></h3><article class="legalP" id="kapittel-3-paragraf-2-ledd-1">Vegdirektoratet fører tilsyn med utpekte prøveinstanser og har rett til å innhente kopier av rapporter direkte fra akkrediteringsorganet ved behov.</article><article class="legalP" id="kapittel-3-paragraf-2-ledd-2">Vegdirektoratet kan trekke tilbake utpeking av teknisk prøveinstans for en periode eller for alltid<ul class="defaultList"><li data-li-identifier="-" data-name="-"><article class="listArticle" id="kapittel-3-paragraf-2-ledd-2-punkt-1"><article class="legalP" id="kapittel-3-paragraf-2-ledd-2-punkt-1-ledd-1">dersom vilkårene for utpekingen ikke lenger er til stede,</article></article></li><li data-li-identifier="-" data-name="-"><article class="listArticle" id="kapittel-3-paragraf-2-ledd-2-punkt-2"><article class="legalP" id="kapittel-3-paragraf-2-ledd-2-punkt-2-ledd-1">dersom det sannsynliggjøres at prøving eller oppfølging av produksjonen ikke utføres eller holder tilstrekkelig kvalitet, eller</article></article></li><li data-li-identifier="-" data-name="-"><article class="listArticle" id="kapittel-3-paragraf-2-ledd-2-punkt-3"><article class="legalP" id="kapittel-3-paragraf-2-ledd-2-punkt-3-ledd-1">ved andre vesentlige brudd på regelverket.</article></article></li></ul></article></article><article class="legalArticle" data-lovdata-URL="LTI/forskrift/2012-07-05-817/§15" data-name="§15" id="kapittel-3-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Verksteder for hastighetsbegrenser</span></h3><article class="legalP" id="kapittel-3-paragraf-3-ledd-1">For godkjenning av og arbeid ved verksteder for hastighetsbegrenser gjelder kjøretøyforskriften kapittel 47.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2012-07-05-817/KAPITTEL_4"><h2>Kapittel 4. Krav til bil og tilhenger til bil og utstyr i bruk</h2><article class="legalArticle" data-lovdata-URL="LTI/forskrift/2012-07-05-817/§16" data-name="§16" id="kapittel-4-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Krav til bil og tilhenger til bil/utstyr i bruk</span></h3><article class="legalP" id="kapittel-4-paragraf-1-ledd-1">Bil og tilhenger til bil/samt godkjenningspliktig utstyr i bruk skal opprettholdes i slik utførelse/vedlikeholdes slik at de til en hver tid tilfredsstiller de krav som gjaldt ved første gangs registrering.</article></article><article class="legalArticle" data-lovdata-URL="LTI/forskrift/2012-07-05-817/§17" data-name="§17" id="kapittel-4-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Reparasjon, ombygging og oppbygging</span></h3><article class="legalP" id="kapittel-4-paragraf-2-ledd-1">For reparasjon, ombygging og oppbygging av bil og tilhenger til bil gjelder kjøretøyforskriften § 1-4, § 6-9, kapittel 7, § 16-4 nr. 5, § 16-6 og § 18-1 nr. 6. Oppbygd bil og tilhenger til bil som ikke omfattes av kjøretøyforskriften § 7-2 nr. 4.4 må likevel godkjennes etter denne forskrift § 9.</article><article class="legalP" id="kapittel-4-paragraf-2-ledd-2">Ved ombygging gjelder dessuten at det ikke må foretas ombygginger som gjør at bil og tilhenger blir mindre trafikksikker, mindre miljøvennlig eller mer brannfarlig enn før ombyggingen, dersom ikke annet følger av bestemmelsene i første ledd.</article><article class="legalP" id="kapittel-4-paragraf-2-ledd-3">Ved ettermontering av LPG- og CNG-drivstoffanlegg gjelder kjøretøyforskriften § 22-5.</article></article><article class="legalArticle" data-lovdata-URL="LTI/forskrift/2012-07-05-817/§18" data-name="§18" id="kapittel-4-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Lysutstyr og lydsignal</span></h3><article class="legalP" id="kapittel-4-paragraf-3-ledd-1">I tillegg til lysutstyr som framgår av vedlegg IV kan ekstra lys- og refleksutstyr som omtalt i kjøretøyforskriften § 28-1 nr. 4 påmonteres bil og tilhenger og benyttes i samsvar med formålet under bruken. Annet lysutstyr tillates ikke.</article><article class="legalP" id="kapittel-4-paragraf-3-ledd-2">For sirene for utrykningsbil gjelder kjøretøyforskriften § 29-1.</article><article class="legalP" id="kapittel-4-paragraf-3-ledd-3">Dersom ekstra utstyr er påmontert på godkjenningstidspunktet jf. kapittel 2, skal overensstemmelse med kravene til slikt utstyr dokumenteres som del av godkjenningen.</article></article><article class="legalArticle" data-lovdata-URL="LTI/forskrift/2012-07-05-817/§19" data-name="§19" id="kapittel-4-paragraf-4"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Bruk av dekk med pigger</span></h3><article class="legalP" id="kapittel-4-paragraf-4-ledd-1">Kjøretøy som i følge forskrift om bruk av kjøretøy tillates brukt med pigger, kan bare ha pigger som fastsatt i kjøretøyforskriften § 13-3 nr. 3–6 for bil og § 13-7 nr. 2–4 for tilhenger.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2012-07-05-817/KAPITTEL_5"><h2>Kapittel 5. Administrative bestemmelser, kostnader, gebyr m.m.</h2><article class="legalArticle" data-lovdata-URL="LTI/forskrift/2012-07-05-817/§20" data-name="§20" id="kapittel-5-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Gebyr</span></h3><article class="legalP" id="kapittel-5-paragraf-1-ledd-1">For</article><article class="legalP" id="kapittel-5-paragraf-1-ledd-2">– enkeltgodkjenning av bil og tilhenger til bil (ny eller bruktimportert),<ul class="defaultList"><li data-li-identifier="-" data-name="-"><article class="listArticle" id="kapittel-5-paragraf-1-ledd-2-punkt-1"><article class="legalP" id="kapittel-5-paragraf-1-ledd-2-punkt-1-ledd-1">godkjenning av endret eller reparert/ombygd/oppbygd kjøretøy når dette kreves etter § 17,</article></article></li><li data-li-identifier="-" data-name="-"><article class="listArticle" id="kapittel-5-paragraf-1-ledd-2-punkt-2"><article class="legalP" id="kapittel-5-paragraf-1-ledd-2-punkt-2-ledd-1">nasjonal typegodkjenning og</article></article></li><li data-li-identifier="-" data-name="-"><article class="listArticle" id="kapittel-5-paragraf-1-ledd-2-punkt-3"><article class="legalP" id="kapittel-5-paragraf-1-ledd-2-punkt-3-ledd-1">EF-typegodkjenning, skal det betales gebyr etter disse regler.</article></article></li></ul></article><article class="legalP" id="kapittel-5-paragraf-1-ledd-3">Det skal ikke betales gebyr for klagebehandling. Det betales heller ikke gebyr for identitetssjekk eller stikkprøvekontroll av bruktimportert EF-typegodkjent bil og tilhenger til bil (jf. § 10).</article><article class="legalP" id="kapittel-5-paragraf-1-ledd-4">Gebyr skal være betalt før søknad om enkeltgodkjenning behandles, dersom ikke annet er avtalt. Ved omgjøring av vedtak skal gebyr tilbakebetales, i den grad det omgjorte vedtak har hatt betydning for gebyrplikten.</article><article class="legalP" id="kapittel-5-paragraf-1-ledd-5">Gebyr for enkeltgodkjenning og godkjenning etter ombygging er: <table><tbody><tr><td data-text-align="left" data-vertical-align="top">a) Bil og tilhenger til bil med tillatt totalvekt til og med 3&#xa0;500 kg</td><td data-text-align="left" data-vertical-align="top">Kr</td><td data-text-align="left" data-vertical-align="top">460,-</td></tr><tr><td data-text-align="left" data-vertical-align="top">b) Bil og tilhenger til bil med tillatt totalvekt fra 3&#xa0;501 kg til og med 7&#xa0;500 kg</td><td data-text-align="left" data-vertical-align="top">Kr</td><td data-text-align="left" data-vertical-align="top">830,-</td></tr><tr><td data-text-align="left" data-vertical-align="top">c) Bil og tilhenger til bil med tillatt totalvekt over 7&#xa0;500 kg</td><td data-text-align="left" data-vertical-align="top">Kr</td><td data-text-align="left" data-vertical-align="top">1190,-</td></tr><tr><td data-text-align="left" data-vertical-align="top">d) Bil og tilhenger til bil under a), fornyet søknad med begrenset kontroll</td><td data-text-align="left" data-vertical-align="top">Kr</td><td data-text-align="left" data-vertical-align="top">300,-</td></tr><tr><td data-text-align="left" data-vertical-align="top">e) Bil og tilhenger til bil under b), fornyet søknad med begrenset kontroll</td><td data-text-align="left" data-vertical-align="top">Kr</td><td data-text-align="left" data-vertical-align="top">560,-</td></tr><tr><td data-text-align="left" data-vertical-align="top">f) Bil og tilhenger til bil under c), fornyet søknad med begrenset kontroll</td><td data-text-align="left" data-vertical-align="top">Kr</td><td data-text-align="left" data-vertical-align="top">900,-</td></tr></tbody></table></article><article class="legalP" id="kapittel-5-paragraf-1-ledd-6">Gebyr for typegodkjenninger: <table><tbody><tr><td data-text-align="left" data-vertical-align="top">a) Bil og tilhenger til bil med tillatt totalvekt til og med 3&#xa0;500 kg</td><td data-text-align="left" data-vertical-align="top">Kr</td><td data-text-align="left" data-vertical-align="top">1380,-</td></tr><tr><td data-text-align="left" data-vertical-align="top">b) Bil og tilhenger til bil med tillatt totalvekt over 3&#xa0;500 kg</td><td data-text-align="left" data-vertical-align="top">Kr</td><td data-text-align="left" data-vertical-align="top">2070,-</td></tr><tr><td data-text-align="left" data-vertical-align="top">c) Bil og tilhenger til bil under a), fornyet søknad med begrenset kontroll</td><td data-text-align="left" data-vertical-align="top">Kr</td><td data-text-align="left" data-vertical-align="top">700,-</td></tr><tr><td data-text-align="left" data-vertical-align="top">d) Bil og tilhenger til bil under b), fornyet søknad med begrenset kontroll</td><td data-text-align="left" data-vertical-align="top">Kr</td><td data-text-align="left" data-vertical-align="top">1140,-</td></tr></tbody></table></article><article class="legalP" id="kapittel-5-paragraf-1-ledd-7">For EF-typegodkjenning betales dobbelt gebyr. Satsen under a) gjelder også EF-typegodkjenning av komponenter og deler til bil og tilhenger til bil.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2012-07-05-817/KAPITTEL_6"><h2>Kapittel 6. Ikrafttredelse og overgangsbestemmelser</h2><article class="legalArticle" data-lovdata-URL="LTI/forskrift/2012-07-05-817/§21" data-name="§21" id="kapittel-6-paragraf-1"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Forholdet til gamle og nye bestemmelser</span></h3><article class="legalP" id="kapittel-6-paragraf-1-ledd-1">Når det ved endring i denne forskrift iverksettes nye og strengere bestemmelser, skal tidligere bestemmelser på området fortsette å gjelde for bil og tilhenger til bil som allerede er godkjent og registrert samt for deler/utstyr som er tatt i bruk eller omsatt, med mindre noe annet er spesielt fastsatt.</article><article class="legalP" id="kapittel-6-paragraf-1-ledd-2">Når det i denne forskrift er fastsatt at en bestemmelse trer i kraft en viss dato, skal dette ikke være til hinder for at bestemmelsen følges straks, med mindre noe annet fremgår av sammenhengen.</article><article class="legalP" id="kapittel-6-paragraf-1-ledd-3">Når det i denne forskrift og vedlegg til den er fastsatt tekniske krav i en EF-rettsakt eller et ECE-regulativ, skal det ikke være til hinder for at senere endringer av disse kan godtas dersom det gir en like god eller bedre trafikksikkerhets- eller miljøstandard og ikke annet er fastsatt i forskriften.</article></article><article class="legalArticle" data-lovdata-URL="LTI/forskrift/2012-07-05-817/§22" data-name="§22" id="kapittel-6-paragraf-2"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Overgangsbestemmelser</span></h3> <article class="defaultP" margin-top="true">1. <i>Typegodkjenning</i></article><article class="legalP" id="kapittel-6-paragraf-2-ledd-1">I den overgangsperiode som følger av artikkel 45 og vedlegg XIX kan den som framstiller bil og tilhenger til bil for typegodkjenning velge nasjonal typegodkjenning etter tidligere gjeldende regler, likevel slik at de tekniske kravene i denne forskrift skal benyttes.</article><article class="legalP" id="kapittel-6-paragraf-2-ledd-2">Nasjonale typegodkjenninger opphører å være gyldig senest fra det tidspunkt EF-typegodkjenning er obligatorisk. Bestemmelsene om restkjøretøy anvendes tilsvarende.</article> <article class="defaultP" margin-top="true">2. <i>Enkeltgodkjenning</i></article><article class="legalP" id="kapittel-6-paragraf-2-ledd-3">Bil og tilhenger til bil som er dokumentert importert for enkeltgodkjenning og som det er søkt om godkjenning for før forskriftens ikrafttredelse kan framstilles for godkjenning etter kjøretøyforskriften innen et år. Bil og tilhenger til bil som er produsert i Norge og ferdigstilt og søkt enkeltgodkjenning for før ikrafttredelsen kan også godkjennes etter kjøretøyforskriften.</article><article class="legalP" id="kapittel-6-paragraf-2-ledd-4">Bil og tilhenger til bil som er enkeltgodkjent etter kjøretøyforskriften, men som ikke er registrert, må imidlertid godkjennes etter denne forskrift dersom den ikke førstegangsregistreres innen et år etter forskriftens ikrafttredelse.</article></article><article class="legalArticle" data-lovdata-URL="LTI/forskrift/2012-07-05-817/§23" data-name="§23" id="kapittel-6-paragraf-3"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-3-ledd-1">Denne forskrift får anvendelse for bil og tilhenger til bil som godkjennes eller registreres første gang i Norge fra 15. september 2012. Den får også anvendelse for deler omsatt eller tatt i bruk eller lignende, avhengig av hva slags ikrafttredelsesbestemmelse som gjelder for disse, 15. september 2012 eller senere.</article><article class="legalP" id="kapittel-6-paragraf-3-ledd-2">Forskriften trer i kraft 15. september 2012.</article></article></section></main></body></html>