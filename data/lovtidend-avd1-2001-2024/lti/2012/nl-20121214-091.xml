<!DOCTYPE html><html lang="no"><head><title>Lov om endringer i kringkastingsloven, åndsverkloven og film- og videogramlova (gjennomføring av direktiv 2010/13/EU om audiovisuelle medietjenester mv.)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2012-12-14-91</dd><dt class="dokid">DokumentID</dt><dd class="dokid">LTI/lov/2012-12-14-91</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="publishedIn">Publisert i</dt><dd class="publishedIn">I 2012 hefte 13 s 2169</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1961-05-12-2</li><li>lov/1987-05-15-21</li><li>lov/1992-12-04-127</li></ul></dd><dt class="dateOfPublication">Kunngjort</dt><dd class="dateOfPublication">2012-12-14 16:20</dd><dt class="lastupdated">Rettet</dt><dd class="lastupdated">2012-12-18 (EØS-henv. tilføyd)</dd><dt class="journalNumber">Journalnummer</dt><dd class="journalNumber">2012-1008</dd><dt class="titleShort">Korttittel</dt><dd class="titleShort">Endringslov til kringkastingsloven m.m.</dd><dt class="title">Tittel</dt><dd class="title">Lov om endringer i kringkastingsloven, åndsverkloven og film- og videogramlova (gjennomføring av direktiv 2010/13/EU om audiovisuelle medietjenester mv.)</dd><dt class="miscInformation">Annet om dokumentet</dt><dd class="miscInformation">Prop.9 L (2012–2013), Innst.143 L (2012–2013), Lovvedtak 27 (2012–2013). Stortingets første og andre gangs behandling hhv. 10. og 13. desember 2012. Fremmet av Kulturdepartementet. Jf. EØS-avtalen vedlegg XI nr. 5p (direktiv 2010/13/EU).</dd><dt class="refid">RefID</dt><dd class="refid">lov/2012-12-14-91</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i kringkastingsloven, åndsverkloven og film- og videogramlova (gjennomføring av direktiv 2010/13/EU om audiovisuelle medietjenester mv.)<ul class="tocSubUl"><li>I<ul class="tocSubUl"><li>§ 1-1. Definisjoner</li><li>§ 2-6. Europeisk programmateriale i fjernsyn og audiovisuelle bestillingstjenester</li><li>§ 2-7. Beskyttelse av mindreårige seere</li><li>§ 2-16. Identifikasjon av tilbydere av fjernsyn og audiovisuelle bestillingstjenester</li><li>§ 2-17. Anmodning om å følge nasjonal rett i andre EØS-land</li><li>§ 2-18. Politiattest</li><li>§ 2-19. Tilrettelegging for hørselshemmede i fjernsyn</li><li>§ 3-3. Forbud mot skjult reklame og andre former for skjult markedsføring</li><li>§ 3-4. Sponsing i kringkasting og audiovisuelle bestillingstjenester</li><li>§ 3-5. Premier i lyd- eller bildeprogrammer i kringkasting og audiovisuelle bestillingstjenester</li><li>§ 3-6. Produktplassering i kringkasting og audiovisuelle bestillingstjenester</li><li>§ 3-7. Krav til programmer som inneholder produktplassering</li><li>§ 4-3. Formidlingsplikt mv.</li><li>§ 4-5. Forbud mot videresending</li></ul></li><li>II</li><li>III</li><li>IV</li></ul></li></ul></dd></dl></header><main class="documentBody" data-lovdata-URL="LTI/lov/2012-12-14-91" id="dokument"><h1>Lov om endringer i kringkastingsloven, åndsverkloven og film- og videogramlova (gjennomføring av direktiv 2010/13/EU om audiovisuelle medietjenester mv.)</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 12. mai 1961 nr. 2 om opphavsrett til åndsverk m.v. (åndsverkloven).</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 15. mai 1987 nr. 21 om film og videogram.</article></article></li><li data-li-identifier="3" data-name="3"><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov 4. desember 1992 nr. 127 om kringkasting.</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2012-12-14-91/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 4. desember 1992 nr. 127 om kringkasting gjøres følgende endringer:</article> <article class="defaultP" margin-top="true">Lovens tittel skal lyde:</article> <article class="defaultP" margin-top="true">Lov om kringkasting og audiovisuelle bestillingstjenester (kringkastingsloven)</article> <article class="defaultP" margin-top="true">§ 1-1 skal lyde:</article><article class="futureLegalArticle" data-name="§1-1" id="kapittel-1-foreslåttparagraf-1"><span class="futureLegalArticleHeader">§ 1-1. <span class="legalArticleTitle">Definisjoner</span></span><article class="legalP" id="kapittel-1-foreslåttparagraf-1-ledd-1">I denne lov menes med:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-1-ledd-1"><i>Kringkasting:</i> utsending av tale, musikk og liknende via elektroniske kommunikasjonsnett, ment eller egnet til å ses eller høres direkte og samtidig av allmennheten.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-2-ledd-1"><i>Lokalkringkasting:</i> kringkasting innenfor geografisk avgrensede områder.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-1-ledd-1-punkt-3"><article class="legalP" id="kapittel-1-foreslåttparagraf-1-ledd-1-punkt-3-ledd-1"><i>Fjernsyn:</i> tjeneste som tilbys av en tjenestetilbyder hvor hovedformålet er å tilby bildeprogrammer som er ment eller egnet til å ses direkte og samtidig på grunnlag av en programoversikt og som distribueres til allmennheten via elektroniske kommunikasjonsnett.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-1-ledd-1-punkt-4"><article class="legalP" id="kapittel-1-foreslåttparagraf-1-ledd-1-punkt-4-ledd-1"><i>Audiovisuelle bestillingstjenester:</i> tjeneste som tilbys av en tjenestetilbyder hvor hovedformålet er å tilby bildeprogrammer som kan ses på et tidspunkt seeren selv velger og på dennes bestilling fra en programkatalog og som distribueres til allmennheten via elektroniske kommunikasjonsnett.</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-1-ledd-1-punkt-5"><article class="legalP" id="kapittel-1-foreslåttparagraf-1-ledd-1-punkt-5-ledd-1"><i>Bildeprogrammer:</i> et sett av levende bilder med eller uten lyd som utgjør ett enkelt innslag.</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-1-ledd-1-punkt-6"><article class="legalP" id="kapittel-1-foreslåttparagraf-1-ledd-1-punkt-6-ledd-1"><i>Tjenestetilbyder/kringkaster:</i> fysisk eller juridisk person som i ervervsvirksomhet utøver effektiv redaksjonell kontroll med utvelgelsen og organiseringen av lyd- eller bildeprogrammene.</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-1-ledd-1-punkt-7"><article class="legalP" id="kapittel-1-foreslåttparagraf-1-ledd-1-punkt-7-ledd-1"><i>Reklame:</i> enhver form for markedsføring av en vare, tjeneste, sak eller idé mot betaling eller annen form for godtgjøring. Med reklame menes også innslag i fjernsyn eller audiovisuelle bestillingstjenester som har til formål å fremme tjenestetilbyderens egen virksomhet.</article></article></li></ul></article><article class="legalP" id="kapittel-1-foreslåttparagraf-1-ledd-2">Kongen avgjør tvilstilfelle etter denne paragrafen. Kongen eller den Kongen bemyndiger kan i særlige tilfeller helt eller delvis unnta en tjeneste fra loven.</article></article> <article class="defaultP" margin-top="true">§ 2-6 skal lyde:</article><article class="futureLegalArticle" data-name="§2-6" id="kapittel-1-foreslåttparagraf-2"><span class="futureLegalArticleHeader">§ 2-6. <span class="legalArticleTitle">Europeisk programmateriale i fjernsyn og audiovisuelle bestillingstjenester</span></span><article class="legalP" id="kapittel-1-foreslåttparagraf-2-ledd-1">Kongen gir nærmere regler om bruk av europeisk programmateriale i fjernsyn og audiovisuelle bestillingstjenester, herunder hvilke programkategorier reglene gjelder for, definisjon av europeisk programmateriale og gjennomføring av reglene.</article></article> <article class="defaultP" margin-top="true">§ 2-7 skal lyde:</article><article class="futureLegalArticle" data-name="§2-7" id="kapittel-1-foreslåttparagraf-3"><span class="futureLegalArticleHeader">§ 2-7. <span class="legalArticleTitle">Beskyttelse av mindreårige seere</span></span><article class="legalP" id="kapittel-1-foreslåttparagraf-3-ledd-1">Kongen gir i forskrift regler om forbud mot å sende fjernsynsprogram som i alvorlig grad kan skade mindreåriges fysiske, psykiske eller moralske utvikling, særlig hvis programmet inneholder pornografiske scener eller umotivert vold.</article><article class="legalP" id="kapittel-1-foreslåttparagraf-3-ledd-2">Kongen gir i forskrift regler om at fjernsynsprogram med scener eller innslag som kan være skadelige for mindreåriges fysiske, psykiske eller moralske utvikling bare skal sendes i perioder hvor mindreårige vanligvis ikke kan se eller høre sendingen, samt om andre tekniske tiltak som forhindrer at mindreårige kan se eller høre sendingene. Kongen gir i forskrift regler om akustisk og visuell varsling når slike program sendes i ukodet form.</article></article> <article class="defaultP" margin-top="true">Ny § 2-16 skal lyde:</article><article class="futureLegalArticle" data-name="§2-16" id="kapittel-1-foreslåttparagraf-4"><span class="futureLegalArticleHeader">§ 2-16. <span class="legalArticleTitle">Identifikasjon av tilbydere av fjernsyn og audiovisuelle bestillingstjenester</span></span><article class="legalP" id="kapittel-1-foreslåttparagraf-4-ledd-1">Tilbydere av fjernsyn og audiovisuelle bestillingstjenester skal til enhver tid sørge for at seerne på en enkel og direkte måte har tilgang til følgende opplysninger:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-4-ledd-1-punkt-1"><article class="legalP" id="kapittel-1-foreslåttparagraf-4-ledd-1-punkt-1-ledd-1">navn, gateadresse, postadresse, elektronisk postadresse og øvrige opplysninger som gjør det mulig å komme i direkte forbindelse med tjenesteyteren</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-4-ledd-1-punkt-2"><article class="legalP" id="kapittel-1-foreslåttparagraf-4-ledd-1-punkt-2-ledd-1">relevante reguleringsmyndigheter eller tilsynsorganer på det audiovisuelle området.</article></article></li></ul></article><article class="legalP" id="kapittel-1-foreslåttparagraf-4-ledd-2">Kongen kan gi nærmere forskrifter om kravene til identifikasjon.</article></article> <article class="defaultP" margin-top="true">Ny § 2-17 skal lyde:</article><article class="futureLegalArticle" data-name="§2-17" id="kapittel-1-foreslåttparagraf-5"><span class="futureLegalArticleHeader">§ 2-17. <span class="legalArticleTitle">Anmodning om å følge nasjonal rett i andre EØS-land</span></span><article class="legalP" id="kapittel-1-foreslåttparagraf-5-ledd-1">Medietilsynet skal anmode fjernsynsselskap som faller inn under norsk jurisdiksjon om å følge regler fastsatt i medhold av EØS-avtalen vedlegg XI nr. 5p (direktiv 2010/13/EU) om samordning av visse bestemmelser om innføring av audiovisuelle medietjenester, fastsatt ved lov eller forskrift i medlemsstatene og som er strengere eller mer detaljerte enn tilsvarende norske regler dersom:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-5-ledd-1-punkt-1"><article class="legalP" id="kapittel-1-foreslåttparagraf-5-ledd-1-punkt-1-ledd-1">det er innkommet en begrunnet anmodning om dette fra relevante myndigheter i et annet EØS-land,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-5-ledd-1-punkt-2"><article class="legalP" id="kapittel-1-foreslåttparagraf-5-ledd-1-punkt-2-ledd-1">reglene er fastsatt i samsvar med allmennhetens interesse,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-5-ledd-1-punkt-3"><article class="legalP" id="kapittel-1-foreslåttparagraf-5-ledd-1-punkt-3-ledd-1">sendingen er helt eller hovedsakelig rettet mot vedkommende EØS-land, og</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-5-ledd-1-punkt-4"><article class="legalP" id="kapittel-1-foreslåttparagraf-5-ledd-1-punkt-4-ledd-1">andre norske regler fastsatt i lov eller forskrift ikke er til hinder for å følge regelverket i vedkommende EØS-land.</article></article></li></ul></article><article class="legalP" id="kapittel-1-foreslåttparagraf-5-ledd-2">Ved vurderingen av om sendingen er helt eller hovedsakelig rettet mot vedkommende EØS-land etter første ledd bokstav c skal det legges vekt på sendingens språk, hvor reklame- og abonnementsinntekter hovedsakelig kommer fra og om det finnes programmer eller reklamesendinger spesifikt rettet mot seere i vedkommende EØS-land.</article><article class="legalP" id="kapittel-1-foreslåttparagraf-5-ledd-3">Medietilsynet skal innen to måneder etter at en begrunnet anmodning etter første ledd bokstav a er mottatt, underrette relevant myndighet i vedkommende EØS-land om resultatene av anmodningen.</article><article class="legalP" id="kapittel-1-foreslåttparagraf-5-ledd-4">Kongen kan i forskrift gi nærmere regler om gjennomføringen av første ledd.</article></article> <article class="defaultP" margin-top="true">Ny § 2-18 skal lyde:</article><article class="futureLegalArticle" data-name="§2-18" id="kapittel-1-foreslåttparagraf-6"><span class="futureLegalArticleHeader">§ 2-18. <span class="legalArticleTitle">Politiattest</span></span><article class="legalP" id="kapittel-1-foreslåttparagraf-6-ledd-1">Kringkastere og tilbydere av audiovisuelle bestillingstjenester skal kreve at personell med arbeidsoppgaver som innebærer regelmessig kontakt med mindreårige, må legge frem politiattest i samsvar med politiregisterloven § 39 ved tilbud om stilling eller kontrakt.</article><article class="legalP" id="kapittel-1-foreslåttparagraf-6-ledd-2">Det samme gjelder for personell i produksjonsforetak som produserer programmer bestilt av en kringkaster eller tilbyder av audiovisuelle bestillingstjenester.</article><article class="legalP" id="kapittel-1-foreslåttparagraf-6-ledd-3">Departementet kan i forskrift gi nærmere regler om fremleggelse av politiattest.</article></article> <article class="defaultP" margin-top="true">Ny § 2-19 skal lyde:</article><article class="futureLegalArticle" data-name="§2-19" id="kapittel-1-foreslåttparagraf-7"><span class="futureLegalArticleHeader">§ 2-19. <span class="legalArticleTitle">Tilrettelegging for hørselshemmede i fjernsyn</span></span><article class="legalP" id="kapittel-1-foreslåttparagraf-7-ledd-1">NRKs riksdekkende fjernsynskanaler skal tekste følgende programmer:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-7-ledd-1-punkt-1"><article class="legalP" id="kapittel-1-foreslåttparagraf-7-ledd-1-punkt-1-ledd-1">alle ferdigproduserte fjernsynsprogrammer, og</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-7-ledd-1-punkt-2"><article class="legalP" id="kapittel-1-foreslåttparagraf-7-ledd-1-punkt-2-ledd-1">direktesendte fjernsynsprogrammer mellom klokken 18.00 og klokken 23.00 dersom det er teknisk og praktisk mulig.</article></article></li></ul></article><article class="legalP" id="kapittel-1-foreslåttparagraf-7-ledd-2">Riksdekkende kommersielle fjernsynskanaler med en andel på mer enn fem prosent av de samlede seertallene for fjernsyn skal tekste følgende programmer:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-7-ledd-2-punkt-1"><article class="legalP" id="kapittel-1-foreslåttparagraf-7-ledd-2-punkt-1-ledd-1">alle ferdigproduserte fjernsynsprogrammer mellom klokken 18.00 og klokken 23.00, og</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-7-ledd-2-punkt-2"><article class="legalP" id="kapittel-1-foreslåttparagraf-7-ledd-2-punkt-2-ledd-1">direktesendte fjernsynsprogrammer mellom klokken 18.00 og klokken 23.00 dersom det er teknisk og praktisk mulig.</article></article></li></ul></article><article class="legalP" id="kapittel-1-foreslåttparagraf-7-ledd-3">Kongen kan i forskrift gi nærmere bestemmelser om tilrettelegging for hørselshemmede.</article></article> <article class="defaultP" margin-top="true">§ 3-1 andre ledd skal lyde:</article><article class="legalP" id="kapittel-1-ledd-2">Det kan ikke sendes reklameinnslag i tilknytning til barneprogram eller reklameinnslag som særlig er rettet mot barn i fjernsyn eller audiovisuelle bestillingstjenester.</article> <article class="defaultP" margin-top="true">§ 3-3 skal lyde:</article><article class="futureLegalArticle" data-name="§3-3" id="kapittel-1-foreslåttparagraf-8"><span class="futureLegalArticleHeader">§ 3-3. <span class="legalArticleTitle">Forbud mot skjult reklame og andre former for skjult markedsføring</span></span><article class="legalP" id="kapittel-1-foreslåttparagraf-8-ledd-1">Ingen former for skjult reklame eller andre former for skjult markedsføring skal forekomme i fjernsyn eller audiovisuelle bestillingstjenester.</article><article class="legalP" id="kapittel-1-foreslåttparagraf-8-ledd-2">Med skjult markedsføring menes muntlig eller visuell presentasjon i programmer av en vareprodusents eller en tjenesteleverandørs varer, tjenester, navn, varemerke eller virksomhet dersom presentasjonen skjer forsettlig for å tjene reklameformål og publikum kan villedes med hensyn til presentasjonens art. Slik presentasjon anses som forsettlig særlig dersom den skjer mot betaling eller lignende godtgjøring.</article><article class="legalP" id="kapittel-1-foreslåttparagraf-8-ledd-3">Det skal ikke forekomme markedsføring som benytter metoder som påvirker underbevisstheten.</article><article class="legalP" id="kapittel-1-foreslåttparagraf-8-ledd-4">Bestemmelsen gjelder så langt den passer for radio.</article></article> <article class="defaultP" margin-top="true">§ 3-4 skal lyde:</article><article class="futureLegalArticle" data-name="§3-4" id="kapittel-1-foreslåttparagraf-9"><span class="futureLegalArticleHeader">§ 3-4. <span class="legalArticleTitle">Sponsing i kringkasting og audiovisuelle bestillingstjenester</span></span><article class="legalP" id="kapittel-1-foreslåttparagraf-9-ledd-1">Dersom et program er sponset, skal det opplyses om dette på en tydelig måte ved inn- og/eller utannonseringen av programmet. Opplysninger om sponsor kan gis i form av sponsors navn, varemerke, logo, produkt eller tjeneste.</article><article class="legalP" id="kapittel-1-foreslåttparagraf-9-ledd-2">Med sponsing menes ethvert bidrag til produksjon eller sending av program fra en fysisk eller juridisk person som selv ikke tilbyr programmet eller er engasjert i produksjonen, med sikte på å fremme sponsors navn, varemerke, omdømme, virksomhet, produkt eller tjeneste.</article><article class="legalP" id="kapittel-1-foreslåttparagraf-9-ledd-3">Innhold og presentasjonsform i sponsede program må være slik at tjenestetilbyderens redaksjonelle integritet opprettholdes fullt ut.</article><article class="legalP" id="kapittel-1-foreslåttparagraf-9-ledd-4">Sponsede program skal ikke oppmuntre til kjøp eller leie av sponsors eller tredje parts produkt eller tjenester, herunder ved å inneholde spesielle salgsfremmende henvisninger til slike produkt eller tjenester, jf. likevel § 3-5.</article><article class="legalP" id="kapittel-1-foreslåttparagraf-9-ledd-5">Nyhets- og aktualitetsprogrammer kan ikke sponses.</article><article class="legalP" id="kapittel-1-foreslåttparagraf-9-ledd-6">Programmer i kringkasting eller audiovisuelle bestillingstjenester kan ikke sponses av fysiske eller juridiske personer hvis hovedaktivitet er å produsere, selge eller leie ut produkt eller tjenester det er forbudt å reklamere for etter norsk lov eller regler gitt i medhold av norsk lov. Politiske partiorganisasjoner kan ikke sponse programmer.</article><article class="legalP" id="kapittel-1-foreslåttparagraf-9-ledd-7">Kongen gir i forskrift nærmere regler om sponsing av kringkastingsprogrammer og audiovisuelle bestillingstjenester, herunder regler om sponsing i Norsk rikskringkasting AS.</article></article> <article class="defaultP" margin-top="true">Overskriften til § 3-5 skal lyde:</article><article class="futureLegalArticle" data-name="§3-5" id="kapittel-1-foreslåttparagraf-10"><span class="futureLegalArticleHeader">§ 3-5. <span class="legalArticleTitle">Premier i lyd- eller bildeprogrammer i kringkasting og audiovisuelle bestillingstjenester</span></span></article> <article class="defaultP" margin-top="true">Ny § 3-6 skal lyde:</article><article class="futureLegalArticle" data-name="§3-6" id="kapittel-1-foreslåttparagraf-11"><span class="futureLegalArticleHeader">§ 3-6. <span class="legalArticleTitle">Produktplassering i kringkasting og audiovisuelle bestillingstjenester</span></span><article class="legalP" id="kapittel-1-foreslåttparagraf-11-ledd-1">Produktplassering i kringkasting og audiovisuelle bestillingstjenester er forbudt med de unntak som følger av tredje ledd.</article><article class="legalP" id="kapittel-1-foreslåttparagraf-11-ledd-2">Med produktplassering menes at en vare, tjeneste eller et varemerke inngår i, eller vises til i et program mot betaling eller liknende vederlag for direkte eller indirekte å fremme varer, tjenester eller omdømmet til en fysisk eller juridisk person. Gratis levering av varer eller tjenester som ikke har en betydelig verdi regnes ikke som produktplassering.</article><article class="legalP" id="kapittel-1-foreslåttparagraf-11-ledd-3">På de vilkår som fremgår av § 3-7 skal produktplassering være tillatt i fjernsyn og audiovisuelle bestillingstjenester i filmer, fiksjonsbaserte serier, sportsprogrammer og lette underholdningsprogrammer med unntak av programmer som er særlig rettet mot barn.</article><article class="legalP" id="kapittel-1-foreslåttparagraf-11-ledd-4">Adgangen etter tredje ledd omfatter ikke programmer som er produsert eller bestilt av NRK eller tilknyttede foretak.</article><article class="legalP" id="kapittel-1-foreslåttparagraf-11-ledd-5">Kongen kan i forskrift gi nærmere bestemmelser om produktplassering.</article></article> <article class="defaultP" margin-top="true">Ny § 3-7 skal lyde:</article><article class="futureLegalArticle" data-name="§3-7" id="kapittel-1-foreslåttparagraf-12"><span class="futureLegalArticleHeader">§ 3-7. <span class="legalArticleTitle">Krav til programmer som inneholder produktplassering</span></span><article class="legalP" id="kapittel-1-foreslåttparagraf-12-ledd-1">Programmer som inneholder produktplassering, skal oppfylle følgende krav:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-12-ledd-1-punkt-1"><article class="legalP" id="kapittel-1-foreslåttparagraf-12-ledd-1-punkt-1-ledd-1">Programmets innhold og fastsetting av sendetid skal ikke under noen omstendigheter påvirkes på en slik måte at det innvirker på ansvaret og den redaksjonelle uavhengigheten til tilbyderen av medietjenesten.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-12-ledd-1-punkt-2"><article class="legalP" id="kapittel-1-foreslåttparagraf-12-ledd-1-punkt-2-ledd-1">Produktplasseringen skal ikke direkte oppfordre til kjøp eller leie av varer eller tjenester, herunder ved å inneholde spesielle salgsfremmende henvisninger til slike varer eller tjenester.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-12-ledd-1-punkt-3"><article class="legalP" id="kapittel-1-foreslåttparagraf-12-ledd-1-punkt-3-ledd-1">Produktplassering skal ikke gi vedkommende vare eller tjeneste en unødig fremtredende rolle.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-12-ledd-1-punkt-4"><article class="legalP" id="kapittel-1-foreslåttparagraf-12-ledd-1-punkt-4-ledd-1">For å unngå at seerne villedes skal programmer som inneholder produktplassering identifiseres på en tydelig og nøytral måte ved begynnelsen og slutten av programmet, samt når programmet fortsetter etter et reklameavbrudd.</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-12-ledd-1-punkt-5"><article class="legalP" id="kapittel-1-foreslåttparagraf-12-ledd-1-punkt-5-ledd-1">Programmer som er produsert eller bestilt av tjenestetilbydere underlagt norsk jurisdiksjon eller tilknyttede foretak, kan ikke inneholde produktplassering av produkter eller tjenester som er av særlig interesse for barn eller av våpen, modeller av våpen eller leketøysutgaver av våpen.</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-12-ledd-1-punkt-6"><article class="legalP" id="kapittel-1-foreslåttparagraf-12-ledd-1-punkt-6-ledd-1">Programmer som er produsert eller bestilt av fjernsynsforetak underlagt norsk jurisdiksjon eller tilknyttede foretak, kan ikke inneholde produktplassering finansiert av politiske partiorganisasjoner.</article></article></li></ul></article><article class="legalP" id="kapittel-1-foreslåttparagraf-12-ledd-2">Kravet i bokstav d gjelder ikke for programmer som verken er produsert eller bestilt av tjenestetilbyderen eller tilknyttede foretak.</article></article> <article class="defaultP" margin-top="true">§ 4-3 skal lyde:</article><article class="futureLegalArticle" data-name="§4-3" id="kapittel-1-foreslåttparagraf-13"><span class="futureLegalArticleHeader">§ 4-3. <span class="legalArticleTitle">Formidlingsplikt mv.</span></span><article class="legalP" id="kapittel-1-foreslåttparagraf-13-ledd-1">Kongen kan i forskrift gi regler om at visse kringkastingssendinger skal formidles i nett som kan formidle kringkasting.</article><article class="legalP" id="kapittel-1-foreslåttparagraf-13-ledd-2">Regler om formidlingsplikt skal være rimelige, forholdsmessige, åpne for innsyn og nødvendige for å oppnå klart fastsatte mål i allmennhetens interesse.</article><article class="legalP" id="kapittel-1-foreslåttparagraf-13-ledd-3">Kongen kan gi regler om de nærmere vilkår for formidlingen. Medietilsynet kan i særlige tilfeller redusere tallet på formidlingspliktige kringkastingssendinger.</article><article class="legalP" id="kapittel-1-foreslåttparagraf-13-ledd-4">Kabeleier eller den som disponerer kabelnettet, skal etter regler Kongen gir, sende melding fra statsmyndighet når det har vesentlig betydning.</article></article> <article class="defaultP" margin-top="true">§ 4-5 skal lyde:</article><article class="futureLegalArticle" data-name="§4-5" id="kapittel-1-foreslåttparagraf-14"><span class="futureLegalArticleHeader">§ 4-5. <span class="legalArticleTitle">Forbud mot videresending</span></span><article class="legalP" id="kapittel-1-foreslåttparagraf-14-ledd-1">Medietilsynet kan i forskrift eller enkeltvedtak forby videresending av fjernsynskanaler som<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-14-ledd-1-punkt-1"><article class="legalP" id="kapittel-1-foreslåttparagraf-14-ledd-1-punkt-1-ledd-1">sender reklame i strid med norsk lov</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-14-ledd-1-punkt-2"><article class="legalP" id="kapittel-1-foreslåttparagraf-14-ledd-1-punkt-2-ledd-1">sender program med pornografi eller vold i strid med norsk lov eller andre program som i alvorlig grad kan skade mindreåriges fysiske, psykiske eller moralske utvikling</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-14-ledd-1-punkt-3"><article class="legalP" id="kapittel-1-foreslåttparagraf-14-ledd-1-punkt-3-ledd-1">sender program som kan være skadelige for barn eller ungdom når videresendingen skjer på tidspunkt barn eller ungdom er en dominerende seergruppe</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-14-ledd-1-punkt-4"><article class="legalP" id="kapittel-1-foreslåttparagraf-14-ledd-1-punkt-4-ledd-1">sender program som norsk rett har funnet stridende mot straffeloven § 135 a, eller</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-14-ledd-1-punkt-5"><article class="legalP" id="kapittel-1-foreslåttparagraf-14-ledd-1-punkt-5-ledd-1">er etablert i et annet EØS-land for å omgå bestemmelser som ellers ville fått anvendelse dersom fjernsynsselskapet hadde vært etablert i Norge.</article></article></li></ul></article><article class="legalP" id="kapittel-1-foreslåttparagraf-14-ledd-2">Medietilsynet kan i forskrift eller enkeltvedtak forby salg, utleie eller markedsføring av innretninger eller tjenester som i det vesentlige har som formål å gi tilgang til fjernsynskanaler eller program som nevnt i første ledd bokstav b, d eller e.</article><article class="legalP" id="kapittel-1-foreslåttparagraf-14-ledd-3">Kongen gir i forskrift nærmere regler om unntak fra forbudet i første ledd bokstav a og om prosedyrer mv. i forbindelse med nedlegging av forbud etter første og andre ledd.</article></article> <article class="defaultP" margin-top="true">§ 8-5 første ledd skal lyde:</article><article class="legalP" id="kapittel-1-ledd-3">Den som mot vederlag tilbyr fjernsynssendinger ved kringkasting eller formidling av kringkasting, plikter å gi Norsk rikskringkasting AS opplysninger om sine kunders navn, adresse og fødselsdato.</article></section><section class="section" data-name="kapII" id="kapittel-2" data-lovdata-URL="LTI/lov/2012-12-14-91/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I lov 12. mai 1961 nr. 2 om opphavsrett til åndsverk m.v. gjøres følgende endringer:</article> <article class="defaultP" margin-top="true">§ 25 nytt andre ledd skal lyde:</article><article class="legalP" id="kapittel-2-ledd-2">Når et fjernsynsselskap gjengir korte utdrag fra begivenheter av stor interesse for allmennheten i medhold av § 45a sjette ledd, kan selskapet gjengi verk som inngår i utdraget fra begivenheten.</article> <article class="defaultP" margin-top="true">§ 45a nytt sjette ledd skal lyde:</article><article class="legalP" id="kapittel-2-ledd-3">Uten hinder av denne bestemmelsen kan et fjernsynsselskap som er etablert innenfor det europeiske økonomiske samarbeidsområdet i sine generelle nyhetssendinger, vederlagsfritt sende korte utdrag fra begivenheter av stor interesse for allmennheten som et annet fjernsynsselskap har eksklusive rettigheter til å sende fra. Korte utdrag fra slik begivenhet skal ikke være lengre enn det nyhetsformålet tilsier, og kan uansett ikke overstige 90 sekunder. Utdrag kan bare gjengis så lenge begivenheten har nyhetsinteresse. Utdragets kilde skal angis med mindre det av praktiske grunner er umulig, og den opprinnelige sendingens karakter må ikke forandres eller forringes. Etter at fjernsynsselskapet har sendt utdrag i kringkastingssending, kan selskapet gjøre den samme nyhetssendingen som utdraget inngår i, tilgjengelig som audiovisuell bestillingstjeneste.</article></section><section class="section" data-name="kapIII" id="kapittel-3" data-lovdata-URL="LTI/lov/2012-12-14-91/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">I lov 15. mai 1987 nr. 21 om film og videogram skal § 1 første ledd lyde:</article><article class="legalP" id="kapittel-3-ledd-2">Denne lova gjeld framsyning og omsetning av film og videogram i næring. Lova gjeld ikkje kringkasting slik dette er definert i kringkastingsloven.</article></section><section class="section" data-name="kapIV" id="kapittel-4" data-lovdata-URL="LTI/lov/2012-12-14-91/KAPITTEL_4"><h2 data-text-align="center">IV</h2><article class="legalP" id="kapittel-4-ledd-1">Loven gjelder fra den tid Kongen bestemmer.</article></section></main></body></html>