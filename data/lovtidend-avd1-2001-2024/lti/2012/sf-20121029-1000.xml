<!DOCTYPE html><html lang="no"><head><title>Forskrift om endring i forskrift om kontroll av Salmonella og andre matbårne zoonotiske smittestoffer og forskrift om kontroll med Salmonella i fjørfe, fjørfefôr, fjørfekjøtt og egg</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2012-10-29-1000</dd><dt class="dokid">DokumentID</dt><dd class="dokid">LTI/forskrift/2012-10-29-1000</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2012 hefte 12 s 2007</dd><dt class="dateInForce">I kraft fra</dt><dd class="dateInForce">2012-10-29</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-12-23-1703</li><li>forskrift/2007-06-08-603</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§5</li><li>lov/2003-12-19-124/§6</li><li>lov/2003-12-19-124/§7</li><li>lov/2003-12-19-124/§8</li><li>lov/2003-12-19-124/§10</li><li>lov/2003-12-19-124/§13</li><li>lov/2003-12-19-124/§14</li><li>lov/2003-12-19-124/§15</li><li>lov/2003-12-19-124/§16</li><li>lov/2003-12-19-124/§19</li><li>forskrift/2003-12-19-1790</li><li>forskrift/2004-05-05-884</li></ul></dd><dt class="dateOfPublication">Kunngjort</dt><dd class="dateOfPublication">2012-10-30 15:15</dd><dt class="journalNumber">Journalnummer</dt><dd class="journalNumber">2012-0831</dd><dt class="titleShort">Korttittel</dt><dd class="titleShort">Endr. i forskrifter om kontroll av Salmonella mv.</dd><dt class="title">Tittel</dt><dd class="title">Forskrift om endring i forskrift om kontroll av Salmonella og andre matbårne zoonotiske smittestoffer og forskrift om kontroll med Salmonella i fjørfe, fjørfefôr, fjørfekjøtt og egg</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Mattilsynet 29. oktober 2012 med hjemmel i lov 19. desember 2003 nr. 124 om matproduksjon og mattrygghet mv. (matloven) § 5, § 6, § 7, § 8, § 10, § 13, § 14, § 15, § 16 og § 19, jf. delegeringsvedtak 19. desember 2003 nr. 1790 og delegeringsvedtak 5. mai 2004 nr. 884. <br /><strong>EØS-henvisninger:</strong> EØS-avtalen vedlegg I kap. I del 7.2 nr. 57 (forordning (EU) nr. 200/2012).</dd><dt class="refid">RefID</dt><dd class="refid">forskrift/2012-10-29-1000</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om kontroll av Salmonella og andre matbårne zoonotiske smittestoffer og forskrift om kontroll med Salmonella i fjørfe, fjørfefôr, fjørfekjøtt og egg<ul class="tocSubUl"><li>I</li><li>II</li><li>III</li><li>Endringer i forordningsdelen til forskrift 23. desember 2005 nr. 1703 om kontroll av salmonella og andre matbårne zoonotiske smittestoffer</li></ul></li></ul></dd></dl></header><main class="documentBody" data-lovdata-URL="LTI/forskrift/2012-10-29-1000" id="dokument"><h1>Forskrift om endring i forskrift om kontroll av Salmonella og andre matbårne zoonotiske smittestoffer og forskrift om kontroll med Salmonella i fjørfe, fjørfefôr, fjørfekjøtt og egg</h1><section class="section" data-name="kapI" id="kapittel-1" data-lovdata-URL="LTI/forskrift/2012-10-29-1000/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 23. desember 2005 nr. 1703 om kontroll av Salmonella og andre matbårne zoonotiske smittestoffer gjøres følgende endringer:</article> <article class="defaultP" margin-top="true">I EØS-henvisningsfeltet gjøres følgende endring:</article><article class="legalP" id="kapittel-1-ledd-2">Henvisningen til (forordning (EF) nr. 646/2007) fjernes.</article> <article class="defaultP" margin-top="true">§ 2 tredje ledd skal lyde:</article><article class="legalP" id="kapittel-1-ledd-3">EØS-avtalen vedlegg I kapittel I del 7.2 nr. 57 (forordning (EU) nr. 200/2012) vedrørende et unionsmål for reduksjon av <i>Salmonella entiritidis</i> og <i>Salmonella typhimurium</i> i flokker av broilere, som angitt i europaparlaments- og rådsforordning (EF) nr. 2160/2003 gjelder som forskrift med de tilpasninger som følger av vedlegg I, protokoll 1 til avtalen og avtalen for øvrig.</article></section><section class="section" data-name="kapII" id="kapittel-2" data-lovdata-URL="LTI/forskrift/2012-10-29-1000/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I forskrift 8. juni 2007 nr. 603 om kontroll med Salmonella i fjørfe, fjørfefôr, fjørfekjøtt og egg gjøres følgende endring:</article> <article class="defaultP" margin-top="true">EØS-henvisningen skal lyde:</article> <article class="defaultP" margin-top="true"><strong>EØS-henvisninger:</strong> EØS-avtalen vedlegg I kap. I del 7.1 nr. 8b (forordning (EF) nr. 2160/2003 som endret ved forordning (EF) nr. 1237/2007), del 7.2 nr. 52 (forordning (EF) nr. 199/2009), nr. 29 (forordning (EF) nr. 1177/2006), nr. 51 (forordning (EF) nr. 584/2008), nr. 53 (forordning (EU) nr. 200/2010), nr. 55 (forordning (EU) nr. 517/2011) og nr. 57 (forordning (EU) nr. 200/2012).</article></section><section class="section" data-name="kapIII" id="kapittel-3" data-lovdata-URL="LTI/forskrift/2012-10-29-1000/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">Denne forskriften trer i kraft straks.</article></section><section class="section" id="kapittel-4" data-lovdata-URL="LTI/forskrift/2012-10-29-1000/KAPITTEL_4"><h2>Endringer i forordningsdelen til forskrift 23. desember 2005 nr. 1703 om kontroll av salmonella og andre matbårne zoonotiske smittestoffer</h2><article class="defaultP">Avsnittet forordninger endres slik:</article> <article class="defaultP" margin-top="true">Forordning (EF) nr. 646/2007 fjernes.</article> <article class="defaultP" margin-top="true">Forordning (EU) nr. 200/2012 skal lyde:</article><span class="futuretitle" id="kapittel-4-foreslåttittel-1">Forordning (EU) nr. 200/2012</span><article class="legalP" id="kapittel-4-ledd-1">Nedenfor gjengis til informasjon EØS-avtalen vedlegg I kapittel I del 7.2 nr. 57 (forordning (EU) nr. 200/2012) med endringer og tillegg som følger av EØS-tilpasningen av rettsakten i samsvar med vedlegg I til EØS-avtalen.</article><article class="centeredP" data-text-align="center">KOMMISJONSFORORDNING (EU) nr. 200/2012</article><article class="centeredP" data-text-align="center">av 8. mars 2012</article><article class="centeredP" data-text-align="center">om et unionsmål for reduksjon av <i>Salmonella enteritidis</i> og <i>Salmonella typhimurium</i> i flokker av broilere, som fastsatt i europaparlaments- og rådsforordning (EF) nr. 2160/2003</article> <article class="defaultP" margin-top="true">EUROPAKOMMISJONEN HAR –</article><article class="legalP" id="kapittel-4-ledd-2">under henvisning til traktaten om Den europeiske unions virkemåte,</article><article class="legalP" id="kapittel-4-ledd-3">under henvisning til europaparlaments- og rådsforordning (EF) nr. 2160/2003 av 17. november 2003 om bekjempelse av salmonella og andre spesifiserte zoonotiske smittestoffer som overføres gjennom næringsmidler,<sup class="footnotereference" data-footnotereferencevalue="1" data-unique-footnote-counter="1">1</sup> særlig artikkel 4 nr. 1 annet ledd, artikkel 8 nr. 1 annet ledd og artikkel 13 annet ledd, og</article><article class="legalP" id="kapittel-4-ledd-4">ut fra følgende betraktninger:<ul class="defaultList"><li data-li-identifier="1)" data-name="1)"><article class="listArticle" id="kapittel-4-ledd-4-punkt-1"><article class="legalP" id="kapittel-4-ledd-4-punkt-1-ledd-1">Forordning (EF) nr. 2160/2003 har som mål å sikre at det treffes hensiktsmessige og virkningsfulle tiltak for å påvise og bekjempe bl.a. salmonella i alle relevante ledd i produksjonen, særlig på primærproduksjonsnivå, dvs. i flokkene, for å redusere prevalensen av zoonotiske sykdomsframkallende stoffer som overføres gjennom næringsmidler, og dermed den risikoen de utgjør for menneskers helse.</article></article></li><li data-li-identifier="2)" data-name="2)"><article class="listArticle" id="kapittel-4-ledd-4-punkt-2"><article class="legalP" id="kapittel-4-ledd-4-punkt-2-ledd-1">I henhold til artikkel 4 nr. 5 i forordning (EF) nr. 2160/2003 skal det fastsettes unionsmål for å redusere prevalensen hos broilere av alle salmonellaserotyper som er av betydning for menneskers helse. En slik reduksjon er avgjørende for å sikre at kriteriene for salmonella i ferskt kjøtt fra broilere, som er oppført i del E i vedlegg II til nevnte forordning og i kapittel 1 i vedlegg I til forordning (EF) nr. 2073/2005 av 15. november 2005 om mikrobiologiske kriterier for næringsmidler,<sup class="footnotereference" data-footnotereferencevalue="2" data-unique-footnote-counter="2">2</sup> skal kunne oppfylles.</article></article></li><li data-li-identifier="3)" data-name="3)"><article class="listArticle" id="kapittel-4-ledd-4-punkt-3"><article class="legalP" id="kapittel-4-ledd-4-punkt-3-ledd-1">I henhold til forordning (EF) nr. 2160/2003 skal unionsmålet omfatte et tall som angir den høyeste prosentandelen av epidemiologiske enheter som fortsatt er positive, og/eller den minste prosentvise reduksjonen i antallet epidemiologiske enheter som fortsatt er positive, når målet senest skal være nådd og definisjonen av prøveprogrammene som er nødvendige for å kontrollere at målet er nådd. Det skal også, når det er relevant, omfatte en definisjon av serotyper som er av betydning for menneskers helse.</article></article></li><li data-li-identifier="4)" data-name="4)"><article class="listArticle" id="kapittel-4-ledd-4-punkt-4"><article class="legalP" id="kapittel-4-ledd-4-punkt-4-ledd-1">I henhold til forordning (EF) nr. 2160/2003 bør det ved fastsettelsen av unionsmålet tas hensyn til de erfaringer som er gjort i forbindelse med gjeldende nasjonale tiltak og til de opplysninger som er oversendt Kommisjonen eller Den europeiske myndighet for næringsmiddeltrygghet (EFSA) i henhold til gjeldende unionskrav, særlig i forbindelse med de opplysninger som er omhandlet i europaparlaments- og rådsdirektiv 2003/99/EF av 17. november 2003 om overvåking av zoonoser og zoonotiske smittestoffer, om endring av rådsvedtak 90/424/EØF og om oppheving av rådsdirektiv 92/117/EØF,<sup class="footnotereference" data-footnotereferencevalue="3" data-unique-footnote-counter="3">3</sup> særlig artikkel 5.</article></article></li><li data-li-identifier="5)" data-name="5)"><article class="listArticle" id="kapittel-4-ledd-4-punkt-5"><article class="legalP" id="kapittel-4-ledd-4-punkt-5-ledd-1">I artikkel 1 nr. 1 i kommisjonsforordning (EF) nr. 646/2007 av 12. juni 2007 om gjennomføring av europaparlaments- og rådsforordning (EF) nr. 2160/2003 med hensyn til fellesskapsmålet for å redusere prevalensen av <i>Salmonella enteritidis</i> og <i>Salmonella typhimurium</i> hos broilere og om oppheving av forordning (EF) nr. 1091/2005,<sup class="footnotereference" data-footnotereferencevalue="4" data-unique-footnote-counter="4">4</sup> er målet for reduksjon av den høyeste prosentandelen av flokker av broilere som fortsatt er positive for disse to salmonellaserotypene, fastsatt til høyst 1&#xa0;% eller mindre innen 31. desember 2011.</article></article></li><li data-li-identifier="6)" data-name="6)"><article class="listArticle" id="kapittel-4-ledd-4-punkt-6"><article class="legalP" id="kapittel-4-ledd-4-punkt-6-ledd-1">Unionens sammendragsrapport om tendenser og kilder til zoonoser, zoonotiske smittestoffer og utbrudd av næringsmiddeloverført sykdom i 2009<sup class="footnotereference" data-footnotereferencevalue="5" data-unique-footnote-counter="5">5</sup> viste at <i>Salmonella enteritidis</i> og <i>Salmonella typhimurium</i> er de serovarene som oftest er forbundet med sykdommer hos mennesker. Antall tilfeller hos mennesker som skyldtes <i>Salmonella enteritidis</i> gikk merkbart ned i 2009, mens antall tilfeller av <i>Salmonella typhimurium</i> økte.</article></article></li><li data-li-identifier="7)" data-name="7)"><article class="listArticle" id="kapittel-4-ledd-4-punkt-7"><article class="legalP" id="kapittel-4-ledd-4-punkt-7-ledd-1">I juli 2011 vedtok EFSA en vitenskapelig uttalelse om kvantitativ vurdering av virkningen av fastsettelsen av et nytt mål for reduksjon av Salmonella i broilere.<sup class="footnotereference" data-footnotereferencevalue="6" data-unique-footnote-counter="6">6</sup> Det konkluderes i uttalelsen med at <i>Salmonella enteritidis</i> er den vanligste overførte zoonotiske salmonellaserotypen fra foreldre til avkom hos fjørfe. EFSA påpekte også at Unionens kontrolltiltak for broilere har bidratt til en betydelig reduksjon i antall påviste tilfeller av salmonellose hos mennesker, forårsaket av broilere, sammenlignet med situasjonen i 2006. Målet bør derfor bekreftes.</article></article></li><li data-li-identifier="8)" data-name="8)"><article class="listArticle" id="kapittel-4-ledd-4-punkt-8"><article class="legalP" id="kapittel-4-ledd-4-punkt-8-ledd-1">Monofasiske stammer av <i>Salmonella typhimurium</i> har de senere årene utviklet seg til å bli en av de salmonellaserotypene som hyppigst påvises hos flere dyrearter og i kliniske isolater fra mennesker. I henhold til EFSAs vitenskapelige uttalelse om overvåking og vurdering av risikoen for menneskers helse av «<i>Salmonella typhimurium</i>-lignende stammer», som ble vedtatt 22. september 2010,<sup class="footnotereference" data-footnotereferencevalue="7" data-unique-footnote-counter="7">7</sup> skal monofasiske <i>Salmonella typhimurium</i>-stammer med antigenformel 1,4,[5],12:i:-, som omfatter stammer med eller uten O5-antigenet, anses som varianter av <i>Salmonella typhimurium</i> og utgjør en risiko for menneskers helse som kan sammenlignes med risikoen ved andre <i>Salmonella typhimurium</i>-stammer. <i>Salmonella typhimurium</i>-stammer med antigenformel 1,4,[5],12:i:– bør derfor inngå i målet.</article></article></li><li data-li-identifier="9)" data-name="9)"><article class="listArticle" id="kapittel-4-ledd-4-punkt-9"><article class="legalP" id="kapittel-4-ledd-4-punkt-9-ledd-1">For å kunne kontrollere at unionsmålet er nådd, er det nødvendig å ta prøver fra flokker av broilere gjentatte ganger. For at resultatene skal kunne vurderes og sammenlignes, er det nødvendig å fastsette et felles prøveprogram for å kontrollere om unionsmålet er nådd.</article></article></li><li data-li-identifier="10)" data-name="10)"><article class="listArticle" id="kapittel-4-ledd-4-punkt-10"><article class="legalP" id="kapittel-4-ledd-4-punkt-10-ledd-1">Nasjonale bekjempelsesprogrammer for å nå unionsmålet for 2012 for flokker av broilere av <i>Gallus gallus</i> er blitt framlagt med sikte på samfinansiering fra Unionen i samsvar med rådsbeslutning 2009/470/EF av 25. mai 2009 om utgifter på veterinærområdet.<sup class="footnotereference" data-footnotereferencevalue="8" data-unique-footnote-counter="8">8</sup> De tekniske endringene som gjøres i vedlegget til denne forordning, får direkte anvendelse. Kommisjonen trenger derfor ikke å godkjenne de nasjonale bekjempelsesprogrammene til gjennomføring av denne forordning på nytt. Det er derfor ikke behov for en overgangsperiode.</article></article></li><li data-li-identifier="11)" data-name="11)"><article class="listArticle" id="kapittel-4-ledd-4-punkt-11"><article class="legalP" id="kapittel-4-ledd-4-punkt-11-ledd-1">Tiltakene fastsatt i denne forordning er i samsvar med uttalelse fra Den faste komité for næringsmiddelkjeden og dyrehelsen, og verken Europaparlamentet eller Rådet har motsatt seg dem –</article></article></li></ul></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> EUT L 325 av 12.12.2003, s. 1.</article><article class="footnote" data-name="2" data-unique-footnote-counter="2"><span class="footnoteLabel">2</span> EUT L 338 av 22.12.2005, s. 1.</article><article class="footnote" data-name="3" data-unique-footnote-counter="3"><span class="footnoteLabel">3</span> EUT L 325 av 12.12.2003, s. 31.</article><article class="footnote" data-name="4" data-unique-footnote-counter="4"><span class="footnoteLabel">4</span> EUT L 151 av 13.06.2007, s. 21.</article><article class="footnote" data-name="5" data-unique-footnote-counter="5"><span class="footnoteLabel">5</span> EFSA Journal 2011 9(3):2090.</article><article class="footnote" data-name="6" data-unique-footnote-counter="6"><span class="footnoteLabel">6</span> EFSA Journal 2011 9(7):2106.</article><article class="footnote" data-name="7" data-unique-footnote-counter="7"><span class="footnoteLabel">7</span> EFSA Journal 2010 8(10):1826.</article><article class="footnote" data-name="8" data-unique-footnote-counter="8"><span class="footnoteLabel">8</span> EUT L 155 av 18.6.9.2009, s. 30.</article></footer> <article class="defaultP" margin-top="true">VEDTATT DENNE FORORDNING:</article><span class="futuretitle" id="kapittel-4-foreslåttittel-2">Artikkel 1<br />Unionsmål</span><article class="numberedLegalP" data-numerator="1" id="kapittel-4-nummer-1">1. Unionsmålet i henhold til artikkel 4 nr. 1 i forordning (EF) nr. 2160/2003 for reduksjon av <i>Salmonella enteritidis</i> og <i>Salmonella typhimurium</i> hos broilere (heretter kalt «unionsmålet») er å redusere den største årlige prosentandelen av flokker av broilere som fortsatt er positive for <i>Salmonella enteritidis</i> og <i>Salmonella typhimurium</i>, til høyst 1&#xa0;%.<article class="legalP" id="kapittel-4-nummer-1-ledd-1">Når det gjelder <i>Salmonella typhimurium</i>, skal serotyper med antigenformel 1,4,[5],12:i:– inngå i målet.</article></article><article class="numberedLegalP" data-numerator="2" id="kapittel-4-nummer-2">2. Prøveprogrammet som er nødvendig for å kontrollere om unionsmålet er nådd, er fastsatt i vedlegget (heretter kalt «prøveprogrammet»).</article><span class="futuretitle" id="kapittel-4-foreslåttittel-3">Artikkel 2<br />Ny vurdering av unionsmålet</span><article class="legalP" id="kapittel-4-ledd-5">Kommisjonen skal foreta en ny vurdering av unionsmålet, idet den tar hensyn til opplysningene som er samlet inn i samsvar med prøveprogrammet og kriteriene fastsatt i artikkel 4 nr. 6 bokstav c) i forordning (EF) nr. 2160/2003.</article><span class="futuretitle" id="kapittel-4-foreslåttittel-4">Artikkel 3<br />Oppheving av forordning (EF) nr. 646/2007</span><article class="legalP" id="kapittel-4-ledd-6">Forordning (EF) nr. 646/2007 oppheves.</article><article class="legalP" id="kapittel-4-ledd-7">Henvisninger til den opphevede forordningen skal forstås som henvisninger til denne forordning.</article><span class="futuretitle" id="kapittel-4-foreslåttittel-5">Artikkel 4<br />Ikrafttredelse</span><article class="legalP" id="kapittel-4-ledd-8">Denne forordning trer i kraft den tredje dag etter at den er kunngjort i <i>Den europeiske unions tidende</i>.</article><article class="legalP" id="kapittel-4-ledd-9">Denne forordning er bindende i alle deler og kommer direkte til anvendelse i alle medlemsstater.</article><article class="legalP" id="kapittel-4-ledd-10">Utferdiget i Brussel, 8. mars 2012. <table><tbody><tr><td data-text-align="left" data-vertical-align="top" /><td data-text-align="left" data-vertical-align="top"><i>For Kommisjonen</i></td></tr><tr><td data-text-align="left" data-vertical-align="top" /><td data-text-align="left" data-vertical-align="top">José Manuel BARROSO</td></tr><tr><td data-text-align="left" data-vertical-align="top" /><td data-text-align="left" data-vertical-align="top"><i>President</i></td></tr></tbody></table></article><span class="futuretitle" id="kapittel-4-foreslåttittel-6">Vedlegg<br />Prøveprogrammet som er nødvendig for å kontrollere om unionsmålet er nådd, som nevnt i artikkel 1 nr. 2</span><article class="marginIdArticle" id="kapittel-4-punkt-1"><span class="data-marginOriginalId">1.</span><span class="miscHeadline"><i>Utvalgsgrunnlag</i></span><article class="legalP" id="kapittel-4-punkt-1-ledd-1">Utvalgsgrunnlaget skal omfatte alle flokker av broilere av <i>Gallus gallus</i> (heretter kalt «broilere») innenfor rammen av de nasjonale bekjempelsesprogrammene fastsatt i artikkel 5 i forordning (EF) nr. 2160/2003.</article></article><article class="marginIdArticle" id="kapittel-4-punkt-2"><span class="data-marginOriginalId">2.</span><span class="miscHeadline"><i>Overvåking av broilere</i></span></article><article class="marginIdArticle" id="kapittel-4-punkt-3"><span class="data-marginOriginalId">2.1.</span><span class="miscHeadline"><i>Prøvetakingsfrekvens</i></span><ul class="defaultList"><li data-li-identifier="a)" data-name="a)"><article class="listArticle" id="kapittel-4-punkt-3-punkt-1"><article class="legalP" id="kapittel-4-punkt-3-punkt-1-ledd-1">Driftsansvarlige for næringsmiddelforetak skal ta prøver fra alle flokker av broilere høyst tre uker før slakting.</article><article class="legalP" id="kapittel-4-punkt-3-punkt-1-ledd-2">Som unntak fra kravet om prøvetaking fastsatt i første ledd kan vedkommende myndighet bestemme at driftsansvarlige for næringsmiddelforetak skal ta prøver fra minst en flokk av broilere per parti ved driftsenheter med flere flokker dersom <ul class="defaultList"><li data-li-identifier="i)" data-name="i)"><article class="listArticle" id="kapittel-4-punkt-3-punkt-1-ledd-2-punkt-1"><article class="legalP" id="kapittel-4-punkt-3-punkt-1-ledd-2-punkt-1-ledd-1">det benyttes et «alt inn alt ut»-system på alle flokkene i driftsenheten,</article></article></li><li data-li-identifier="ii)" data-name="ii)"><article class="listArticle" id="kapittel-4-punkt-3-punkt-1-ledd-2-punkt-2"><article class="legalP" id="kapittel-4-punkt-3-punkt-1-ledd-2-punkt-2-ledd-1">alle flokker styres på samme måte,</article></article></li><li data-li-identifier="iii)" data-name="iii)"><article class="listArticle" id="kapittel-4-punkt-3-punkt-1-ledd-2-punkt-3"><article class="legalP" id="kapittel-4-punkt-3-punkt-1-ledd-2-punkt-3-ledd-1">alle flokker har felles fôr og vann,</article></article></li><li data-li-identifier="iv)" data-name="iv)"><article class="listArticle" id="kapittel-4-punkt-3-punkt-1-ledd-2-punkt-4"><article class="legalP" id="kapittel-4-punkt-3-punkt-1-ledd-2-punkt-4-ledd-1">det er i løpet av minst seks partier er tatt prøver for <i>Salmonella</i> spp. etter framgangsmåten for prøvetaking fastsatt i første ledd av alle flokker ved driftsenheten, og prøver fra alle flokker fra minst ett parti er tatt av vedkommende myndighet, og</article></article></li><li data-li-identifier="v)" data-name="v)"><article class="listArticle" id="kapittel-4-punkt-3-punkt-1-ledd-2-punkt-5"><article class="legalP" id="kapittel-4-punkt-3-punkt-1-ledd-2-punkt-5-ledd-1">alle resultater fra prøvetakingen i samsvar med første ledd og bokstav b) for <i>Salmonella enteritidis</i> eller <i>Salmonella typhimurium</i> var negative.</article></article></li></ul></article><article class="legalP" id="kapittel-4-punkt-3-punkt-1-ledd-3">Som unntak fra kravene til prøvetaking i fastsatt i dette nummer, kan vedkommende myndighet tillate prøvetaking i løpet av de siste seks ukene før slakting når broilerne holdes i over 81 dager eller omfattes av økologisk produksjon i samsvar med kommisjonsforordning (EF) nr. 889/2008.<sup class="footnotereference" data-footnotereferencevalue="1" data-unique-footnote-counter="1">1</sup></article></article></li><li data-li-identifier="b)" data-name="b)"><article class="listArticle" id="kapittel-4-punkt-3-punkt-2"><article class="legalP" id="kapittel-4-punkt-3-punkt-2-ledd-1">Vedkommende myndighet skal hvert år ta prøver av minst én flokk broilere ved 10&#xa0;% av de driftsenhetene som har flere enn 5 000 fugler. Prøvetakingen kan foretas på grunnlag av en risikovurdering hver gang vedkommende myndighet anser det som nødvendig.</article><article class="legalP" id="kapittel-4-punkt-3-punkt-2-ledd-2">En prøvetaking utført av vedkommende myndighet kan erstatte den prøvetaking som den driftsansvarlige for et næringsmiddelforetak skal foreta i henhold til bokstav a).</article></article></li></ul></article><article class="marginIdArticle" id="kapittel-4-punkt-4"><span class="data-marginOriginalId">2.2.</span><span class="miscHeadline"><i>Prøvetakingsprotokoll</i></span></article><article class="marginIdArticle" id="kapittel-4-punkt-5"><span class="data-marginOriginalId">2.2.1.</span><span class="miscHeadline"><i>Alminnelige anvisninger for prøvetaking</i></span><article class="legalP" id="kapittel-4-punkt-5-ledd-1">Vedkommende myndighet eller den driftsansvarlige for et næringsmiddelforetak skal sikre at prøvene tas av personer som har fått opplæring.</article><article class="legalP" id="kapittel-4-punkt-5-ledd-2">Det skal tas minst to par sokkeprøver. Sokkene trekkes over støvlene, og prøven tas ved å gå rundt i fjørfehuset. Sokkeprøver fra en flokk av broilere kan samles til én prøve.</article><article class="legalP" id="kapittel-4-punkt-5-ledd-3">Før sokkene tres på skal overflaten fuktes med<ul class="defaultList"><li data-li-identifier="a)" data-name="a)"><article class="listArticle" id="kapittel-4-punkt-5-ledd-3-punkt-1"><article class="legalP" id="kapittel-4-punkt-5-ledd-3-punkt-1-ledd-1">fortynningsmidler som sikrer best mulig utnyttelse (0,8&#xa0;% natriumklorid, 0,1&#xa0;% pepton i sterilt deionisert vann),</article></article></li><li data-li-identifier="b)" data-name="b)"><article class="listArticle" id="kapittel-4-punkt-5-ledd-3-punkt-2"><article class="legalP" id="kapittel-4-punkt-5-ledd-3-punkt-2-ledd-1">sterilt vann,</article></article></li><li data-li-identifier="c)" data-name="c)"><article class="listArticle" id="kapittel-4-punkt-5-ledd-3-punkt-3"><article class="legalP" id="kapittel-4-punkt-5-ledd-3-punkt-3-ledd-1">eventuelle andre fortynningsmidler som er godkjent av det nasjonale referanselaboratoriet nevnt i artikkel 11 nr. 3 i forordning (EF) nr. 2160/2003, eller</article></article></li><li data-li-identifier="d)" data-name="d)"><article class="listArticle" id="kapittel-4-punkt-5-ledd-3-punkt-4"><article class="legalP" id="kapittel-4-punkt-5-ledd-3-punkt-4-ledd-1">autoklaveres med fortynningsmidler i en beholder.</article></article></li></ul></article><article class="legalP" id="kapittel-4-punkt-5-ledd-4">Sokkene fuktes ved å helle væske i dem før de tas på, eller ved å riste dem i en beholder med fortynningsmiddel.</article><article class="legalP" id="kapittel-4-punkt-5-ledd-5">Alle deler av huset skal være representert i prøvetakingen i forhold til størrelse. Hvert par sokkeprøver skal dekke ca. 50&#xa0;% av husets areal.</article><article class="legalP" id="kapittel-4-punkt-5-ledd-6">Etter endt prøvetaking skal sokkene tas forsiktig av slik at materialet som henger fast i dem, ikke faller av. Sokkene kan vrenges slik at materialet ikke faller av. De skal plasseres i en pose eller beholder og merkes.</article><article class="legalP" id="kapittel-4-punkt-5-ledd-7">Vedkommende myndighet kan på grunnlag av en vurdering i hvert enkelt tilfelle av epidemiologiske parametrer som f.eks. biosikkerhet og flokkens spredning eller størrelse, beslutte å øke det minste antallet prøver for å sikre en representativ prøvetaking.</article><article class="legalP" id="kapittel-4-punkt-5-ledd-8">Dersom vedkommende myndighet tillater det, kan ett par sokkeprøver erstattes med en støvprøve på 100 g som er samlet inn fra overflater med synlig støv på flere steder i fjørfehuset. Som et alternativ kan en eller flere fuktede stoffsvabere med et samlet overflateareal på minst 900 cm<sup>2</sup> brukes til å samle inn støv fra flere overflater i hele huset. Hver svaber skal være godt dekket med støv på begge sider.</article></article><article class="marginIdArticle" id="kapittel-4-punkt-6"><span class="data-marginOriginalId">2.2.2.</span><span class="miscHeadline"><i>Særlige anvisninger for visse typer driftsenheter</i></span><ul class="defaultList"><li data-li-identifier="a)" data-name="a)"><article class="listArticle" id="kapittel-4-punkt-6-punkt-1"><article class="legalP" id="kapittel-4-punkt-6-punkt-1-ledd-1">Når det gjelder frittgående flokker av broilere, skal det tas prøver bare inne i huset.</article></article></li><li data-li-identifier="b)" data-name="b)"><article class="listArticle" id="kapittel-4-punkt-6-punkt-2"><article class="legalP" id="kapittel-4-punkt-6-punkt-2-ledd-1">Når det ikke er mulig å få tilgang til husene på grunn av begrenset plass i flokker med færre enn 100 broilere, og det derfor ikke er mulig å ta sokkeprøver ved å gå rundt i husene, kan det tas prøver med hendene med samme type stoffsvaber som brukes til støv, ved at svaberen gnis over overflater med fersk avføring eller, dersom dette ikke er mulig, ved andre egnede prøvetakingsmetoder for avføring.</article></article></li></ul></article><article class="marginIdArticle" id="kapittel-4-punkt-7"><span class="data-marginOriginalId">2.2.3.</span><span class="miscHeadline"><i>Prøvetaking utført av vedkommende myndighet</i></span><article class="legalP" id="kapittel-4-punkt-7-ledd-1">Vedkommende myndighet skal ved ytterligere prøvetaking og/eller dokumentkontroll forsikre seg om at resultatene ikke er påvirket av antimikrobielle stoffer eller andre stoffer som hemmer bakterievekst.</article><article class="legalP" id="kapittel-4-punkt-7-ledd-2">Når det ikke er påvist forekomst av <i>Salmonella enteritidis</i> eller <i>Salmonella typhimurium</i>, men derimot antimikrobielle stoffer eller en bakterieveksthemmende virkning, skal flokken anses som en infisert flokk av broilere med hensyn til unionsmålet nevnt i artikkel 1 nr. 2.</article></article><article class="marginIdArticle" id="kapittel-4-punkt-8"><span class="data-marginOriginalId">2.2.4.</span><span class="miscHeadline"><i>Transport</i></span><article class="legalP" id="kapittel-4-punkt-8-ledd-1">Prøver skal uten unødig opphold sendes som ekspresspost eller med kurér til laboratoriene angitt i artikkel 11 og 12 i forordning (EF) nr. 2160/2003. Under transporten skal de beskyttes mot varme over 25 °C og sollys.</article><article class="legalP" id="kapittel-4-punkt-8-ledd-2">Dersom det ikke er mulig å sende prøvene innen 24 timer etter prøvetakingen, skal de oppbevares i kjøleskap.</article></article><article class="marginIdArticle" id="kapittel-4-punkt-9"><span class="data-marginOriginalId">3.</span><span class="miscHeadline"><i>Laboratorieanalyser</i></span></article><article class="marginIdArticle" id="kapittel-4-punkt-10"><span class="data-marginOriginalId">3.1.</span><span class="miscHeadline"><i>Klargjøring av prøvene</i></span><article class="legalP" id="kapittel-4-punkt-10-ledd-1">På laboratoriet skal prøvene holdes nedkjølt inntil de skal undersøkes. Undersøkelsen skal påbegynnes innen 48 timer fra mottak og innen fire dager etter prøvetaking.</article><article class="legalP" id="kapittel-4-punkt-10-ledd-2">Støvprøver skal analyseres separat. Vedkommende myndighet kan imidlertid vedta å samle dem med sokkeprøven for analyse.</article><article class="legalP" id="kapittel-4-punkt-10-ledd-3">Prøven skal blandes til den er helt mettet og deretter dyrkes etter påvisningsmetoden i nr. 3.2.</article><article class="legalP" id="kapittel-4-punkt-10-ledd-4">De to parene med sokkeprøver skal pakkes forsiktig ut slik at avføringsmaterialet som sitter fast på dem, ikke faller av, samles og legges i 225 ml bufret peptonvann som er oppvarmet til romtemperatur, eller 225 ml fortynningsmiddel tilsettes direkte til de to parene med sokkeprøver i den beholderen de lå i da de kom til laboratoriet.</article><article class="legalP" id="kapittel-4-punkt-10-ledd-5">Sokkeprøvene skal være helt dekket av bufret peptonvann, slik at det er tilstrekkelig med væske rundt prøven til at salmonellaen fritt kan bevege seg bort fra prøven, og det kan derfor tilsettes mer bufret peptonvann om nødvendig.</article><article class="legalP" id="kapittel-4-punkt-10-ledd-6">Dersom det er fastsatt EN/ISO-standarder for klargjøring av avføring for å påvise salmonella, skal disse erstatte bestemmelsene om klargjøring av prøver fastsatt i dette nummer.</article></article><article class="marginIdArticle" id="kapittel-4-punkt-11"><span class="data-marginOriginalId">3.2.</span><span class="miscHeadline"><i>Påvisningsmetode</i></span><article class="legalP" id="kapittel-4-punkt-11-ledd-1">Påvisning av <i>Salmonella</i> spp. skal utføres i henhold til EN/ISO 6579 «Fôr- og næringsmiddelmikrobiologi – Horisontal metode for påvisning av <i>Salmonella</i> spp. – endring 1: tillegg D: Påvisning av <i>Salmonella</i> spp. i avføring fra dyr og i prøver fra primærproduksjonsstadiet».</article></article><article class="marginIdArticle" id="kapittel-4-punkt-12"><span class="data-marginOriginalId">3.3.</span><span class="miscHeadline"><i>Serotypebestemmelse</i></span><article class="legalP" id="kapittel-4-punkt-12-ledd-1">Minst ett isolat fra hver positiv prøve som tas av vedkommende myndighet, skal typebestemmes i henhold til Kauffmann-White-LeMinor-skjemaet.</article><article class="legalP" id="kapittel-4-punkt-12-ledd-2">Driftsansvarlige for næringsmiddelforetak skal sikre at det for alle isolater i det minste kan utelukkes at de ikke tilhører serotypene <i>Salmonella enteritidis</i> og <i>Salmonella typhimurium</i>.</article></article><article class="marginIdArticle" id="kapittel-4-punkt-13"><span class="data-marginOriginalId">3.4.</span><span class="miscHeadline"><i>Alternative metoder</i></span><article class="legalP" id="kapittel-4-punkt-13-ledd-1">For prøver som er tatt på initiativ fra den driftsansvarlige for et næringsmiddelforetak, kan analysemetodene i artikkel 11 i europaparlaments- og rådsforordning (EF) nr. 882/2004<sup class="footnotereference" data-footnotereferencevalue="2" data-unique-footnote-counter="2">2</sup> benyttes i stedet for metodene for klargjøring av prøvene, påvisningsmetodene og serotypebestemmelsen fastsatt i nr. 3.1, 3.2 og 3.3 i dette vedlegg, dersom de er validert i samsvar med EN/ISO 16140.</article></article><article class="marginIdArticle" id="kapittel-4-punkt-14"><span class="data-marginOriginalId">3.5.</span><span class="miscHeadline"><i>Oppbevaring av stammer</i></span><article class="legalP" id="kapittel-4-punkt-14-ledd-1">Vedkommende myndighet skal sørge for at minst én isolert stamme av salmonellaserotypene fra prøvetakingen innenfor rammen av offentlig kontroll per hus og per år lagres for mulig framtidig fagtyping eller prøving for antimikrobiell følsomhet, ved bruk av de vanlige metodene for kultursamling, som skal sikre at stammene forblir intakte i minst to år etter analysen.</article><article class="legalP" id="kapittel-4-punkt-14-ledd-2">Vedkommende myndighet kan beslutte at isolater fra prøvetaking foretatt av driftsansvarlige for næringsmiddelforetak også lagres for framtidig fagtyping og prøving for antimikrobiell følsomhet, slik at isolater kan analyseres i samsvar med artikkel 2 i kommisjonsvedtak 2007/407/EF.<sup class="footnotereference" data-footnotereferencevalue="3" data-unique-footnote-counter="3">3</sup></article></article><article class="marginIdArticle" id="kapittel-4-punkt-15"><span class="data-marginOriginalId">4.</span><span class="miscHeadline"><i>Resultater og rapportering</i></span></article><article class="marginIdArticle" id="kapittel-4-punkt-16"><span class="data-marginOriginalId">4.1.</span><span class="miscHeadline"><i>Beregning av prevalens for å kontrollere om unionsmålet er nådd</i></span><article class="legalP" id="kapittel-4-punkt-16-ledd-1">En flokk av broilere skal anses som positiv med hensyn til kontrollen av om unionsmålet er nådd, dersom forekomst av <i>Salmonella enteritidis</i> og/eller <i>Salmonella typhimurium</i> (bortsett fra vaksinestammer) er påvist i flokken.</article><article class="legalP" id="kapittel-4-punkt-16-ledd-2">Positive flokker av broilere skal medregnes bare én gang per parti, uavhengig av antall prøvetakinger og undersøkelser, og skal bare rapporteres i det året den første positive prøven ble tatt.</article></article><article class="marginIdArticle" id="kapittel-4-punkt-17"><span class="data-marginOriginalId">4.2.</span><span class="miscHeadline"><i>Rapportering</i></span><article class="legalP" id="kapittel-4-punkt-17-ledd-1">Rapporteringen skal omfatte:<ul class="defaultList"><li data-li-identifier="a)" data-name="a)"><article class="listArticle" id="kapittel-4-punkt-17-ledd-1-punkt-1"><article class="legalP" id="kapittel-4-punkt-17-ledd-1-punkt-1-ledd-1">det samlede antallet flokker av broilere som det er tatt prøver av minst én gang i løpet av rapporteringsåret,</article></article></li><li data-li-identifier="b)" data-name="b)"><article class="listArticle" id="kapittel-4-punkt-17-ledd-1-punkt-2"><article class="legalP" id="kapittel-4-punkt-17-ledd-1-punkt-2-ledd-1">det samlede antallet flokker som er positive for enhver type salmonella i medlemsstaten,</article></article></li><li data-li-identifier="c)" data-name="c)"><article class="listArticle" id="kapittel-4-punkt-17-ledd-1-punkt-3"><article class="legalP" id="kapittel-4-punkt-17-ledd-1-punkt-3-ledd-1">antallet broilerflokker som er positive for <i>Salmonella enteritidis</i> og <i>Salmonella typhimurium</i>, herunder monofasiske stammer med antigenformel 1,4,[5],12:i:-,</article></article></li><li data-li-identifier="d)" data-name="d)"><article class="listArticle" id="kapittel-4-punkt-17-ledd-1-punkt-4"><article class="legalP" id="kapittel-4-punkt-17-ledd-1-punkt-4-ledd-1">antallet broilerflokker som er positive for hver enkelt salmonellaserotype, eller for en uspesifisert salmonella (isolater som ikke kan typebestemmes, eller som ikke er serotypebestemt).</article></article></li></ul></article><article class="legalP" id="kapittel-4-punkt-17-ledd-2">Opplysningene skal gis separat for prøvetakingen som foretas innenfor rammen av det overordnede nasjonale bekjempelsesprogrammet i samsvar med nr. 2.1 bokstav a) og b), prøvetakingen foretatt av de driftsansvarlige for næringsmiddelforetak som fastsatt i nr. 2.1 bokstav a) og vedkommende myndigheters prøvetaking som fastsatt i nr. 2.1 bokstav b).</article><article class="legalP" id="kapittel-4-punkt-17-ledd-3">Resultatene av prøvetakingen skal anses som relevante opplysninger om næringsmiddelkjeden som fastsatt i avsnitt III i vedlegg II til europaparlaments- og rådsforordning 853/2004.<sup class="footnotereference" data-footnotereferencevalue="4" data-unique-footnote-counter="4">4</sup></article><article class="legalP" id="kapittel-4-punkt-17-ledd-4">Vedkommende myndighet skal minst ha følgende opplysninger om hver flokk av broilere som det er tatt prøver av:<ul class="defaultList"><li data-li-identifier="a)" data-name="a)"><article class="listArticle" id="kapittel-4-punkt-17-ledd-4-punkt-1"><article class="legalP" id="kapittel-4-punkt-17-ledd-4-punkt-1-ledd-1">permanent, entydig identifikasjon av driftsenheten,</article></article></li><li data-li-identifier="b)" data-name="b)"><article class="listArticle" id="kapittel-4-punkt-17-ledd-4-punkt-2"><article class="legalP" id="kapittel-4-punkt-17-ledd-4-punkt-2-ledd-1">permanent, entydig identifikasjon av fjørfehuset,</article></article></li><li data-li-identifier="c)" data-name="c)"><article class="listArticle" id="kapittel-4-punkt-17-ledd-4-punkt-3"><article class="legalP" id="kapittel-4-punkt-17-ledd-4-punkt-3-ledd-1">prøvetakingsmåned.</article></article></li></ul></article><article class="legalP" id="kapittel-4-punkt-17-ledd-5">Resultatene og eventuelle ytterligere relevante opplysninger skal tas med i rapporten om tendenser og kilder som fastsatt i artikkel 9 nr. 1 i direktiv 2003/99/EF.<sup class="footnotereference" data-footnotereferencevalue="5" data-unique-footnote-counter="5">5</sup></article><article class="legalP" id="kapittel-4-punkt-17-ledd-6">Den driftsansvarlige for næringsmiddelforetaket skal uten unødig opphold underrette vedkommende myndighet om bekreftet påvisning av <i>Salmonella enteritidis</i> og <i>Salmonella typhimurium</i>. Den driftsansvarlige for næringsmiddelforetaket skal instruere analyselaboratoriet om å handle i samsvar med dette.</article></article><footer class="footnotes"><article class="footnote" data-name="1" data-unique-footnote-counter="9"><span class="footnoteLabel">1</span> EUT L 250 av 18.9.2008, s. 1.</article><article class="footnote" data-name="2" data-unique-footnote-counter="10"><span class="footnoteLabel">2</span> EUT L 165 av 30.4.1.2004, s. 1.</article><article class="footnote" data-name="3" data-unique-footnote-counter="11"><span class="footnoteLabel">3</span> EUT L 153 av 14.6.2007, s. 26.</article><article class="footnote" data-name="4" data-unique-footnote-counter="12"><span class="footnoteLabel">4</span> EUT L 226 av 25.6.2004, s. 22.</article><article class="footnote" data-name="5" data-unique-footnote-counter="13"><span class="footnoteLabel">5</span> EUT L 325 av 12.12.2003, s. 31.</article></footer></section></main></body></html>