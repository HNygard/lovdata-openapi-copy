<!DOCTYPE html><html lang="no"><head><title>Forskrift om eksamen ved Høgskolen i Nord-Trøndelag</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2012-02-15-244</dd><dt class="dokid">DokumentID</dt><dd class="dokid">LTI/forskrift/2012-02-15-244</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2012 hefte 4 s 685</dd><dt class="dateInForce">I kraft fra</dt><dd class="dateInForce">2012-08-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2008-12-18-1573</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-9</li><li>lov/2005-04-01-15/§3-10</li></ul></dd><dt class="dateOfPublication">Kunngjort</dt><dd class="dateOfPublication">2012-03-27 14:20</dd><dt class="journalNumber">Journalnummer</dt><dd class="journalNumber">2012-0199</dd><dt class="titleShort">Korttittel</dt><dd class="titleShort">Forskrift om eksamen ved HiNT</dd><dt class="title">Tittel</dt><dd class="title">Forskrift om eksamen ved Høgskolen i Nord-Trøndelag</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Styret for Høgskolen i Nord-Trøndelag 15. februar 2012 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-9 nr. 7 og § 3-10 nr. 3 og 4.</dd><dt class="refid">RefID</dt><dd class="refid">forskrift/2012-02-15-244</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om eksamen ved Høgskolen i Nord-Trøndelag<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Studierett</li><li>§ 4. Normert tid</li><li>§ 5. Vurderingsordninger</li><li>§ 6. Muntlig og praktisk eksamen</li><li>§ 7. Adgang til eksamen</li><li>§ 8. Privatister</li><li>§ 9. Oppmelding til eksamen</li><li>§ 10. Fritak fra eksamen</li><li>§ 11. Spesiell tilrettelegging</li><li>§ 12. Bruk av hjelpemidler ved eksamen</li><li>§ 13. Fravær fra eksamen</li><li>§ 14. Utsatt eksamen – ny eksamen</li><li>§ 15. Vurderingsuttrykk</li><li>§ 16. Fusk</li><li>§ 17. Sensur</li><li>§ 18. Begrunnelse og klage</li><li>§ 19. Vitnemål – karakterutskrift</li><li>§ 20. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2012-02-15-244" id="dokument"><h1>Forskrift om eksamen ved Høgskolen i Nord-Trøndelag</h1><article class="legalArticle" data-lovdata-URL="LTI/forskrift/2012-02-15-244/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften omfatter alle eksamener, prøver, vurdering av praksis og annen vurdering ved Høgskolen i Nord-Trøndelag (HiNT) når resultatet inngår på vitnemål eller karakterutskrift, eller inngår som beregningsgrunnlag for disse. Dersom denne forskrift strider mot en gjeldende nasjonal rammeplan, gjelder rammeplanens bestemmelser framfor forskriften. Rektor kan fastsette utfyllende bestemmelser innenfor rammen av denne forskrift.</article></article><article class="legalArticle" data-lovdata-URL="LTI/forskrift/2012-02-15-244/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><ul class="defaultList"><li data-li-identifier="1." data-name="1."><article class="listArticle" id="paragraf-2-punkt-1"><span class="miscHeadline"><i>Nasjonal rammeplan</i></span><article class="legalP" id="paragraf-2-punkt-1-ledd-1">Plan som fastsetter nasjonale rammer for et studieprogram.</article></article></li><li data-li-identifier="2." data-name="2."><article class="listArticle" id="paragraf-2-punkt-2"><span class="miscHeadline"><i>Fagplan</i></span><article class="legalP" id="paragraf-2-punkt-2-ledd-1">Plan utarbeidet ved høgskolen for et studieprogram, med utgangspunkt i en nasjonal rammeplan.</article></article></li><li data-li-identifier="3." data-name="3."><article class="listArticle" id="paragraf-2-punkt-3"><span class="miscHeadline"><i>Studieplan</i></span><article class="legalP" id="paragraf-2-punkt-3-ledd-1">Plan utarbeidet ved høgskolen for et studieprogram uten nasjonal rammeplan.</article></article></li><li data-li-identifier="4." data-name="4."><article class="listArticle" id="paragraf-2-punkt-4"><span class="miscHeadline"><i>Studieprogram</i></span><article class="legalP" id="paragraf-2-punkt-4-ledd-1">En gitt samling emner som studenter kan tas opp til og få studierett på. Et studieprogram kjennetegnes ved at det ikke er nødvendig å søke nytt opptak for å ta nye emner innenfor studieprogrammet.</article></article></li><li data-li-identifier="5." data-name="5."><article class="listArticle" id="paragraf-2-punkt-5"><span class="miscHeadline"><i>Emne</i></span><article class="legalP" id="paragraf-2-punkt-5-ledd-1">Minste studiepoenggivende enhet med avsluttende vurdering som kan inngå i et studieprogram.</article></article></li><li data-li-identifier="6." data-name="6."><article class="listArticle" id="paragraf-2-punkt-6"><span class="miscHeadline"><i>Emneplan</i></span><article class="legalP" id="paragraf-2-punkt-6-ledd-1">Beskrivelse av innhold, omfang, læringsutbytte, vurderingsordning og lignende av et emne.</article></article></li><li data-li-identifier="7." data-name="7."><article class="listArticle" id="paragraf-2-punkt-7"><span class="miscHeadline"><i>Studiepoeng</i></span><article class="legalP" id="paragraf-2-punkt-7-ledd-1">Mål på arbeidsmengde i de enkelte emner i et studieprogram. 60 studiepoeng tilsvarer ett års studium på heltid.</article></article></li><li data-li-identifier="8." data-name="8."><article class="listArticle" id="paragraf-2-punkt-8"><span class="miscHeadline"><i>Student</i></span><article class="legalP" id="paragraf-2-punkt-8-ledd-1">Som student regnes den som gjennom opptak i henhold til universitets- og høyskoleloven § 3-6 – § 3-7, er tatt opp til studier ved HiNT.</article></article></li><li data-li-identifier="9." data-name="9."><article class="listArticle" id="paragraf-2-punkt-9"><span class="miscHeadline"><i>Studierett</i></span><article class="legalP" id="paragraf-2-punkt-9-ledd-1">Rettigheter og plikter knyttet til det å være tatt opp som student ved HiNT.</article></article></li><li data-li-identifier="10." data-name="10."><article class="listArticle" id="paragraf-2-punkt-10"><span class="miscHeadline"><i>Privatist</i></span><article class="legalP" id="paragraf-2-punkt-10-ledd-1">Som privatist regnes den som etter reglene i universitets- og høyskoleloven § 3-10 fremstiller seg til eksamen ved høgskolen, uten å være tatt opp som student.</article></article></li><li data-li-identifier="11." data-name="11."><article class="listArticle" id="paragraf-2-punkt-11"><span class="miscHeadline"><i>Utdanningsplan</i></span><article class="legalP" id="paragraf-2-punkt-11-ledd-1">Individuell plan som utarbeides mellom høgskolen og den enkelte student for gjennomføring av et studieprogram av 60 studiepoengs omfang eller mer, i samsvar med universitets- og høyskoleloven § 4-2.</article></article></li><li data-li-identifier="12." data-name="12."><article class="listArticle" id="paragraf-2-punkt-12"><span class="miscHeadline"><i>Eksamen</i></span><article class="legalP" id="paragraf-2-punkt-12-ledd-1">Eksamen er betegnelsen på en vurdering hvor resultatet skal inngå på vitnemål/karakterutskrift eller innregnes i en karakter på vitnemål/karakterutskrift.</article></article></li><li data-li-identifier="13." data-name="13."><article class="listArticle" id="paragraf-2-punkt-13"><span class="miscHeadline"><i>Vurdering</i></span><article class="legalP" id="paragraf-2-punkt-13-ledd-1">Enhver fastsetting av karakter i forbindelse med formell prøving.</article></article></li><li data-li-identifier="14." data-name="14."><article class="listArticle" id="paragraf-2-punkt-14"><span class="miscHeadline"><i>Prøving</i></span><article class="legalP" id="paragraf-2-punkt-14-ledd-1">Formell prøving av studentenes kunnskaper og ferdigheter.</article></article></li><li data-li-identifier="15." data-name="15."><article class="listArticle" id="paragraf-2-punkt-15"><span class="miscHeadline"><i>Ordinær eksamen</i></span><article class="legalP" id="paragraf-2-punkt-15-ledd-1">Den eksamen som ordinært arrangeres i det aktuelle semesteret.</article></article></li><li data-li-identifier="16." data-name="16."><article class="listArticle" id="paragraf-2-punkt-16"><span class="miscHeadline"><i>Utsatt eksamen</i></span><article class="legalP" id="paragraf-2-punkt-16-ledd-1">Eksamen som arrangeres for studenter som har levert legeerklæring eller hatt annet dokumentert gyldig fravær ved ordinær eksamen.</article></article></li><li data-li-identifier="17." data-name="17."><article class="listArticle" id="paragraf-2-punkt-17"><span class="miscHeadline"><i>Ny eksamen</i></span><article class="legalP" id="paragraf-2-punkt-17-ledd-1">Eksamen som arrangeres for studenter som har gjennomført, men ikke bestått ordinær eksamen.</article></article></li><li data-li-identifier="18." data-name="18."><article class="listArticle" id="paragraf-2-punkt-18"><span class="miscHeadline"><i>Arbeidskrav</i></span><article class="legalP" id="paragraf-2-punkt-18-ledd-1">Arbeidskrav er alle former for arbeider som settes som vilkår for å framstille seg til eksamen og/eller gå ut i praksis og/eller få samlet karakter i emne eller praksis. Arbeidskrav har egne retningslinjer.</article></article></li><li data-li-identifier="19." data-name="19."><article class="listArticle" id="paragraf-2-punkt-19"><span class="miscHeadline"><i>Mappe</i></span><article class="legalP" id="paragraf-2-punkt-19-ledd-1">En samling av tekster eller arbeid som inngår i en eksamen hvor det ikke settes karakter underveis.</article></article></li></ul><p class="leddfortsettelse">Det vises til utfyllende bestemmelser.</p></article><article class="legalArticle" data-lovdata-URL="LTI/forskrift/2012-02-15-244/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Studierett</span></h2><article class="numberedLegalP" data-numerator="1" id="paragraf-3-nummer-1">1. Studenten må betale semesteravgift og godkjenne individuell utdanningsplan jf. § 2 pkt. 11, innen gjeldende frister for å få studierett.</article><article class="numberedLegalP" data-numerator="2" id="paragraf-3-nummer-2">2. Studenter kan miste studieretten på et studium de er tatt opp til i følgende tilfeller:<ul class="defaultList"><li data-li-identifier="a." data-name="a."><article class="listArticle" id="paragraf-3-nummer-2-punkt-1"><article class="legalP" id="paragraf-3-nummer-2-punkt-1-ledd-1">Studenten har ikke levert politiattest innen fastsatt frist ved studier der det er krav om politiattest.</article></article></li><li data-li-identifier="b." data-name="b."><article class="listArticle" id="paragraf-3-nummer-2-punkt-2"><article class="legalP" id="paragraf-3-nummer-2-punkt-2-ledd-1">Studenten har brukt opp sine forsøk til eksamen eller praksis i henhold til fag- eller studieplan, som ifølge fag- eller studieplan skal være bestått for å fortsette studiet.</article></article></li><li data-li-identifier="c." data-name="c."><article class="listArticle" id="paragraf-3-nummer-2-punkt-3"><article class="legalP" id="paragraf-3-nummer-2-punkt-3-ledd-1">Studenten er ikke i permisjon og har ikke avlagt og bestått eksamen i løpet av det siste studieår.</article></article></li><li data-li-identifier="d." data-name="d."><article class="listArticle" id="paragraf-3-nummer-2-punkt-4"><article class="legalP" id="paragraf-3-nummer-2-punkt-4-ledd-1">Studenten har overskredet den fastsatte grensen utover normert tid med eventuell tillegg i tid, jf. forskrift om eksamen ved Høgskolen i Nord-Trøndelag § 4.</article></article></li></ul></article><article class="numberedLegalP" data-numerator="3" id="paragraf-3-nummer-3">3. Studieretten opphører automatisk når:<ul class="defaultList"><li data-li-identifier="a." data-name="a."><article class="listArticle" id="paragraf-3-nummer-3-punkt-1"><article class="legalP" id="paragraf-3-nummer-3-punkt-1-ledd-1">Studenten selv bekrefter at hun/han trekker seg fra studieprogrammet.</article></article></li><li data-li-identifier="b." data-name="b."><article class="listArticle" id="paragraf-3-nummer-3-punkt-2"><article class="legalP" id="paragraf-3-nummer-3-punkt-2-ledd-1">Studiene er fullført og vitnemål/karakterutskrift er utstedt.</article></article></li><li data-li-identifier="c." data-name="c."><article class="listArticle" id="paragraf-3-nummer-3-punkt-3"><article class="legalP" id="paragraf-3-nummer-3-punkt-3-ledd-1">Studenten er utestengt i henhold til universitets- og høyskoleloven § 4-7 – § 4-10.</article></article></li></ul></article><article class="numberedLegalP" data-numerator="4" id="paragraf-3-nummer-4">4. En student som mister studieretten, kan søke om å få tildelt studierett på nytt. Studenten må da søke om opptak på ordinær måte i henhold til fastsatte frister, og må forholde seg til gjeldende fag- eller studieplan. Studenter som er utestengt, kan ikke søke om opptak så lenge et utestengelsesvedtak gjelder.</article><article class="numberedLegalP" data-numerator="5" id="paragraf-3-nummer-5">5. Når en student ikke fullfører innen normert studietid, og det i mellomtiden er gjort vesentlige endringer i fag- eller studieplan, gjelder retten til å fullføre etter den opprinnelige fag- eller studieplan i 1 år etter at endringen er gjort gjeldende.</article><article class="numberedLegalP" data-numerator="6" id="paragraf-3-nummer-6">6. Permisjon kan, etter søknad, innvilges med inntil 2 år. Innvilget permisjon innebærer at tildelt studierett forlenges tilsvarende. Studenten har ikke krav på å følge tidligere fag- eller studieplan dersom den er endret i mellomtiden. Høgskolen kan fastsette tidsfrist for å fremme søknad om permisjon.</article><article class="numberedLegalP" data-numerator="7" id="paragraf-3-nummer-7">7. Eksamener kan etter studierettens utløp kun tas etter nytt opptak som student (herunder som enkeltemnestudent) eller som privatist.</article><article class="numberedLegalP" data-numerator="8" id="paragraf-3-nummer-8">8. Rektor fatter vedtak om tap og tildeling av studierett. Vedtaket kan påklages, jf. forvaltningsloven § 28.<ul class="defaultList"><li data-li-identifier="a." data-name="a."><article class="listArticle" id="paragraf-3-nummer-8-punkt-1"><article class="legalP" id="paragraf-3-nummer-8-punkt-1-ledd-1">Vedtak fattet før frist for registrering og oppmelding gjelder med virkning fra og med det aktuelle semesteret.</article></article></li><li data-li-identifier="b." data-name="b."><article class="listArticle" id="paragraf-3-nummer-8-punkt-2"><article class="legalP" id="paragraf-3-nummer-8-punkt-2-ledd-1">Vedtak fattet etter denne fristen gjelder med virkning fra og med påfølgende semester.</article></article></li></ul><p class="leddfortsettelse">Det vises til utfyllende bestemmelser.</p></article></article><article class="legalArticle" data-lovdata-URL="LTI/forskrift/2012-02-15-244/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Normert tid</span></h2><article class="legalP" id="paragraf-4-ledd-1">Studierett på bachelorprogram kan utvides inntil 2 år ut over normert studietid. Studierett på bachelorprogram deltid kan utvides inntil 3 år over normert studietid.</article></article><article class="legalArticle" data-lovdata-URL="LTI/forskrift/2012-02-15-244/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Vurderingsordninger</span></h2><article class="numberedLegalP" data-numerator="1" id="paragraf-5-nummer-1">1. Vurderingsordningen skal fremgå av fag- eller studieplan.</article><article class="numberedLegalP" data-numerator="2" id="paragraf-5-nummer-2">2. Eksamen skal normalt skje i form av individuell prøving. Gruppeeksamen kan bare avholdes for mindre enn 50 % av et studium i samsvar med godkjent fag- eller studieplan. For fag/studier under 30 studiepoeng gjelder ikke denne begrensningen.</article></article><article class="legalArticle" data-lovdata-URL="LTI/forskrift/2012-02-15-244/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Muntlig og praktisk eksamen</span></h2><article class="numberedLegalP" data-numerator="1" id="paragraf-6-nummer-1">1. I henhold til universitets- og høyskoleloven § 3-9 nr. 3 er muntlig og praktisk eksamen offentlig. Sensorene får myndighet til å avgjøre om eksamen skal være lukket for enkelte studenter etter individuelle og begrunnede søknader.</article><article class="numberedLegalP" data-numerator="2" id="paragraf-6-nummer-2">2. Muntlig og praktisk eksamen kan gi grunnlag for:<ul class="defaultList"><li data-li-identifier="a." data-name="a."><article class="listArticle" id="paragraf-6-nummer-2-punkt-1"><article class="legalP" id="paragraf-6-nummer-2-punkt-1-ledd-1">Selvstendig karakter på vitnemål</article></article></li><li data-li-identifier="b." data-name="b."><article class="listArticle" id="paragraf-6-nummer-2-punkt-2"><article class="legalP" id="paragraf-6-nummer-2-punkt-2-ledd-1">Egen selvstendig delkarakter som vektes sammen med annen/andre delkarakter(er) i emnet</article></article></li><li data-li-identifier="c." data-name="c."><article class="listArticle" id="paragraf-6-nummer-2-punkt-3"><article class="legalP" id="paragraf-6-nummer-2-punkt-3-ledd-1">Justering av skriftlig eksamenskarakter i emnet.</article></article></li></ul><p class="leddfortsettelse">Hvilken muntlig/praktisk eksamensform som benyttes, skal framgå av fag- eller studieplan.</p><p class="leddfortsettelse">Det vises til utfyllende bestemmelser.</p></article></article><article class="legalArticle" data-lovdata-URL="LTI/forskrift/2012-02-15-244/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Adgang til eksamen</span></h2><article class="numberedLegalP" data-numerator="1" id="paragraf-7-nummer-1">1. Student som er tatt opp til studieprogram eller emne, har betalt semesteravgift samt har godkjent individuell utdanningsplan, har rett til å gå opp til de eksamener og prøver som inngår i studiet eller emnet.<p class="leddfortsettelse">Retten til å gå opp til eksamen er fastsatt i universitets- og høyskoleloven § 3-10, jf. universitets- og høyskoleloven § 3-6 – § 3-7.</p></article><article class="numberedLegalP" data-numerator="2" id="paragraf-7-nummer-2">2. Høgskolen kan fastsette arbeidskrav som må være godkjent før studenten får framstille seg til eksamen og/eller gå ut i praksis. Opplysninger om dette framgår av fag- eller studieplan. Oppfylles ikke ovennevnte har studenten ikke rett til å gå opp til eksamen.</article><article class="numberedLegalP" data-numerator="3" id="paragraf-7-nummer-3">3. Det er ikke anledning til å fremstille seg til eksamen ved Høgskolen i Nord-Trøndelag i samme emne mer enn 3 ganger. Rektor kan ut fra begrunnet søknad innvilge et 4. forsøk. Studenten kan ikke framstille seg til praksis i samme emne mer enn 2 ganger. For å få dispensasjon, kan det kreves at studenten har fulgt undervisning og/eller gjennomført nye arbeidskrav eller på annen måte kan dokumentere en situasjon som sannsynliggjør at det er grunnlag for å bestå eksamen.</article><article class="numberedLegalP" data-numerator="4" id="paragraf-7-nummer-4">4. En student kan kreve å framstille seg til eksamen i inntil 1 år etter at emnet gikk ut av studieplanen, såfremt ikke eksamensforsøkene er brukt opp.<p class="leddfortsettelse">Det vises til utfyllende bestemmelser.</p></article></article><article class="legalArticle" data-lovdata-URL="LTI/forskrift/2012-02-15-244/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Privatister</span></h2><article class="numberedLegalP" data-numerator="1" id="paragraf-8-nummer-1">1. Person som fyller kravene til opptak, men som ikke har søkt om opptak, kan søke om adgang til å gå opp til eksamen i et fag/emne som privatist. Privatistens rettigheter begrenser seg til adgangen til å delta i offentlige forelesninger og til å gå opp til eksamen. De som ikke oppfyller kravene i § 7 punkt 2 kan ikke gå opp til eksamen.</article><article class="numberedLegalP" data-numerator="2" id="paragraf-8-nummer-2">2. Privatisten skal betale eksamens- og semesteravgift i samsvar med den ordning som er fastsatt av styret for Høgskolen i Nord-Trøndelag.</article><article class="numberedLegalP" data-numerator="3" id="paragraf-8-nummer-3">3. Søknad om status som privatist må foreligge innen fastsatte frister.</article><article class="numberedLegalP" data-numerator="4" id="paragraf-8-nummer-4">4. Forskrift om eksamen gjelder også for privatister.<p class="leddfortsettelse">Det vises til utfyllende bestemmelser.</p></article></article><article class="legalArticle" data-lovdata-URL="LTI/forskrift/2012-02-15-244/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Oppmelding til eksamen</span></h2><article class="numberedLegalP" data-numerator="1" id="paragraf-9-nummer-1">1. Den enkelte student blir automatisk oppmeldt til ordinær eksamen i de emner som inngår i individuell utdanningsplan.<ul class="defaultList"><li data-li-identifier="a." data-name="a."><article class="listArticle" id="paragraf-9-nummer-1-punkt-1"><article class="legalP" id="paragraf-9-nummer-1-punkt-1-ledd-1">Studenten må selv melde seg opp til ny/utsatt eksamen innen gitte frister.</article></article></li><li data-li-identifier="b." data-name="b."><article class="listArticle" id="paragraf-9-nummer-1-punkt-2"><article class="legalP" id="paragraf-9-nummer-1-punkt-2-ledd-1">Studenten har selv ansvar for å kontrollere at eksamensoppmeldinger er korrekte.</article></article></li></ul></article><article class="numberedLegalP" data-numerator="2" id="paragraf-9-nummer-2">2. Studenten kan selv trekke seg fra en eksamen innen 2 uker før eksamensdato. Studenten kan selv trekke seg fra praksis innen 1 uke før oppstart praksis. Eksamensforsøk vil da ikke bli registrert.</article><article class="numberedLegalP" data-numerator="3" id="paragraf-9-nummer-3">3. Studenten er selv ansvarlig for å holde seg orientert om tid og sted for eksamen.<p class="leddfortsettelse">Det vises til utfyllende bestemmelser.</p></article></article><article class="legalArticle" data-lovdata-URL="LTI/forskrift/2012-02-15-244/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Fritak fra eksamen</span></h2><article class="numberedLegalP" data-numerator="1" id="paragraf-10-nummer-1">1. Fritak fra eksamen eller prøve skal gis når det kan dokumenteres at tilsvarende eksamen eller prøve er avlagt ved samme eller annen institusjon, jf. universitets- og høyskoleloven § 3-5.</article><article class="numberedLegalP" data-numerator="2" id="paragraf-10-nummer-2">2. Godskriving og godkjenning av annen utdanning reguleres av universitets- og høyskoleloven § 3-4.</article></article><article class="legalArticle" data-lovdata-URL="LTI/forskrift/2012-02-15-244/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Spesiell tilrettelegging</span></h2><article class="numberedLegalP" data-numerator="1" id="paragraf-11-nummer-1">1. Studenter som har behov for spesiell tilrettelegging i forbindelse med eksamen, må innen fastsatte frister søke om dette. Det kan gjøres unntak fra fristen når behovet for tilrettelegging er uforutsett/akutt.</article><article class="numberedLegalP" data-numerator="2" id="paragraf-11-nummer-2">2. Fremmedspråklige studenter skal normalt, etter søknad, gis adgang til å bruke tospråklige ordbøker. De kan, etter søknad, få utvidet eksamenstid de 4 første semestrene. I særlige tilfeller kan en fremmedspråklig student etter søknad få oppgavetekst på engelsk og tillatelse til å besvare oppgaven på engelsk.</article><article class="numberedLegalP" data-numerator="3" id="paragraf-11-nummer-3">3. Det forutsettes at tilretteleggingen ikke må føre til en reduksjon av de faglige krav som stilles ved det enkelte studium.<p class="leddfortsettelse">Det vises til utfyllende bestemmelser.</p></article></article><article class="legalArticle" data-lovdata-URL="LTI/forskrift/2012-02-15-244/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Bruk av hjelpemidler ved eksamen</span></h2><article class="numberedLegalP" data-numerator="1" id="paragraf-12-nummer-1">1. Oversikt over tillatte hjelpemidler ved eksamen skal være angitt i fag- eller studieplan, og skal framgå av eksamensoppgaven.</article><article class="numberedLegalP" data-numerator="2" id="paragraf-12-nummer-2">2. Bruk av hjelpemidler som ikke er tillatt betraktes som fusk.</article><article class="numberedLegalP" data-numerator="3" id="paragraf-12-nummer-3">3. Besittelse av hjelpemidler som ikke er tillatt etter at eksamen er igangsatt, betraktes som fusk.</article></article><article class="legalArticle" data-lovdata-URL="LTI/forskrift/2012-02-15-244/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Fravær fra eksamen</span></h2><article class="legalP" id="paragraf-13-ledd-1">Dersom studenten er oppmeldt til eksamen, men unnlater å møte uten gyldig grunn, regnes dette som 1 forsøk.</article><article class="legalP" id="paragraf-13-ledd-2">Gyldig grunn er sykdom eller sterke velferdsgrunner som skal være bekreftet ved legeattest eller attest fra annen sakkyndig. Denne dokumentasjonen skal leveres innen 1 uke etter eksamensdato eller avbrutt praksis. Tilsvarende gjelder for studenter som blir syke under eksamen.</article><article class="legalP" id="paragraf-13-ledd-3">Det vises til utfyllende bestemmelser.</article></article><article class="legalArticle" data-lovdata-URL="LTI/forskrift/2012-02-15-244/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Utsatt eksamen – ny eksamen</span></h2><article class="numberedLegalP" data-numerator="1" id="paragraf-14-nummer-1">1. Utsatt eksamen kan tilbys studenter som skriftlig kan dokumentere godkjent grunn til fravær fra ordinær eksamen. Utsatt eksamen avholdes normalt i påfølgende semester. Gravide studenter har rett til utsatt eksamen i forbindelse med fødsel, dette gjelder også far.</article><article class="numberedLegalP" data-numerator="2" id="paragraf-14-nummer-2">2. Ny eksamen kan tilbys studenter med stryk til ordinær eksamen i et emne. Denne arrangeres normalt samtidig som neste ordinære eksamen, eller samtidig med utsatt eksamen dersom sådan arrangeres.<p class="leddfortsettelse">I studier med progresjonsbestemmelser der videre studier er avhengig av bestått eksamen, kan studenten gå opp til ny/utsatt eksamen innenfor samme semester eller i påfølgende semester.</p></article><article class="numberedLegalP" data-numerator="3" id="paragraf-14-nummer-3">3. Hvis det arrangeres ny/utsatt eksamen, kan studenter som ønsker å forbedre karakteren og studenter som ikke har møtt/levert ved ordinær eksamen, gis adgang. Studenter som er registrert med «ikke møtt» eller «ikke levert» ved ordinær eksamen, har ikke krav på at utsatt eksamen arrangeres.</article><article class="numberedLegalP" data-numerator="4" id="paragraf-14-nummer-4">4. For større avsluttende hjemmeeksamener (kandidat-/bachelor-/masteroppgave), samt for mappe levert til endelig vurdering, har studenter som ikke består eksamen, rett til å bearbeide og levere samme oppgave/mappe 1 gang. For senere forsøk eller karakterforbedring, må ny oppgave/nye produkter legges til grunn for vurdering.<p class="leddfortsettelse">Det vises til utfyllende bestemmelser.</p></article></article><article class="legalArticle" data-lovdata-URL="LTI/forskrift/2012-02-15-244/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Vurderingsuttrykk</span></h2><article class="numberedLegalP" data-numerator="1" id="paragraf-15-nummer-1">1. Vurderingsuttrykket skal framgå av fag- eller studieplan. Vurderingsuttrykket er enten bestått/ikke bestått eller en gradert skala med fem trinn fra A til E for bestått og F for ikke bestått.</article><article class="numberedLegalP" data-numerator="2" id="paragraf-15-nummer-2">2. Når karakter i et fag eller emne fastsettes på grunnlag av flere deleksamener, skal alle deleksamener være bestått før endelig karakter gis.</article><article class="numberedLegalP" data-numerator="3" id="paragraf-15-nummer-3">3. Når en student har avlagt eksamen på nytt, gjelder den beste karakteren.<p class="leddfortsettelse">Det vises til utfyllende bestemmelser.</p></article></article><article class="legalArticle" data-lovdata-URL="LTI/forskrift/2012-02-15-244/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Fusk</span></h2><article class="numberedLegalP" data-numerator="1" id="paragraf-16-nummer-1">1. Fusk eller forsøk på fusk reguleres av universitets- og høyskoleloven § 4-7 – § 4-8.</article><article class="numberedLegalP" data-numerator="2" id="paragraf-16-nummer-2">2. Dersom det under en skoleeksamen oppstår mistanke om fusk eller forsøk på fusk, skal studenten straks gjøres oppmerksom på at hun/han vil bli rapportert. Studenten har rett til å fullføre eksamen.</article><article class="numberedLegalP" data-numerator="3" id="paragraf-16-nummer-3">3. Dersom det etter en eksamen oppstår mistanke om fusk eller forsøk på fusk, skal studenten innkalles til møte hvor det skrives referat. Dokumentasjon samt referat sendes Klagenemnda ved Høgskolen i Nord-Trøndelag.</article><article class="numberedLegalP" data-numerator="4" id="paragraf-16-nummer-4">4. Alle saker der det er avdekket fusk eller forsøk på fusk, skal oversendes Klagenemnda ved Høgskolen i Nord-Trøndelag. Fatter nemnda vedtak om at fusk eller forsøk på fusk har funnet sted, kan eksamen bli annullert. Nemnda kan fatte vedtak om utestengning av studenten som følge av fusk/forsøk på fusk ved eksamen. Fatter nemnda vedtak om at det ikke foreligger fusk eller forsøk på fusk, skal besvarelsen sensureres.<p class="leddfortsettelse">Det vises til utfyllende bestemmelser.</p></article></article><article class="legalArticle" data-lovdata-URL="LTI/forskrift/2012-02-15-244/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Sensur</span></h2><article class="numberedLegalP" data-numerator="1" id="paragraf-17-nummer-1">1. Sensur skal foreligge innen 3 uker hvis ikke særlige grunner gjør det nødvendig å bruke mer tid.<p class="leddfortsettelse">Dersom endelig karakter fastsettes etter justering ved muntlig eksamen, skal foreløpig karakter på den skriftlige delen senest kunngjøres 24 timer før tidspunktet for muntlig eksamen.</p><p class="leddfortsettelse">Regler om sensur framgår av universitets- og høyskoleloven § 3-9.</p></article><article class="numberedLegalP" data-numerator="2" id="paragraf-17-nummer-2">2. Høgskolen i Nord-Trøndelag har retningslinjer for bruk av ekstern sensor. Dekan oppnevner i tråd med utfyllende regler interne og eksterne sensorer. Det skal samtidig oppnevnes klagesensorer.</article><article class="numberedLegalP" data-numerator="3" id="paragraf-17-nummer-3">3. For større skriftlige eksamener (kandidat-/bachelor-/eller masteroppgave) eller lignende kan sensurfristen på 3 uker forlenges. Likeledes forlenges sensurfristen dersom det ikke er mulig å skaffe kvalifiserte sensorer i tide. Sensurfristen forlenges automatisk med 1 uke når jule- eller påskehøgtid inngår i sensurperioden.</article><article class="numberedLegalP" data-numerator="4" id="paragraf-17-nummer-4">4. Kunngjøring av endelig karakter skjer via StudentWeb.<p class="leddfortsettelse">Det vises til utfyllende bestemmelser.</p></article></article><article class="legalArticle" data-lovdata-URL="LTI/forskrift/2012-02-15-244/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Begrunnelse og klage</span></h2><article class="numberedLegalP" data-numerator="1" id="paragraf-18-nummer-1">1. Klage over formelle feil ved eksamen skal behandles av klagenemnda ved høgskolen jf. universitets- og høyskoleloven § 5-2. Klagen må være begrunnet.</article><article class="numberedLegalP" data-numerator="2" id="paragraf-18-nummer-2">2. En student har rett til å be om begrunnelse for karakterfastsetting, jf. universitets- og høyskoleloven § 5-3. Krav om begrunnelse må fremsettes på fastsatt elektronisk skjema innen 1 uke fra karakteren er kunngjort.<p class="leddfortsettelse">Ved muntlig eksamen eller bedømmelse av praktiske ferdigheter må krav om begrunnelse fremsettes umiddelbart etter at karakteren er meddelt. Ved muntlig justering av skriftlig eksamenskarakter kan krav om begrunnelse bare framsettes når endelig karakter er kunngjort.</p><p class="leddfortsettelse">Begrunnelsen gis normalt muntlig av intern sensor.</p></article><article class="numberedLegalP" data-numerator="3" id="paragraf-18-nummer-3">3. En student kan klage skriftlig over karakterfastsettelsen innen 3 uker etter at eksamensresultatet er kunngjort, jf. universitets- og høyskoleloven § 5-3. Klagen fremmes på fastsatt elektronisk skjema. Ved klage skal ny sensurering foretas. Endring kan gjøres til gunst eller ugunst for klageren. Karakter ved ny sensur er endelig og kan ikke påklages.<p class="leddfortsettelse">Det er ikke klageadgang på muntlige og praktiske eksamener jf. universitets- og høyskoleloven § 5-3 nr. 5.</p></article><article class="numberedLegalP" data-numerator="4" id="paragraf-18-nummer-4">4. Ved bruk av løpende vurdering (mappevurdering) og ved muntlig justering av skriftlig eksamenskarakter kan klage over karakter bare fremsettes når endelig karakter er kunngjort.</article><article class="numberedLegalP" data-numerator="5" id="paragraf-18-nummer-5">5. Ved klage på karakterfastsetting på gruppeeksamen, må alle de som er bedømt samlet, samtykke i og skrive under på klagen.<p class="leddfortsettelse">Det vises til utfyllende bestemmelser.</p></article></article><article class="legalArticle" data-lovdata-URL="LTI/forskrift/2012-02-15-244/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Vitnemål – karakterutskrift</span></h2><article class="numberedLegalP" data-numerator="1" id="paragraf-19-nummer-1">1. Det utstedes vitnemål og Diploma Supplement (DS) etter avsluttet grad, yrkesutdanning eller annet utdanningsprogram. For mindre enheter, ikke fullførte yrkesutdanninger eller annet utdanningsprogram, utstedes karakterutskrift.</article><article class="numberedLegalP" data-numerator="2" id="paragraf-19-nummer-2">2. Studenter som har fått fritak etter § 3-5 i universitets- og høyskoleloven og som tilfredsstiller kravene til fullført studium, kan få vitnemål dersom minst 60 studiepoeng av studiet er gjennomført ved høgskolen.</article><article class="numberedLegalP" data-numerator="3" id="paragraf-19-nummer-3">3. Det utstedes kun 1 vitnemål for hver fullført grad. Dersom en kandidat forbedrer karakterer som inngår på vitnemålet, skrives det ut karakterutskrift.</article><article class="numberedLegalP" data-numerator="4" id="paragraf-19-nummer-4">4. Har studenten inne en klage til behandling i den perioden hvor vitnemål klargjøres, må studenten avvente resultatet av klagebehandling før vitnemål blir utstedt. Foreligger en klage på sensur, er vitnemål pr. definisjon ikke klart for utstedelse da alle fag ikke er ferdigsensurert.<p class="leddfortsettelse">Har studenten allerede fått utstedt vitnemål, vil klagen ikke bli behandlet før vitnemål er returnert.</p></article><article class="numberedLegalP" data-numerator="5" id="paragraf-19-nummer-5">5. Dersom en student tar eksamen i emner med innhold som delvis overlapper hverandre, skal det foretas studiepoengreduksjon. Studiepoengreduksjonen foretas i det fag/emne som gir det gunstigste resultat for studenten.</article><article class="numberedLegalP" data-numerator="6" id="paragraf-19-nummer-6">6. Deleksamener som inngår i en større sammensatt vurdering i et fag/emne, skal ikke spesifiseres på vitnemål/karakterutskrift.<p class="leddfortsettelse">Det vises til utfyllende bestemmelser.</p></article></article><article class="legalArticle" data-lovdata-URL="LTI/forskrift/2012-02-15-244/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse</span></h2><article class="numberedLegalP" data-numerator="1" id="paragraf-20-nummer-1">1. Denne forskrift trer i kraft fra 1. august 2012 og gjelder for eksamener fra og med denne dato. Samtidig oppheves forskrift 18. desember 2008 nr. 1573 om eksamen ved Høgskolen i Nord-Trøndelag.</article><article class="numberedLegalP" data-numerator="2" id="paragraf-20-nummer-2">2. For alle eksamener avlagt før 1. august 2012 gjelder forskrift 18. desember 2008 nr. 1573 om eksamen ved Høgskolen i Nord-Trøndelag.</article></article></main></body></html>