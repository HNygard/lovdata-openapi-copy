<!DOCTYPE html><html lang="no"><head><title>Forskrift om eksportkredittordningen</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2012-06-22-573</dd><dt class="dokid">DokumentID</dt><dd class="dokid">LTI/forskrift/2012-06-22-573</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">I 2012 hefte 8 s 1304</dd><dt class="dateInForce">I kraft fra</dt><dd class="dateInForce">2012-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2012-06-22-57/§3</li><li>lov/2012-06-22-57/§9</li></ul></dd><dt class="dateOfPublication">Kunngjort</dt><dd class="dateOfPublication">2012-06-22 15:55</dd><dt class="journalNumber">Journalnummer</dt><dd class="journalNumber">2012-0537</dd><dt class="titleShort">Korttittel</dt><dd class="titleShort">Forskrift om eksportkredittordningen</dd><dt class="title">Tittel</dt><dd class="title">Forskrift om eksportkredittordningen</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og handelsdepartementet 22. juni 2012 med hjemmel i lov 22. juni 2012 nr. 57 om Eksportkreditt Norge AS (eksportkredittloven) § 3 andre ledd og § 9.</dd><dt class="refid">RefID</dt><dd class="refid">forskrift/2012-06-22-573</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om eksportkredittordningen<ul class="tocSubUl"><li>§ 1. Om Eksportkredittordningen</li><li>§ 2. Definisjoner av begrep</li><li>§ 3. Beslutningsmyndighet</li><li>§ 4. Lån til eksporttransaksjoner</li><li>§ 5. Lån for leveranser til norske kjøpere</li><li>§ 6. Adgang til å gjøre endringer i lånebetingelser med mer ved betalingsproblemer eller mislighold</li><li>§ 7. Finansieringsvilkår</li><li>§ 8. Lån på markedsmessige vilkår</li><li>§ 9. Kostnader som kan belastes låntakerne</li><li>§ 10. Utlån</li><li>§ 11. Oppfølging og kontroll</li><li>§ 12. Forholdet til annen lovgivning</li><li>§ 13. Ikraftsettelse</li></ul></li></ul></dd></dl></header><main class="documentBody" data-lovdata-URL="LTI/forskrift/2012-06-22-573" id="dokument"><h1>Forskrift om eksportkredittordningen</h1><article class="legalArticle" data-lovdata-URL="LTI/forskrift/2012-06-22-573/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Om Eksportkredittordningen</span></h2><article class="numberedLegalP" data-numerator="1" id="paragraf-1-nummer-1">(1) Eksportkredittordningen er en låneordning for finansiering av kapitalvareeksport der hensikten er å tilby norske eksportører av kapitalvarer og tjenester et konkurransedyktig eksportkredittsystem. Ordningen innebærer tilbud om lån på CIRR-vilkår i henhold til OECDs Arrangement on Officially Supported Export Credits (Arrangement) og lån på markedsmessige vilkår som et alternativ. Tilbudet om lån på CIRR-vilkår kan i enkelte tilfeller inneholde et støtteelement i form av gunstigere rente enn det som kan oppnås i markedet. Tilbud om lån skal bidra til å utløse den kommersielle kontrakten mellom kjøper og selger ved at søknad om finansiering må foreligge før den kommersielle kontrakten inngås. Alle søknader som faller innenfor det fastsatte regelverket, vil få tilsagn om finansiering.</article><article class="numberedLegalP" data-numerator="2" id="paragraf-1-nummer-2">(2) Ordningen skal administreres av Eksportkreditt Norge AS.</article></article><article class="legalArticle" data-lovdata-URL="LTI/forskrift/2012-06-22-573/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner av begrep</span></h2><article class="numberedLegalP" data-numerator="1" id="paragraf-2-nummer-1">(1) I denne forskriften menes med:<ul class="defaultList"><li data-li-identifier="a)" data-name="a)"><article class="listArticle" id="paragraf-2-nummer-1-punkt-1"><article class="legalP" id="paragraf-2-nummer-1-punkt-1-ledd-1"><i>CIRR</i>, Commercial Interest Reference Rate, som er minimumsrentesatser fastsatt for fastrentelån under Arrangement;</article></article></li><li data-li-identifier="b)" data-name="b)"><article class="listArticle" id="paragraf-2-nummer-1-punkt-2"><article class="legalP" id="paragraf-2-nummer-1-punkt-2-ledd-1"><i>Arrangement</i>, OECDs Arrangement on Officially Supported Export Credits;</article></article></li><li data-li-identifier="c)" data-name="c)"><article class="listArticle" id="paragraf-2-nummer-1-punkt-3"><article class="legalP" id="paragraf-2-nummer-1-punkt-3-ledd-1"><i>flyttbare innretninger</i>, flyttbare enheter som har utstyr for boring etter undersjøiske petroleumsforekomster om bord og flyttbare enheter til annet bruk enn boring etter undersjøiske petroleumsforekomster.</article></article></li><li data-li-identifier="d)" data-name="d)"><article class="listArticle" id="paragraf-2-nummer-1-punkt-4"><article class="legalP" id="paragraf-2-nummer-1-punkt-4-ledd-1"><i>utenriksfart</i>, skip som ikke utelukkende går i fart mellom norske havner, men som (også) har fart mellom havner i Norge og utlandet eller mellom havner i utlandet.</article></article></li><li data-li-identifier="e)" data-name="e)"><article class="listArticle" id="paragraf-2-nummer-1-punkt-5"><article class="legalP" id="paragraf-2-nummer-1-punkt-5-ledd-1"><i>offshorevirksomhet</i>, både olje- og gassvirksomhet og annen virksomhet offshore (inkludert for eksempel virksomhet tilknyttet offshorevindmøller) som normalt har inntjening i valuta.</article></article></li></ul></article><article class="numberedLegalP" data-numerator="2" id="paragraf-2-nummer-2">(2) Med skip forstås det som OECD i Arrangement eller dens underavtaler til enhver tid definerer som skip.<article class="legalP" id="paragraf-2-nummer-2-ledd-1">Produksjonsenheter og borerigger faller utenfor skipsdefinisjonen selv om de oppfyller kravene til skip slik disse er definert i OECD. Dette innebærer at følgende enheter som har eget fremdriftsmaskineri og er navigerbare på det åpne hav, likevel ikke regnes som skip, men som kapitalvarer:<ul class="defaultList"><li data-li-identifier="1." data-name="1."><article class="listArticle" id="paragraf-2-nummer-2-ledd-1-punkt-1"><article class="legalP" id="paragraf-2-nummer-2-ledd-1-punkt-1-ledd-1">Halvt nedsenkbare borerigger</article></article></li><li data-li-identifier="2." data-name="2."><article class="listArticle" id="paragraf-2-nummer-2-ledd-1-punkt-2"><article class="legalP" id="paragraf-2-nummer-2-ledd-1-punkt-2-ledd-1">Halvt nedsenkbare produksjonsrigger</article></article></li><li data-li-identifier="3." data-name="3."><article class="listArticle" id="paragraf-2-nummer-2-ledd-1-punkt-3"><article class="legalP" id="paragraf-2-nummer-2-ledd-1-punkt-3-ledd-1">Nybygging av eller ombygging til FPSOer (Floating Production, Storage and Offloading)</article></article></li><li data-li-identifier="4." data-name="4."><article class="listArticle" id="paragraf-2-nummer-2-ledd-1-punkt-4"><article class="legalP" id="paragraf-2-nummer-2-ledd-1-punkt-4-ledd-1">Nybygging av eller ombygging til FPSDOer (Floating Production, Storage, Drilling and Offloading)</article></article></li><li data-li-identifier="5." data-name="5."><article class="listArticle" id="paragraf-2-nummer-2-ledd-1-punkt-5"><article class="legalP" id="paragraf-2-nummer-2-ledd-1-punkt-5-ledd-1">Nybygging av eller ombygging til FSOer (Floating, Storage and Offloading) dersom disse bygges for å ligge stille. Dette må vurderes skjønnsmessig.</article></article></li></ul></article><article class="legalP" id="paragraf-2-nummer-2-ledd-2">Følgende enheter som har eget framdriftsmaskineri og er navigerbare på det åpne hav, faller innenfor skipsdefinisjonen:<ul class="defaultList"><li data-li-identifier="1." data-name="1."><article class="listArticle" id="paragraf-2-nummer-2-ledd-2-punkt-1"><article class="legalP" id="paragraf-2-nummer-2-ledd-2-punkt-1-ledd-1">Nybygging av eller ombygging til FSOer (Floating, Storage and Offloading), som ikke bygges for å ligge stille. Dette må vurderes skjønnsmessig.</article></article></li><li data-li-identifier="2." data-name="2."><article class="listArticle" id="paragraf-2-nummer-2-ledd-2-punkt-2"><article class="legalP" id="paragraf-2-nummer-2-ledd-2-punkt-2-ledd-1">Nybygging av eller ombygging til boreskip</article></article></li><li data-li-identifier="3." data-name="3."><article class="listArticle" id="paragraf-2-nummer-2-ledd-2-punkt-3"><article class="legalP" id="paragraf-2-nummer-2-ledd-2-punkt-3-ledd-1">Tankskip, selv om de bygges med mulighet for senere konvertering til FPSO.</article></article></li></ul></article></article></article><article class="legalArticle" data-lovdata-URL="LTI/forskrift/2012-06-22-573/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Beslutningsmyndighet</span></h2><article class="numberedLegalP" data-numerator="1" id="paragraf-3-nummer-1">(1) Eksportkreditt Norge AS kan gi lån i eget navn på vegne av staten, i tråd med vedtak av Stortinget. Lånene skal stå på statens balanse.</article><article class="numberedLegalP" data-numerator="2" id="paragraf-3-nummer-2">(2) Eksportkreditt Norge AS treffer avgjørelse om innvilgelse, utbetaling og oppfølging av enkeltstående utlån. Selskapet kan gi tilsagn om lån i norske kroner og fremmed valuta.</article></article><article class="legalArticle" data-lovdata-URL="LTI/forskrift/2012-06-22-573/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Lån til eksporttransaksjoner</span></h2><article class="numberedLegalP" data-numerator="1" id="paragraf-4-nummer-1">(1) Gjennom eksportkredittordningen kan det gis lån til eksporttransaksjoner. Med eksport forstås levering av varer og arbeids- og tjenesteytelser, herunder overdragelse av teknisk kunnskap, lisens- og patentrettigheter og lignende, når oppgjør skal skje fra utlandet.</article><article class="numberedLegalP" data-numerator="2" id="paragraf-4-nummer-2">(2) Det kan gis lån til eksporttransaksjoner som i betydelig grad fremmer norsk interesse. Hvorvidt en eksporttransaksjon kan sies å i betydelig grad fremme norsk interesse, skal vurderes ut fra helheten i transaksjonen, herunder forskning, utvikling og innovasjon, produksjon, lokalisering av hovedkontorfunksjoner og eierskap. Eksporttransaksjoner fra Norge eller utlandet som inneholder minst 30 pst. leveranser fra selskap lokalisert i Norge eller minst 30 pst. leveranser fra et selskap som er underlagt norske selskap med bestemmende innflytelse, vil kunne sies å være i norsk interesse.</article></article><article class="legalArticle" data-lovdata-URL="LTI/forskrift/2012-06-22-573/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Lån for leveranser til norske kjøpere</span></h2><article class="numberedLegalP" data-numerator="1" id="paragraf-5-nummer-1">(1) Det kan også gis lån for følgende leveranser til norske kjøpere:<ul class="defaultList"><li data-li-identifier="a)" data-name="a)"><article class="listArticle" id="paragraf-5-nummer-1-punkt-1"><article class="legalP" id="paragraf-5-nummer-1-punkt-1-ledd-1">leveranser av utstyr til skip og flyttbare innretninger som bygges i utlandet</article></article></li><li data-li-identifier="b)" data-name="b)"><article class="listArticle" id="paragraf-5-nummer-1-punkt-2"><article class="legalP" id="paragraf-5-nummer-1-punkt-2-ledd-1">leveranser av skip, flyttbare innretninger og utstyr til slike når disse enhetene skal ha sin inntjening fra utenriksfart eller offshorevirksomhet.</article></article></li></ul></article><article class="numberedLegalP" data-numerator="2" id="paragraf-5-nummer-2">(2) Med utstyr som nevnt i første ledd forstås utstyr til skip og flyttbare innretninger, inkludert utstyr som blir tatt med en FPSO (Floating Production, Storage and Offloading) når det flytter.</article><article class="numberedLegalP" data-numerator="3" id="paragraf-5-nummer-3">(3) Det kan ikke gis lån til faste installasjoner til anvendelse på norsk sokkel eller til fartøyer/plattformer hvis formål ikke skiller seg vesentlig fra formålet med en fast installasjon. Med faste installasjoner menes også alt utstyr som ikke flyttes sammen med en FPSO, det vil si pumpe- og rørsystemer på havbunnen samt utstyr til oppbygging av undervannsinstallasjoner for et nærliggende oljefelt som knyttes til eksisterende FPSO.</article><article class="numberedLegalP" data-numerator="4" id="paragraf-5-nummer-4">(4) Norskeide fartøy med lisens til å fiske etter krill kan ikke finansieres. Dette gjelder uavhengig av hvor fartøyet bygges.</article></article><article class="legalArticle" data-lovdata-URL="LTI/forskrift/2012-06-22-573/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Adgang til å gjøre endringer i lånebetingelser med mer ved betalingsproblemer eller mislighold</span></h2><article class="legalP" id="paragraf-6-ledd-1">Det er et mål å sikre statens verdier i tilfeller hvor låntaker har betalingsproblemer og/eller misligholder lånet. I slike tilfeller kan lån under ordningen restruktureres, låneavtaler kan endres, det kan gis avdragsutsettelser, foretas debitorskifte og/eller tvangssalg. Det kan også gis lån på markedsmessige vilkår til transaksjoner som sikrer statens verdier i slike tilfeller.</article></article><article class="legalArticle" data-lovdata-URL="LTI/forskrift/2012-06-22-573/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Finansieringsvilkår</span></h2><article class="numberedLegalP" data-numerator="1" id="paragraf-7-nummer-1">(1) Bestemmelsene om finansiering er regelstyrt i henhold til Arrangement, herunder bestemmelsene om minimumsrenter for fastrentelån, nedbetalingstid, med mer. Finansiering skal gis på vilkår definert i Arrangement.</article><article class="numberedLegalP" data-numerator="2" id="paragraf-7-nummer-2">(2) Som alternativ til fastrentelån på CIRR-vilkår kan det gis lån med markedsmessig rente hvis transaksjonen kvalifiserer til lån på CIRR-vilkår.</article></article><article class="legalArticle" data-lovdata-URL="LTI/forskrift/2012-06-22-573/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Lån på markedsmessige vilkår</span></h2><article class="numberedLegalP" data-numerator="1" id="paragraf-8-nummer-1">(1) Renten som tilbys til CIRR-kvalifiserende markedslån (garantipremier holdt utenom), skal være den høyeste av antatt markedspris, pris for minimumsfortjeneste og ESAs referanserente.</article><article class="numberedLegalP" data-numerator="2" id="paragraf-8-nummer-2">(2) Antatt markedspris fastsettes av Eksportkreditt Norge AS. Eksportkreditt Norge AS skal sørge for å ha tilstrekkelig markedskunnskap til at de kan vurdere hvordan utlånsmarginene skal være til enhver tid slik at prisen/marginen blir markedsriktig.</article><article class="numberedLegalP" data-numerator="3" id="paragraf-8-nummer-3">(3) Ved fastsettelsen av pris for minimumsfortjeneste skal det tas utgangspunkt i gjennomsnittet av Eksportfinans ASAs internpris i USD for august, september og oktober 2011 for hhv. 0–1 års løpetid, 1–3 års løpetid, 3–5 års løpetid, 5–7 års løpetid, 7–10 års løpetid og mer enn 10 års løpetid. Positive (negative) swapmarginer for swapper til andre valutaer skal legges til (trekkes fra) dersom lånet skal ytes i en annen valuta enn USD. Internprisene skal korrigeres månedlig ihht. observasjoner av spreadutvikling i annenhåndsmarkedet av obligasjoner for den aktuelle valuta utstedt av Kommunalbanken (3 års papirer). Det skal legges på en margin på 37,5 bp. for å dekke administrasjonskostnader i tilknytning til utlån og fortjeneste.</article><article class="numberedLegalP" data-numerator="4" id="paragraf-8-nummer-4">(4) ESAs referanserente skal beregnes i henhold til ESAs retningslinjer for beregning av referanserente: EFTA Surveillance Authority's State aid Guidelines Part VII: Rules Regarding Applicable Rates – Reference and Discount Rates. Dette innebærer at referanserenten skal beregnes slik:<ul class="defaultList"><li data-li-identifier="i." data-name="i."><article class="listArticle" id="paragraf-8-nummer-4-punkt-1"><article class="legalP" id="paragraf-8-nummer-4-punkt-1-ledd-1">Basisrenten: Gjennomsnittet av 12M IBOR for september, oktober og november i foregående år for de respektive valutaer.</article></article></li><li data-li-identifier="ii." data-name="ii."><article class="listArticle" id="paragraf-8-nummer-4-punkt-2"><article class="legalP" id="paragraf-8-nummer-4-punkt-2-ledd-1">Hvis gjennomsnittlig 12M IBOR de siste tre måneder avviker mer enn 15 pst. fra gjeldende IBOR, skal det foretas en justering av basisrenten. Den nye basisrenten gjelder fra første dag i andre måned etter observasjonsperioden.</article></article></li><li data-li-identifier="iii." data-name="iii."><article class="listArticle" id="paragraf-8-nummer-4-punkt-3"><article class="legalP" id="paragraf-8-nummer-4-punkt-3-ledd-1">Margin: Lån skal være 100 pst. garantert av GIEK og/eller høyt ratet kommersiell bank. Marginen velges fra ESAs påslagsmatrise ut fra garantistens rating.</article></article></li></ul><article class="legalP" id="paragraf-8-nummer-4-ledd-1">Hvis kunden ønsker en fast margin over 1M IBOR, 3M IBOR eller 6M IBOR, kan Eksportkreditt Norge AS justere referanserenten med prisen på den aktuelle basisswappen. Swapmarginene fastsettes samtidig som ESAs referanserente i henhold til den pris som gjelder på dette tidspunkt. Ved endringer i henhold til punkt ii ovenfor skal det også tas hensyn til endringer i basisswappen.</article></article></article><article class="legalArticle" data-lovdata-URL="LTI/forskrift/2012-06-22-573/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Kostnader som kan belastes låntakerne</span></h2><article class="numberedLegalP" data-numerator="1" id="paragraf-9-nummer-1">(1) Eksportkreditt Norge AS kan belaste låntakerne med direkte kostnader ved etablering av låneavtaler.</article><article class="numberedLegalP" data-numerator="2" id="paragraf-9-nummer-2">(2) Eksportkreditt Norge AS kan viderefakturere kostnader knyttet til utarbeidelse av lånedokumentasjon, herunder kostnader knyttet til juridisk bistand.</article></article><article class="legalArticle" data-lovdata-URL="LTI/forskrift/2012-06-22-573/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Utlån</span></h2><article class="numberedLegalP" data-numerator="1" id="paragraf-10-nummer-1">(1) Utlån skal i sin helhet finansieres ved bevilgning over statsbudsjettet ved trekk i statskassen, og avdrag, renter og gebyrinntekter skal tilbakeføres til statskassen. Eksportkreditt Norge AS skal ikke foreta låneopptak og skal heller ikke gjennomføre sikringstransaksjoner i markedet.</article><article class="numberedLegalP" data-numerator="2" id="paragraf-10-nummer-2">(2) Alle utlån skal være garantert enten av statlige eksportgarantiinstitusjoner og/eller finansinstitusjoner med god rating.</article><article class="numberedLegalP" data-numerator="3" id="paragraf-10-nummer-3">(3) Eksportkreditt Norge kan opptre som agent for egne utlån.</article></article><article class="legalArticle" data-lovdata-URL="LTI/forskrift/2012-06-22-573/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Oppfølging og kontroll</span></h2><article class="numberedLegalP" data-numerator="1" id="paragraf-11-nummer-1">(1) Eksportkreditt Norge AS skal iverksette oppfølgings- og kontrolltiltak av lån i nedbetalingsperioden, og disse skal normalt baseres på innrapportering mottatt fra låntakerne. Gjennomgang og vurdering av innrapporteringen skal dokumenteres skriftlig. Eksportkreditt Norge AS skal følge opp overfor låntakerne dersom innrapportert informasjon er ufullstendig eller ikke oversendt til rett tid.</article><article class="numberedLegalP" data-numerator="2" id="paragraf-11-nummer-2">(2) Som ledd i oppfølgingen skal Eksportkreditt Norge AS:<ul class="defaultList"><li data-li-identifier="a)" data-name="a)"><article class="listArticle" id="paragraf-11-nummer-2-punkt-1"><article class="legalP" id="paragraf-11-nummer-2-punkt-1-ledd-1">påse at rapporter mottas som avtalt;</article></article></li><li data-li-identifier="b)" data-name="b)"><article class="listArticle" id="paragraf-11-nummer-2-punkt-2"><article class="legalP" id="paragraf-11-nummer-2-punkt-2-ledd-1">gi nødvendig tilbakemelding til låntakerne om rapporteringen; og</article></article></li><li data-li-identifier="c)" data-name="c)"><article class="listArticle" id="paragraf-11-nummer-2-punkt-3"><article class="legalP" id="paragraf-11-nummer-2-punkt-3-ledd-1">treffe tiltak dersom kontrollen avdekker muligheter for uregelmessigheter.</article></article></li></ul></article><article class="numberedLegalP" data-numerator="3" id="paragraf-11-nummer-3">(3) Normalt vil kontrollen til Eksportkreditt Norge AS gå ut på å vurdere om rapporteringen fra låntakerne tilsier at låntaker overholder de viktigste betingelsene fra Eksportkreditt Norge AS og lånets garantister. Kontrollen av mottatte rapporter skal blant annet omfatte:<ul class="defaultList"><li data-li-identifier="a)" data-name="a)"><article class="listArticle" id="paragraf-11-nummer-3-punkt-1"><article class="legalP" id="paragraf-11-nummer-3-punkt-1-ledd-1">en generell formalia- og rimelighetskontroll, dvs. en kontroll med at rapportene er tilfredsstillende signert, og med at tallmaterialet er troverdig; og</article></article></li><li data-li-identifier="b)" data-name="b)"><article class="listArticle" id="paragraf-11-nummer-3-punkt-2"><article class="legalP" id="paragraf-11-nummer-3-punkt-2-ledd-1">en behandling av innrapportert informasjon med hensyn til avvik i forutsetningene og i forhold til risiko, egenart og vesentlighet.</article></article></li></ul></article><article class="numberedLegalP" data-numerator="4" id="paragraf-11-nummer-4">(4) Ut fra gjennomgangen av mottatt rapportering skal det vurderes om det er behov for ytterligere oppfølgings- eller kontrolltiltak, spesielt dersom gjennomgangen avdekker mulige uregelmessigheter. Eksempler på slike tiltak kan være informasjon til lånets garantister, evalueringer, stikkprøvekontroll for prøving av data som ligger til grunn for utarbeidelse av innrapportert informasjon, nærmere regnskapsgjennomgang eller annen kontroll med at midlene har blitt nyttet som forutsatt.</article></article><article class="legalArticle" data-lovdata-URL="LTI/forskrift/2012-06-22-573/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Forholdet til annen lovgivning</span></h2><article class="legalP" id="paragraf-12-ledd-1">Forvaltningsloven gjelder ikke for Eksportkreditt Norge AS. Forvaltningslovens regler om inhabilitet og taushetsplikt gjelder likevel for Eksportkreditt Norges tillitsvalgte, ansatte og andre som utfører tjeneste eller arbeid for Eksportkreditt Norge AS. Taushetsplikt gjelder ikke overfor departementet.</article></article><article class="legalArticle" data-lovdata-URL="LTI/forskrift/2012-06-22-573/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikraftsettelse</span></h2><article class="legalP" id="paragraf-13-ledd-1">Forskriften gjelder fra 1. juli 2012.</article></article></main></body></html>