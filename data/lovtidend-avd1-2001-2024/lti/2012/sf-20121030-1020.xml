<!DOCTYPE html><html lang="no"><head><title>Forskrift om beredskapslagring av såkorn</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2012-10-30-1020</dd><dt class="dokid">DokumentID</dt><dd class="dokid">LTI/forskrift/2012-10-30-1020</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2012 hefte 12 s 2026</dd><dt class="dateInForce">I kraft fra</dt><dd class="dateInForce">2012-10-30</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">2012-11-06 15:10</dd><dt class="journalNumber">Journalnummer</dt><dd class="journalNumber">2012-0848</dd><dt class="titleShort">Korttittel</dt><dd class="titleShort">Forskrift om beredskapslagring av såkorn</dd><dt class="title">Tittel</dt><dd class="title">Forskrift om beredskapslagring av såkorn</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 30. oktober 2012 med hjemmel i lov 12. mai 1995 nr. 23 om jord (jordlova) § 18 og etter samråd med Norges Bondelag og Norsk Bonde- og Småbrukarlag.</dd><dt class="refid">RefID</dt><dd class="refid">forskrift/2012-10-30-1020</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om beredskapslagring av såkorn<ul class="tocSubUl"><li>§ 1. Formål</li><li>§ 2. Vilkår</li><li>§ 3. Beregning av tilskudd</li><li>§ 4. Søknad mv.</li><li>§ 5. Opplysningsplikt og kontroll</li><li>§ 6. Retting av feilutbetalinger</li><li>§ 7. Avkortinger mv.</li><li>§ 8. Innkreving av tilbakebetalings- eller avkortingsbeløp mv.</li><li>§ 9. Administrasjon, klage og dispensasjon</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2012-10-30-1020" id="dokument"><h1>Forskrift om beredskapslagring av såkorn</h1><article class="legalArticle" data-lovdata-URL="LTI/forskrift/2012-10-30-1020/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er å bidra til tilstrekkelige forsyninger av såkorn om våren ved å gi tilskudd til lagring av såkorn mellom kornsesonger.</article></article><article class="legalArticle" data-lovdata-URL="LTI/forskrift/2012-10-30-1020/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Vilkår</span></h2><article class="legalP" id="paragraf-2-ledd-1">Tilskudd etter denne forskriften kan gis til såvareforretninger som tilfredsstiller vilkårene i forskrift 13. september 1999 nr. 1052 om såvarer, og som overlagrer sertifisert såkorn til bruk i neste vekstsesong.</article></article><article class="legalArticle" data-lovdata-URL="LTI/forskrift/2012-10-30-1020/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Beregning av tilskudd</span></h2><article class="legalP" id="paragraf-3-ledd-1">Lagerbeholdning av sertifisert vårkorn pr. 30. juni ut over 5&#xa0;% av såvareforretningens gjennomsnittlige omsetning av vårkorn de siste tre kornsesonger inkl. søknadsåret er tilskuddsberettiget. Tilskudd utbetales ikke for lager ut over 25&#xa0;% av dette beregningsgrunnlaget.</article><article class="legalP" id="paragraf-3-ledd-2">Tilskuddet beregnes med grunnlag i bestemmelser om satser fastsatt i eller i medhold av jordbruksavtalen.</article></article><article class="legalArticle" data-lovdata-URL="LTI/forskrift/2012-10-30-1020/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Søknad mv.</span></h2><article class="legalP" id="paragraf-4-ledd-1">Søknad om tilskudd må sendes Statens landbruksforvaltning innen 1. oktober. Vedlagt søknaden skal det følge spesifisert oppgave over såkorn på lager pr. 30. juni godkjent for salg til bruk i neste vekstsesong, gruppert etter art, sort og lagringssted. I tillegg skal det følge oppgave over omsetningen av ulike arter og sorter de siste tre kornsesonger inkl. søknadsåret.</article><article class="legalP" id="paragraf-4-ledd-2">Krav på tilskudd kan ikke overdras eller pantsettes.</article></article><article class="legalArticle" data-lovdata-URL="LTI/forskrift/2012-10-30-1020/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Opplysningsplikt og kontroll</span></h2><article class="legalP" id="paragraf-5-ledd-1">Statens landbruksforvaltning fører tilsyn med at vilkår for utbetaling av tilskudd er oppfylt.</article><article class="legalP" id="paragraf-5-ledd-2">Såvareforretninger som mottar tilskudd etter denne forskriften plikter å gi alle opplysninger som Statens landbruksforvaltning trenger for å kunne forvalte ordningen, herunder regnskap, korrespondanse og annen dokumentasjon. Statens landbruksforvaltning kan kreve at opplysningene bekreftes av revisor.</article><article class="legalP" id="paragraf-5-ledd-3">Statens landbruksforvaltning kan foreta stedlig kontroll hos tilskuddsmottaker.</article></article><article class="legalArticle" data-lovdata-URL="LTI/forskrift/2012-10-30-1020/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Retting av feilutbetalinger</span></h2><article class="legalP" id="paragraf-6-ledd-1">Statens landbruksforvaltning kan rette feil i utbetalt tilskudd, enten ved etterbetaling eller krav om tilbakebetaling av tilskudd fra mottaker av tilskudd.</article></article><article class="legalArticle" data-lovdata-URL="LTI/forskrift/2012-10-30-1020/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Avkortinger mv.</span></h2><article class="legalP" id="paragraf-7-ledd-1">Hele eller deler av tilskuddet kan avkortes dersom foretaket<ul class="defaultList"><li data-li-identifier="1." data-name="1."><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">i henhold til forvaltningsvedtak eller dom driver eller har drevet sin virksomhet i strid med regelverk for håndtering av jordbruksvirksomhet, og det er utvist uaktsomhet eller forsett, eller</article></article></li><li data-li-identifier="2." data-name="2."><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">uaktsomt eller forsettlig har gitt feil eller mangelfulle opplysninger i søknad, rapportering eller på annen måte, som har eller ville dannet grunnlag for en urettmessig utbetaling av tilskuddet.</article></article></li></ul></article></article><article class="legalArticle" data-lovdata-URL="LTI/forskrift/2012-10-30-1020/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Innkreving av tilbakebetalings- eller avkortingsbeløp mv.</span></h2><article class="legalP" id="paragraf-8-ledd-1">Differansen mellom utbetalt beløp og berettiget tilskudd som følge av vedtak om tilbakebetaling etter § 6 eller avkorting etter § 7, kan kreves tilbakebetalt fra mottaker eller motregnes i senere tilskuddsutbetalinger. Krav fra offentlig myndighet som utspringer av mottakers håndtering av jordbruksvarer kan motregnes i tilskuddsutbetalinger til mottakeren.</article><article class="legalP" id="paragraf-8-ledd-2">Der mottakeren ikke var i aktsom god tro om utbetalingen, kan renter kreves fra det tidspunkt tilbakebetalingskravet er kommet fram til mottaker. Ved grov uaktsomhet eller forsett kan renter kreves fra tidspunktet for utbetaling av det urettmessige tilskuddet. Rentefoten skal settes lik den rentefot som til enhver tid er fastsatt i Finansdepartementet i medhold av § 3 i lov 17. desember 1976 nr. 100 om renter ved forsinket betaling m.m.</article></article><article class="legalArticle" data-lovdata-URL="LTI/forskrift/2012-10-30-1020/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Administrasjon, klage og dispensasjon</span></h2><article class="legalP" id="paragraf-9-ledd-1">Vedtak om tilskudd fattes av Statens landbruksforvaltning.</article><article class="legalP" id="paragraf-9-ledd-2">Statens landbruksforvaltnings vedtak kan påklages til Landbruks- og matdepartementet etter lov 10. februar 1967 om behandlingsmåten i forvaltningssaker kapittel VI.</article><article class="legalP" id="paragraf-9-ledd-3">Statens landbruksforvaltning kan i særlige tilfeller dispensere fra § 2, § 3 og § 4.</article></article><article class="legalArticle" data-lovdata-URL="LTI/forskrift/2012-10-30-1020/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Forskriften trer i kraft straks.</article></article></main></body></html>