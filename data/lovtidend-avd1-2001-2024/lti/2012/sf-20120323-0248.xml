<!DOCTYPE html><html lang="no"><head><title>Forskrift om politiattest i henhold til arbeidsmarkedsloven</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2012-03-23-248</dd><dt class="dokid">DokumentID</dt><dd class="dokid">LTI/forskrift/2012-03-23-248</dd><dt class="ministry">Departement</dt><dd class="ministry"><ul><li>Arbeidsdepartementet</li></ul></dd><dt class="publishedIn">Publisert i</dt><dd class="publishedIn">I 2012 hefte 4 s 691</dd><dt class="dateInForce">I kraft fra</dt><dd class="dateInForce">2012-05-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2004-12-10-76/§21</li></ul></dd><dt class="dateOfPublication">Kunngjort</dt><dd class="dateOfPublication">2012-03-27 14:20</dd><dt class="journalNumber">Journalnummer</dt><dd class="journalNumber">2012-0224</dd><dt class="titleShort">Korttittel</dt><dd class="titleShort">Forskrift om politiattest iht. arbeidsmarkedsloven</dd><dt class="title">Tittel</dt><dd class="title">Forskrift om politiattest i henhold til arbeidsmarkedsloven</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeidsdepartementet 23. mars 2012 med hjemmel i lov 10. desember 2004 nr. 76 om arbeidsmarkedstjenester (arbeidsmarkedsloven) § 21.</dd><dt class="refid">RefID</dt><dd class="refid">forskrift/2012-03-23-248</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om politiattest i henhold til arbeidsmarkedsloven<ul class="tocSubUl"><li>§ 1. Politiattest for ansatte i bedrifter som tilbyr tiltaket varig tilrettelagt arbeid</li><li>§ 2. Framgangsmåte</li><li>§ 3. Følger av anmerkninger på politiattest</li><li>§ 4. Oppbevaring av politiattest og taushetsplikt</li><li>§ 5. Fornyet vandelskontroll</li><li>§ 6. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2012-03-23-248" id="dokument"><h1>Forskrift om politiattest i henhold til arbeidsmarkedsloven</h1><article class="legalArticle" data-lovdata-URL="LTI/forskrift/2012-03-23-248/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Politiattest for ansatte i bedrifter som tilbyr tiltaket varig tilrettelagt arbeid</span></h2><article class="legalP" id="paragraf-1-ledd-1">Bedrift som tilbyr tiltaket varig tilrettelagt arbeid skal kreve fremleggelse av politiattest i samsvar med reglene i politiregisterloven § 39 første ledd av person som skal ansettes i slik bedrift og som kan komme i et tillits- eller ansvarsforhold hvor overgrep eller skadelig påvirkning overfor utviklingshemmede kan finne sted.</article><article class="legalP" id="paragraf-1-ledd-2">Med ansatte menes i denne sammenheng ordinært ansatte.</article><article class="legalP" id="paragraf-1-ledd-3">Attesten skal ikke være eldre enn tre måneder.</article></article><article class="legalArticle" data-lovdata-URL="LTI/forskrift/2012-03-23-248/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Framgangsmåte</span></h2><article class="legalP" id="paragraf-2-ledd-1">Arbeidsgiver skal i utlysingsteksten gjøre søkere oppmerksom på at det vil bli krevd politiattest ved ansettelse, men at denne ikke skal legges ved søknaden. Attest skal kun kreves av den søkeren som tilbys stillingen. Politiattest skal foreligge før arbeidstaker tiltrer stillingen.</article></article><article class="legalArticle" data-lovdata-URL="LTI/forskrift/2012-03-23-248/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Følger av anmerkninger på politiattest</span></h2><article class="legalP" id="paragraf-3-ledd-1">Person med anmerkning på politiattest i samsvar med § 1 første ledd, skal ikke få adgang til å ha oppgaver eller posisjoner der overgrep eller skadelig påvirkning overfor utviklingshemmede kan finne sted.</article></article><article class="legalArticle" data-lovdata-URL="LTI/forskrift/2012-03-23-248/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Oppbevaring av politiattest og taushetsplikt</span></h2><article class="legalP" id="paragraf-4-ledd-1">Politiattesten skal oppbevares utilgjengelig for uvedkommende og skal makuleres umiddelbart etter å ha vært benyttet i ansettelsessaken.</article><article class="legalP" id="paragraf-4-ledd-2">Den som får kjennskap til opplysninger gjennom en politiattest, plikter å hindre at uvedkommende får adgang eller kjennskap til disse. Overtredelse kan straffes etter straffeloven § 121.</article></article><article class="legalArticle" data-lovdata-URL="LTI/forskrift/2012-03-23-248/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Fornyet vandelskontroll</span></h2><article class="legalP" id="paragraf-5-ledd-1">Brukeren av tidligere utstedt politiattest kan få utlevert nye opplysninger av betydning i samsvar med reglene i politiregisterloven § 43.</article></article><article class="legalArticle" data-lovdata-URL="LTI/forskrift/2012-03-23-248/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse</span></h2><article class="legalP" id="paragraf-6-ledd-1">Forskriften trer i kraft 1. mai 2012.</article></article></main></body></html>