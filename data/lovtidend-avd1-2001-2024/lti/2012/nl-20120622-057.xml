<!DOCTYPE html><html lang="no"><head><title>Lov om Eksportkreditt Norge AS (eksportkredittloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2012-06-22-57</dd><dt class="dokid">DokumentID</dt><dd class="dokid">LTI/lov/2012-06-22-57</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">I 2012 hefte 8 s 1289</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="dateOfPublication">Kunngjort</dt><dd class="dateOfPublication">2012-06-22 15:55</dd><dt class="journalNumber">Journalnummer</dt><dd class="journalNumber">2012-0450</dd><dt class="titleShort">Korttittel</dt><dd class="titleShort">Eksportkredittloven</dd><dt class="title">Tittel</dt><dd class="title">Lov om Eksportkreditt Norge AS (eksportkredittloven)</dd><dt class="miscInformation">Annet om dokumentet</dt><dd class="miscInformation">Prop.102 L (2011–2012), Innst.342 L (2011–2012), Lovvedtak 67 (2011–2012). Stortingets første og andre gangs behandling hhv. 6. og 12. juni 2012. Fremmet av Nærings- og handelsdepartementet.</dd><dt class="refid">RefID</dt><dd class="refid">lov/2012-06-22-57</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om Eksportkreditt Norge AS (eksportkredittloven)<ul class="tocSubUl"><li>§ 1. Formål</li><li>§ 2. Selskapets eier</li><li>§ 3. Selskapets virksomhet</li><li>§ 4. Finansiering av selskapets virksomhet</li><li>§ 5. Statens ansvar</li><li>§ 6. Aksjeloven</li><li>§ 7. Styrets myndighet</li><li>§ 8. Forholdet til annen lovgivning</li><li>§ 9. Utfyllende bestemmelser</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/lov/2012-06-22-57" id="dokument"><h1>Lov om Eksportkreditt Norge AS (eksportkredittloven)</h1><article class="legalArticle" data-lovdata-URL="LTI/lov/2012-06-22-57/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Loven fastsetter rammer for etableringen og driften av et statlig norsk aksjeselskap som skal ha til formål å forvalte en statlig ordning for finanstjenester til norsk eksport av kapitalvarer og tjenester. Selskapets navn skal være Eksportkreditt Norge AS.</article></article><article class="legalArticle" data-lovdata-URL="LTI/lov/2012-06-22-57/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Selskapets eier</span></h2><article class="legalP" id="paragraf-2-ledd-1">Staten skal eie alle aksjene i selskapet.</article></article><article class="legalArticle" data-lovdata-URL="LTI/lov/2012-06-22-57/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Selskapets virksomhet</span></h2><article class="legalP" id="paragraf-3-ledd-1">For å fremme formål som nevnt i § 1, kan selskapet i eget navn<ul class="defaultList"><li data-li-identifier="1." data-name="1."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">yte offentlig støttede eksportkreditter i henhold til internasjonale avtaler, og</article></article></li><li data-li-identifier="2." data-name="2."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">yte lån på markedsmessige vilkår som et alternativ til lån som nevnt i nr. 1.</article></article></li></ul></article><article class="legalP" id="paragraf-3-ledd-2">Nærmere regler om eksportkreditter og lån som kan ytes i medhold av første ledd, kan gis av departementet ved forskrift.</article></article><article class="legalArticle" data-lovdata-URL="LTI/lov/2012-06-22-57/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Finansiering av selskapets virksomhet</span></h2><article class="legalP" id="paragraf-4-ledd-1">Utlånsvirksomheten skal i sin helhet finansieres ved bevilgning over statsbudsjettet.</article><article class="legalP" id="paragraf-4-ledd-2">Midler til driften av selskapet bevilges av staten.</article><article class="legalP" id="paragraf-4-ledd-3">Selskapet kan ikke oppta lån eller stille sikkerhet uten Stortingets samtykke.</article><article class="legalP" id="paragraf-4-ledd-4">Riksrevisjonen skal forestå revisjon av låneregnskapet.</article></article><article class="legalArticle" data-lovdata-URL="LTI/lov/2012-06-22-57/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Statens ansvar</span></h2><article class="legalP" id="paragraf-5-ledd-1">Staten er ansvarlig for de forpliktelser som selskapet pådrar seg i forbindelse med utlånsvirksomheten og som ikke knytter seg til driften av selskapet. Krav mot staten som nevnt i første punktum, skal rettes til selskapet.</article></article><article class="legalArticle" data-lovdata-URL="LTI/lov/2012-06-22-57/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Aksjeloven</span></h2><article class="legalP" id="paragraf-6-ledd-1">Lov 13. juni 1997 nr. 44 om aksjeselskaper gjelder for selskapet i den utstrekning ikke annet følger av loven her.</article></article><article class="legalArticle" data-lovdata-URL="LTI/lov/2012-06-22-57/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Styrets myndighet</span></h2><article class="legalP" id="paragraf-7-ledd-1">Forvaltningen av selskapet hører under styret, som også påser at selskapet drives i samsvar med bestemmelser fastsatt i eller i medhold av lov, selskapets vedtekter samt generelle retningslinjer fastsatt av generalforsamlingen.</article><article class="legalP" id="paragraf-7-ledd-2">Saker som antas å være av vesentlig betydning for selskapets formål, som i vesentlig grad kan endre virksomhetens karakter, eller som kan få vesentlige samfunnsøkonomiske eller samfunnsmessige virkninger, skal forelegges for generalforsamlingen før styret treffer vedtak. I vedtektene kan det fastsettes nærmere regler om hvilke saker som skal forelegges generalforsamlingen etter første punktum.</article></article><article class="legalArticle" data-lovdata-URL="LTI/lov/2012-06-22-57/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Forholdet til annen lovgivning</span></h2><article class="legalP" id="paragraf-8-ledd-1">Lov 10. februar 1967 om behandlingsmåten i forvaltningssaker gjelder ikke for selskapets virksomhet.</article><article class="legalP" id="paragraf-8-ledd-2">Lov 4. mars 1983 nr. 3 om statens tjenestemenn m.m. og lov 18. juli 1958 nr. 2 om offentlige tjenestetvister gjelder ikke for selskapet.</article><article class="legalP" id="paragraf-8-ledd-3">Lov 10. juni 1988 nr. 40 om finansieringsvirksomhet og finansinstitusjoner gjelder ikke for selskapet, jf. finansieringsvirksomhetsloven § 1-3 første ledd nr 1.</article><article class="legalP" id="paragraf-8-ledd-4">Lov 4. desember 1992 nr. 126 om arkiv gjelder ikke for selskapet.</article></article><article class="legalArticle" data-lovdata-URL="LTI/lov/2012-06-22-57/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Utfyllende bestemmelser</span></h2><article class="legalP" id="paragraf-9-ledd-1">Departementet kan ved forskrift fastsette nærmere bestemmelser om utlånsvirksomheten og selskapets virksomhet, herunder saksbehandlingen i lånesaker, forvaltningen av selskapets midler, driften av selskapet inkludert dekning av selskapets driftskostnader, samt for øvrig til utfylling av lovens bestemmelser.</article></article><article class="legalArticle" data-lovdata-URL="LTI/lov/2012-06-22-57/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Loven gjelder fra den tid Kongen bestemmer.</article></article></main></body></html>