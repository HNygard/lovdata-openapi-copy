<!DOCTYPE html><html lang="no"><head><title>Forskrift om opptak til studier ved Høgskolen i Ålesund</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2012-06-19-650</dd><dt class="dokid">DokumentID</dt><dd class="dokid">LTI/forskrift/2012-06-19-650</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2012 hefte 9 s 1461</dd><dt class="dateInForce">I kraft fra</dt><dd class="dateInForce">2012-08-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2009-06-25-963</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-6</li><li>lov/2005-04-01-15/§3-7</li></ul></dd><dt class="dateOfPublication">Kunngjort</dt><dd class="dateOfPublication">2012-07-03 14:15</dd><dt class="lastupdated">Rettet</dt><dd class="lastupdated">2012-09-21 (§ 17, avsnittsmarkering)</dd><dt class="journalNumber">Journalnummer</dt><dd class="journalNumber">2012-0581</dd><dt class="titleShort">Korttittel</dt><dd class="titleShort">Forskrift om opptak til studier ved HiÅ</dd><dt class="title">Tittel</dt><dd class="title">Forskrift om opptak til studier ved Høgskolen i Ålesund</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Høgskolen i Ålesund 19. juni 2012 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-6 og § 3-7.</dd><dt class="refid">RefID</dt><dd class="refid">forskrift/2012-06-19-650</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opptak til studier ved Høgskolen i Ålesund<ul class="tocSubUl"><li>Kapittel 1. Alminnelige bestemmelser<ul class="tocSubUl"><li>§ 1. Virkeområdet</li><li>§ 2. Definisjoner</li><li>§ 3. Beslutningsmyndighet</li><li>§ 4. Utfyllende bestemmelser</li><li>§ 5. Organisering av opptaket ved HiÅ</li><li>§ 6. Opptakskomité</li><li>§ 7. Kvoter</li><li>§ 8. Realkompetanse</li><li>§ 9. Søknadsfrister</li><li>§ 10. Dokumentasjon og ettersendingsfrist</li><li>§ 11. Reservasjon av studieplass</li><li>§ 12. Tidlig opptak</li><li>§ 13. Trekking av studier</li></ul></li><li>Kapittel 2. Opptak på visse vilkår<ul class="tocSubUl"><li>§ 14. Betinget opptak</li></ul></li><li>Kapittel 3. Minstekrav for opptak<ul class="tocSubUl"><li>§ 15. Generell bestemmelser om opptak</li><li>§ 16. Særlige bestemmelser for søkere med utenlandsk utdanning</li><li>§ 17. Minstekrav for opptak til forkurs i ingeniør- og maritim utdanning</li><li>§ 18. Minstekrav for opptak til tresemesterordning</li><li>§ 19. Minstekrav for opptak til grunnutdanninger</li><li>§ 20. Minstekrav for opptak til andre og tredje studieår</li><li>§ 21. Minstekrav for opptak til videreutdanninger</li><li>§ 22. Minstekrav for opptak til mastergradsstudier</li></ul></li><li>Kapittel 4. Rangering av søkere ved opptak<ul class="tocSubUl"><li>§ 23. Generelt om rangering av søkere til opptak</li><li>§ 24. Opptak utenom rangeringsreglene</li><li>§ 25. Rangering av søkere til forkurs til ingeniør- og maritim utdanning</li><li>§ 26. Rangering av søkere til tresemesterordningen</li><li>§ 27. Rangering av søkere til grunnutdanninger</li><li>§ 28. Rangering av søkere til andre og tredje studieår</li><li>§ 29. Rangering av søkere til videreutdanninger</li><li>§ 30. Rangering av søkere til mastergradsstudier</li></ul></li><li>Kapittel 5. Klage på opptak<ul class="tocSubUl"><li>§ 31. Klage på opptak</li></ul></li><li>Kapittel 6. Ikrafttredelse og opphevning av tidligere forskrifter<ul class="tocSubUl"><li>§ 32. Ikrafttredelse</li><li>§ 33. Oppheving av forskrift</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2012-06-19-650" id="dokument"><h1>Forskrift om opptak til studier ved Høgskolen i Ålesund</h1><section class="section" data-name="kap1" id="kapittel-1" data-lovdata-URL="LTI/forskrift/2012-06-19-650/KAPITTEL_1"><h2>Kapittel 1. Alminnelige bestemmelser</h2><article class="legalArticle" data-lovdata-URL="LTI/forskrift/2012-06-19-650/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområdet</span></h3><article class="legalP" id="kapittel-1-paragraf-1-ledd-1">Denne forskriften gjelder opptak til alle studier som gir studiepoeng ved Høgskolen i Ålesund. Forskriften gjelder også for kvalifiserende kurs.</article><article class="legalP" id="kapittel-1-paragraf-1-ledd-2">Opptak og rangering av søkere til grunnutdanninger er regulert av departementets forskrift om opptak til høyere utdanning.</article></article><article class="legalArticle" data-lovdata-URL="LTI/forskrift/2012-06-19-650/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="numberedLegalP" data-numerator="1" id="kapittel-1-paragraf-2-nummer-1">(1) <i>Kvalifiserende kurs</i><article class="legalP" id="kapittel-1-paragraf-2-nummer-1-ledd-1">Med kvalifiserende kurs menes kurs som ikke gir studiepoeng, og som i seg selv eller i kombinasjon med annen utdanning kvalifiserer for opptak til spesifikke høyere utdanninger.</article></article><article class="numberedLegalP" data-numerator="2" id="kapittel-1-paragraf-2-nummer-2">(2) <i>Grunnutdanning</i><article class="legalP" id="kapittel-1-paragraf-2-nummer-2-ledd-1">Med grunnutdanning menes studier som normalt bygger på videregående opplæring. Grunnutdanning bygger ikke på eller har annen høyere utdanning som del av opptakskravet. Opptakskravet er generell studiekompetanse eller realkompetanse på tilsvarende nivå, eventuelt i kombinasjon med spesifikke fag- og/eller fagkrav.</article></article><article class="numberedLegalP" data-numerator="3" id="kapittel-1-paragraf-2-nummer-3">(3) <i>Videreutdanning</i><article class="legalP" id="kapittel-1-paragraf-2-nummer-3-ledd-1">Med videreutdanning menes studier som bygger på eller forutsetter høyere utdanning, eventuelt i kombinasjon med krav om yrkespraksis, som fører frem til eksamen og gir uttelling i form av studiepoeng.</article></article><article class="numberedLegalP" data-numerator="4" id="kapittel-1-paragraf-2-nummer-4">(4) <i>Masterutdanning</i><article class="legalP" id="kapittel-1-paragraf-2-nummer-4-ledd-1">Med mastergradsstudier menes høyere grads utdanning som bygger på avlagt utdanning på lavere grads nivå og eventuell yrkespraksis.</article></article><article class="numberedLegalP" data-numerator="5" id="kapittel-1-paragraf-2-nummer-5">(5) <i>Opptakskrav</i><article class="legalP" id="kapittel-1-paragraf-2-nummer-5-ledd-1">Med opptakskrav menes de krav som stilles til en søker for å bli vurdert som kvalifisert for opptak. Opptakskrav skal fremgå av studieplaner eller emnebeskrivelser for alle studier som har eget opptak.</article></article></article><article class="legalArticle" data-lovdata-URL="LTI/forskrift/2012-06-19-650/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Beslutningsmyndighet</span></h3><article class="legalP" id="kapittel-1-paragraf-3-ledd-1">Med mindre annet er bestemt, er myndigheten til å treffe vedtak med hjemmel i denne forskriften lagt til studiesjefen.</article></article><article class="legalArticle" data-lovdata-URL="LTI/forskrift/2012-06-19-650/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Utfyllende bestemmelser</span></h3><article class="legalP" id="kapittel-1-paragraf-4-ledd-1">Dekan kan fastsette utfyllende regler om opptak innenfor rammen av bestemmelsene i denne forskriften.</article></article><article class="legalArticle" data-lovdata-URL="LTI/forskrift/2012-06-19-650/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Organisering av opptaket ved HiÅ</span></h3><article class="numberedLegalP" data-numerator="1" id="kapittel-1-paragraf-5-nummer-1">(1) Styret for Høgskolen i Ålesund fastsetter antall studieplasser, jf. UH-loven § 9-2.</article><article class="numberedLegalP" data-numerator="2" id="kapittel-1-paragraf-5-nummer-2">(2) Tilbudstall fastsettes av dekan.</article><article class="numberedLegalP" data-numerator="3" id="kapittel-1-paragraf-5-nummer-3">(3) Rangering, kompetansevurdering og opptak gjennomføres av studiesjef i samråd med dekan og ansvarlig for det enkelte studieprogram.</article></article><article class="legalArticle" data-lovdata-URL="LTI/forskrift/2012-06-19-650/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Opptakskomité</span></h3><article class="legalP" id="kapittel-1-paragraf-6-ledd-1">Studiesjef kan oppnevne opptakskomité etter samråd med dekan.</article></article><article class="legalArticle" data-lovdata-URL="LTI/forskrift/2012-06-19-650/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Kvoter</span></h3><article class="numberedLegalP" data-numerator="1" id="kapittel-1-paragraf-7-nummer-1">(1) Studiesjef fastsetter kvoter for søkere med ulike søkegrunnlag, i samråd med dekan. En kvote er et bestemt antall studieplasser eller en bestemt andel av studieplassene i opptaket, reservert for søkere som tilfredsstiller nærmere bestemte krav.</article><article class="numberedLegalP" data-numerator="2" id="kapittel-1-paragraf-7-nummer-2">(2) Søkere som fyller kravene for kvoten, rangeres etter det grunnlaget eller i den kvoten som gir best uttelling.</article><article class="numberedLegalP" data-numerator="3" id="kapittel-1-paragraf-7-nummer-3">(3) Hvis kvoter blir brukt, skal det gjøres kjent for søkerne ved utlysning av studietilbudet hva som er kriteriene for tilhøre kvoten(e) og størrelsen på kvoten(e). Hvis ikke alle studieplassene i en kvote blir fylt, kan resten av studieplassene overføres til søkere som ikke fyller kvotekriteriet.</article></article><article class="legalArticle" data-lovdata-URL="LTI/forskrift/2012-06-19-650/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Realkompetanse</span></h3><article class="numberedLegalP" data-numerator="1" id="kapittel-1-paragraf-8-nummer-1">(1) Søkere som er 25 år eller eldre i opptaksåret, og som ikke har generell studiekompetanse, har krav på å få vurdert om de er kvalifisert for et bestemt studium på grunnlag av realkompetanse.</article><article class="numberedLegalP" data-numerator="2" id="kapittel-1-paragraf-8-nummer-2">(2) Realkompetanse er kunnskap søkeren har fått gjennom utdanning, yrkespraksis, ubetalt arbeid, organisasjonsarbeid eller på annen måte.</article><article class="numberedLegalP" data-numerator="3" id="kapittel-1-paragraf-8-nummer-3">(3) Studiesjef kan fastsette egne realkompetanseregler for opptak.</article><article class="numberedLegalP" data-numerator="4" id="kapittel-1-paragraf-8-nummer-4">(4) En realkompetansesøker får individuell vurdering av samlede kvalifikasjoner, og blir rangert i forhold til søkere som kan poengberegnes.</article><article class="numberedLegalP" data-numerator="5" id="kapittel-1-paragraf-8-nummer-5">(5) Opptak på bakgrunn av realkompetanse<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-8-nummer-5-punkt-1"><article class="legalP" id="kapittel-1-paragraf-8-nummer-5-punkt-1-ledd-1">En søker som får opptak på bakgrunn av realkompetanse kan ikke bytte studium eller lærested.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-8-nummer-5-punkt-2"><article class="legalP" id="kapittel-1-paragraf-8-nummer-5-punkt-2-ledd-1">En søker som er tatt opp til høyere utdanning på grunnlag av realkompetanse vil ha generell studiekompetanse etter fullført studium av minimum ett års lengde (60 studiepoeng), under forutsetning av at de også oppfyller kravet om norsk.</article></article></li></ul></article></article><article class="legalArticle" data-lovdata-URL="LTI/forskrift/2012-06-19-650/§9" data-name="§9" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Søknadsfrister</span></h3><article class="numberedLegalP" data-numerator="1" id="kapittel-1-paragraf-9-nummer-1">(1) Søknadsfrist kunngjøres samtidig med utlysning av opptaket og senest én måned før fristens utløp. Dekan fastsetter søknadsfrist i samråd med studiesjef.</article><article class="numberedLegalP" data-numerator="2" id="kapittel-1-paragraf-9-nummer-2">(2) Dersom det ved søknadsfristens utløp er for få kvalifiserte søkere, kan dekan vedta ny utlysning med ny søknadsfrist. Ved ny utlysning skal alle kvalifiserte søkere som søkte innen ordinær søknadsfrist, tilbys studieplass.</article><article class="numberedLegalP" data-numerator="3" id="kapittel-1-paragraf-9-nummer-3">(3) Styret kan gi egne retningslinjer for søknadsfrister ved gjennomføring av kurs/etterutdanning som gir studiepoeng.</article></article><article class="legalArticle" data-lovdata-URL="LTI/forskrift/2012-06-19-650/§10" data-name="§10" id="kapittel-1-paragraf-10"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Dokumentasjon og ettersendingsfrist</span></h3><article class="numberedLegalP" data-numerator="1" id="kapittel-1-paragraf-10-nummer-1">(1) Søknad om opptak gjøres via fastsatt SøknadsWeb. Dokumentasjon må skannes inn på SøknadsWeb eller sendes per post til Høgskolen.</article><article class="numberedLegalP" data-numerator="2" id="kapittel-1-paragraf-10-nummer-2">(2) Frist for innsending av dokumentasjon sammenfaller normalt med søknadsfristen. Fristen for innsending av dokumentasjon for eksamen som avlegges eller praksis som fullføres etter søknadsfristen, fastsettes av dekan i forbindelse med utlysning av opptaket.</article><article class="numberedLegalP" data-numerator="3" id="kapittel-1-paragraf-10-nummer-3">(3) Høgskolen kan be om verifisering fra utsteder på innsendt dokumentasjon fra søker.</article><article class="numberedLegalP" data-numerator="4" id="kapittel-1-paragraf-10-nummer-4">(4) Høgskolen kan be søker om å fremlegge originaldokumentasjon før, under og etter opptak. Dersom dokumentasjon unnlates for fremvisning, får søker inndratt studieretten.</article><article class="numberedLegalP" data-numerator="5" id="kapittel-1-paragraf-10-nummer-5">(5) Forfalsket dokumentasjon politianmeldes, og ved forfalsket dokumentasjon får søker annullert sin søknad.</article><article class="numberedLegalP" data-numerator="6" id="kapittel-1-paragraf-10-nummer-6">(6) Styret vedtar inndragning og karantenetid for all høyere utdanning i Norge i inntil ett år, i henhold til universitets- og høgskoleloven, for søker med forfalsket dokumentasjon.</article></article><article class="legalArticle" data-lovdata-URL="LTI/forskrift/2012-06-19-650/§11" data-name="§11" id="kapittel-1-paragraf-11"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Reservasjon av studieplass</span></h3><article class="numberedLegalP" data-numerator="1" id="kapittel-1-paragraf-11-nummer-1">(1) Innvilget studieplass kan søkes reservert med ett år/til neste ordinære opptak til studiet, dersom det foreligger tungtveiende grunner.</article><article class="numberedLegalP" data-numerator="2" id="kapittel-1-paragraf-11-nummer-2">(2) Innvilget utsatt studieplass medfører at søker får reservert plass på samme studium ved neste ordinære opptak. Til studier hvor neste ordinære opptak ikke er fastsatt, innvilges ikke utsettelse av studieplass.</article><article class="numberedLegalP" data-numerator="3" id="kapittel-1-paragraf-11-nummer-3">(3) Til oppdragsfinansierte studier innvilges ikke utsettelse av studieplass.</article><article class="numberedLegalP" data-numerator="4" id="kapittel-1-paragraf-11-nummer-4">(4) Søkere som er gitt betinget opptak, jf. § 14, kan ikke søke om reservert studieplass.</article><article class="numberedLegalP" data-numerator="5" id="kapittel-1-paragraf-11-nummer-5">(5) Søknad med dokumentasjon må fremlegges innen tre uker etter at studieplassen er tildelt.</article></article><article class="legalArticle" data-lovdata-URL="LTI/forskrift/2012-06-19-650/§12" data-name="§12" id="kapittel-1-paragraf-12"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Tidlig opptak</span></h3><article class="numberedLegalP" data-numerator="1" id="kapittel-1-paragraf-12-nummer-1">(1) Frist for tidlig opptak fastsettes av studiesjef i samråd med dekan. Tidlig opptak kan gis til søkere som på søknadstidspunktet fyller opptakskravene og som uten tvil ville ha kommet inn ved siste års opptak.</article><article class="numberedLegalP" data-numerator="2" id="kapittel-1-paragraf-12-nummer-2">(2) For å kunne tilkjennes tidlig opptak må søkeren ha dokumentert vektige grunner. Som vektig grunn regnes for eksempel:<ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-12-nummer-2-punkt-1"><article class="legalP" id="kapittel-1-paragraf-12-nummer-2-punkt-1-ledd-1">lang oppsigelsestid på jobb</article></article></li><li data-li-identifier="-" data-name="-"><article class="listArticle" id="kapittel-1-paragraf-12-nummer-2-punkt-2"><article class="legalP" id="kapittel-1-paragraf-12-nummer-2-punkt-2-ledd-1">barn som har behov for skifte av barnehage/skole på grunn av flytting til studiestedet</article></article></li><li data-li-identifier="-" data-name="-"><article class="listArticle" id="kapittel-1-paragraf-12-nummer-2-punkt-3"><article class="legalP" id="kapittel-1-paragraf-12-nummer-2-punkt-3-ledd-1">behov for tilrettelegging på studiestedet som tar lang tid</article></article></li><li data-li-identifier="-" data-name="-"><article class="listArticle" id="kapittel-1-paragraf-12-nummer-2-punkt-4"><article class="legalP" id="kapittel-1-paragraf-12-nummer-2-punkt-4-ledd-1">bosted utenfor EU/EØS-området og må søke om oppholdstillatelse for å studere.</article></article></li></ul></article></article><article class="legalArticle" data-lovdata-URL="LTI/forskrift/2012-06-19-650/§13" data-name="§13" id="kapittel-1-paragraf-13"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Trekking av studier</span></h3><article class="legalP" id="kapittel-1-paragraf-13-ledd-1">Dekan kan, grunnet for få kvalifiserte søkere eller ressursmangler, fatte vedtak om å trekke et studietilbud etter at søknadsfristen er utløpt. Søkere til det aktuelle studiet skal underrettes om vedtaket så snart vedtaket er fattet.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2012-06-19-650/KAPITTEL_2"><h2>Kapittel 2. Opptak på visse vilkår</h2><article class="legalArticle" data-lovdata-URL="LTI/forskrift/2012-06-19-650/§14" data-name="§14" id="kapittel-2-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Betinget opptak</span></h3><article class="numberedLegalP" data-numerator="1" id="kapittel-2-paragraf-1-nummer-1">(1) Det kan fattes vedtak om betinget opptak der søker mangler del av minstekrav for opptak.</article><article class="numberedLegalP" data-numerator="2" id="kapittel-2-paragraf-1-nummer-2">(2) Betinget opptak gis kun til studier av mer enn 60 studiepoengs omfang.</article><article class="numberedLegalP" data-numerator="3" id="kapittel-2-paragraf-1-nummer-3">(3) Betinget opptak kan gis der forhold utenfor søkerens kontroll har medvirket til at eksamen som inngår for opptak ikke er avlagt eller blitt sensurert. Det er en forutsetning at søker kan dokumentere opprinnelig oppmelding i eksamen.</article><article class="numberedLegalP" data-numerator="4" id="kapittel-2-paragraf-1-nummer-4">(4) Manglende eksamen i opptaksgrunnlaget må avlegges og bestås av studenten ved første mulige anledning og normalt i løpet av første semester etter opptaket. Hvis ikke dette kravet oppfylles, mister studenten studieplassen og studierett ervervet gjennom betinget opptak.</article><article class="numberedLegalP" data-numerator="5" id="kapittel-2-paragraf-1-nummer-5">(5) Det kan ikke gis betinget opptak til søkere som ikke kan dokumentere tilstrekkelige kunnskaper i norsk og engelsk, jf. § 16.</article><article class="numberedLegalP" data-numerator="6" id="kapittel-2-paragraf-1-nummer-6">(6) Søkere som har fått betinget opptak, kan ikke få reservert studieplass til senere opptak og innvilges ikke permisjon fra studiet før opptakskravene er oppfylt.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2012-06-19-650/KAPITTEL_3"><h2>Kapittel 3. Minstekrav for opptak</h2><article class="legalArticle" data-lovdata-URL="LTI/forskrift/2012-06-19-650/§15" data-name="§15" id="kapittel-3-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Generell bestemmelser om opptak</span></h3><article class="numberedLegalP" data-numerator="1" id="kapittel-3-paragraf-1-nummer-1">(1) Minstekravet for opptak til utdanninger med studiepoeng er generell studiekompetanse eller tilsvarende realkompetanse med de tilleggskrav og unntak som er spesifisert i Kunnskapsdepartementets forskrift om opptak til høyere utdanning.</article><article class="numberedLegalP" data-numerator="2" id="kapittel-3-paragraf-1-nummer-2">(2) Opptakskrav, herunder faglige minstekrav for det enkelte studium, skal fremgå av godkjent studieplan. Opptakskrav for enkeltemner skal være spesifisert i emnebeskrivelsen.</article><article class="numberedLegalP" data-numerator="3" id="kapittel-3-paragraf-1-nummer-3">(3) For studier med nasjonal rammeplan, fastsettes opptaksgrunnlaget i samsvar med rammeplan eller forskrift til rammeplan.</article></article><article class="legalArticle" data-lovdata-URL="LTI/forskrift/2012-06-19-650/§16" data-name="§16" id="kapittel-3-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Særlige bestemmelser for søkere med utenlandsk utdanning</span></h3><article class="legalP" id="kapittel-3-paragraf-2-ledd-1">Søkere med utenlandsk utdanning må dokumentere at de oppfyller krav til norsk- og engelskkunnskaper fastsatt i Kunnskapsdepartementets forskrift om opptak til høyere utdanning. Krav om norskkunnskaper gjelder ikke for søkere som tas opp til engelskspråklige studieprogram.</article></article><article class="legalArticle" data-lovdata-URL="LTI/forskrift/2012-06-19-650/§17" data-name="§17" id="kapittel-3-paragraf-3"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Minstekrav for opptak til forkurs i ingeniør- og maritim utdanning</span></h3><article class="numberedLegalP" data-numerator="1" id="kapittel-3-paragraf-3-nummer-1">(1) For å være kvalifisert for forkurs til ingeniørutdanning må én av følgende kravkombinasjoner være oppfylt:<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-3-nummer-1-punkt-1"><article class="legalP" id="kapittel-3-paragraf-3-nummer-1-punkt-1-ledd-1">Fullført og bestått VG1 og VG2 fra andre studieretninger i videregående skole enn studieforberedende retninger.</article></article></li><li data-li-identifier="2." data-name="2."><article class="listArticle" id="kapittel-3-paragraf-3-nummer-1-punkt-2"><article class="legalP" id="kapittel-3-paragraf-3-nummer-1-punkt-2-ledd-1">Generell studiekompetanse.</article></article></li><li data-li-identifier="3." data-name="3."><article class="listArticle" id="kapittel-3-paragraf-3-nummer-1-punkt-3"><article class="legalP" id="kapittel-3-paragraf-3-nummer-1-punkt-3-ledd-1">Grunnskole og minst fem års praksis (eller en kombinasjon av videregående skole og praksis).</article></article></li></ul></article><article class="numberedLegalP" data-numerator="2" id="kapittel-3-paragraf-3-nummer-2">(2) Søkere med generell studiekompetanse, som utelukkende søker opptak til fagene matematikk og fysikk, må søke utelukkende på disse fagene i SøknadsWeb.</article></article><article class="legalArticle" data-lovdata-URL="LTI/forskrift/2012-06-19-650/§18" data-name="§18" id="kapittel-3-paragraf-4"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Minstekrav for opptak til tresemesterordning</span></h3><article class="legalP" id="kapittel-3-paragraf-4-ledd-1">For å være kvalifisert for tresemesterordningen (TRES) må søkeren ha generell studiekompetanse.</article></article><article class="legalArticle" data-lovdata-URL="LTI/forskrift/2012-06-19-650/§19" data-name="§19" id="kapittel-3-paragraf-5"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Minstekrav for opptak til grunnutdanninger</span></h3><article class="legalP" id="kapittel-3-paragraf-5-ledd-1">For opptak til grunnutdanninger gjelder bestemmelsene om minstekrav gitt i Kunnskapsdepartementets forskrift om opptak til høyere utdanning.</article></article><article class="legalArticle" data-lovdata-URL="LTI/forskrift/2012-06-19-650/§20" data-name="§20" id="kapittel-3-paragraf-6"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Minstekrav for opptak til andre og tredje studieår</span></h3><article class="numberedLegalP" data-numerator="1" id="kapittel-3-paragraf-6-nummer-1">(1) Dekan kan lyse ut ledige studieplasser på andre og tredje studieår.</article><article class="numberedLegalP" data-numerator="2" id="kapittel-3-paragraf-6-nummer-2">(2) Søkere til andre og tredje studieår må oppfylle kravene for opptak gitt i Kunnskapsdepartementets forskrift om opptak til høyere utdanning.</article><article class="numberedLegalP" data-numerator="3" id="kapittel-3-paragraf-6-nummer-3">(3) Dekan kan i tillegg fastsette forkunnskapskrav ut over de generelle kravene for opptak. Med forkunnskapskrav menes krav om beståtte emner fra universitet eller høgskole.</article></article><article class="legalArticle" data-lovdata-URL="LTI/forskrift/2012-06-19-650/§21" data-name="§21" id="kapittel-3-paragraf-7"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Minstekrav for opptak til videreutdanninger</span></h3><article class="numberedLegalP" data-numerator="1" id="kapittel-3-paragraf-7-nummer-1">(1) For utdanning som er regulert av nasjonal rammeplan, gjelder minstekrav for opptak i henhold til denne rammeplan eller forskrift til rammeplan.</article><article class="numberedLegalP" data-numerator="2" id="kapittel-3-paragraf-7-nummer-2">(2) For utdanning som har studieplan som ikke er regulert av nasjonal rammeplan, gjelder minstekrav for opptak i henhold til studieplan godkjent av høgskolestyret.</article></article><article class="legalArticle" data-lovdata-URL="LTI/forskrift/2012-06-19-650/§22" data-name="§22" id="kapittel-3-paragraf-8"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Minstekrav for opptak til mastergradsstudier</span></h3><article class="numberedLegalP" data-numerator="1" id="kapittel-3-paragraf-8-nummer-1">(1) Krav for opptak til mastergradsstudier er gitt i § 3 og § 5 i Kunnskapsdepartementets forskrift om krav til mastergrad.</article><article class="numberedLegalP" data-numerator="2" id="kapittel-3-paragraf-8-nummer-2">(2) For opptak til mastergrad av 120 studiepoengs omfang etter § 3 i nevnte forskrift må et av følgende utdanningsløp være fullført og bestått:<ul class="defaultList"><li data-li-identifier="-" data-name="-"><article class="listArticle" id="kapittel-3-paragraf-8-nummer-2-punkt-1"><article class="legalP" id="kapittel-3-paragraf-8-nummer-2-punkt-1-ledd-1">bachelorgrad</article></article></li><li data-li-identifier="-" data-name="-"><article class="listArticle" id="kapittel-3-paragraf-8-nummer-2-punkt-2"><article class="legalP" id="kapittel-3-paragraf-8-nummer-2-punkt-2-ledd-1">cand.mag.-grad</article></article></li><li data-li-identifier="-" data-name="-"><article class="listArticle" id="kapittel-3-paragraf-8-nummer-2-punkt-3"><article class="legalP" id="kapittel-3-paragraf-8-nummer-2-punkt-3-ledd-1">annen grad eller yrkesutdanning av minimum tre års omfang</article></article></li><li data-li-identifier="-" data-name="-"><article class="listArticle" id="kapittel-3-paragraf-8-nummer-2-punkt-4"><article class="legalP" id="kapittel-3-paragraf-8-nummer-2-punkt-4-ledd-1">utdanning som i henhold til § 3-4 i lov om universiteter og høyskoler er godkjent som likestilt med ovennevnte grader eller utdanningsløp.</article></article></li></ul><p class="leddfortsettelse">Innenfor de nevnte utdanningsløp må det inngå:</p><ul class="defaultList"><li data-li-identifier="-" data-name="-"><article class="listArticle" id="kapittel-3-paragraf-8-nummer-2-punkt-5"><article class="legalP" id="kapittel-3-paragraf-8-nummer-2-punkt-5-ledd-1">fordypning i fag, emne eller emnegruppe av minimum 80 studiepoengs omfang eller</article></article></li><li data-li-identifier="-" data-name="-"><article class="listArticle" id="kapittel-3-paragraf-8-nummer-2-punkt-6"><article class="legalP" id="kapittel-3-paragraf-8-nummer-2-punkt-6-ledd-1">integrert yrkesrettet utdanning av minimum 120 studiepoengs omfang innenfor fagområdet for mastergrad.</article></article></li></ul></article><article class="numberedLegalP" data-numerator="3" id="kapittel-3-paragraf-8-nummer-3">(3) For opptak til erfaringsbasert mastergrad av 90 eller 120 studiepoengs omfang etter § 5 i nevnte forskrift må et av følgende utdanningsløp være fullført og bestått:<ul class="defaultList"><li data-li-identifier="-" data-name="-"><article class="listArticle" id="kapittel-3-paragraf-8-nummer-3-punkt-1"><article class="legalP" id="kapittel-3-paragraf-8-nummer-3-punkt-1-ledd-1">bachelorgrad</article></article></li><li data-li-identifier="-" data-name="-"><article class="listArticle" id="kapittel-3-paragraf-8-nummer-3-punkt-2"><article class="legalP" id="kapittel-3-paragraf-8-nummer-3-punkt-2-ledd-1">cand.mag.-grad</article></article></li><li data-li-identifier="-" data-name="-"><article class="listArticle" id="kapittel-3-paragraf-8-nummer-3-punkt-3"><article class="legalP" id="kapittel-3-paragraf-8-nummer-3-punkt-3-ledd-1">annen grad eller yrkesutdanning av minimum tre års omfang</article></article></li><li data-li-identifier="-" data-name="-"><article class="listArticle" id="kapittel-3-paragraf-8-nummer-3-punkt-4"><article class="legalP" id="kapittel-3-paragraf-8-nummer-3-punkt-4-ledd-1">utdanning som i henhold til § 3-4 i lov om universiteter og høyskoler er godkjent som jevngod med ovennevnte grader eller utdanningsløp.</article></article></li></ul><p class="leddfortsettelse">I tillegg kreves minst to års relevant yrkespraksis.</p></article><article class="numberedLegalP" data-numerator="4" id="kapittel-3-paragraf-8-nummer-4">(4) Nærmere krav om opptak til de enkelte mastergradsstudier, herunder faglige minstekrav og særkrav, fastsettes av høgskolestyret.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2012-06-19-650/KAPITTEL_4"><h2>Kapittel 4. Rangering av søkere ved opptak</h2><article class="legalArticle" data-lovdata-URL="LTI/forskrift/2012-06-19-650/§23" data-name="§23" id="kapittel-4-paragraf-1"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Generelt om rangering av søkere til opptak</span></h3><article class="numberedLegalP" data-numerator="1" id="kapittel-4-paragraf-1-nummer-1">(1) Dersom det er flere kvalifiserte søkere enn antall ledige studieplasser, kan en utdanning bli adgangsregulert. Ved adgangsregulering rangeres søkerne etter nærmere bestemte rangeringsregler gitt i § 25 til § 30.</article><article class="numberedLegalP" data-numerator="2" id="kapittel-4-paragraf-1-nummer-2">(2) For søkere med tall- eller bokstavkarakterer fra eldre utdanninger, benyttes følgende omregningsskala: <table><thead><tr><th data-text-align="left" data-vertical-align="top"><i>Karakterskala fra 1.0 til 4.0 for bestått med 1.0 som beste karakter</i></th><th data-text-align="left" data-vertical-align="top"><i>Tallkarakterer</i></th><th data-text-align="left" data-vertical-align="top"><i>Karakterskala med fem trinn fra A til E for bestått og F for ikke bestått</i></th><th data-text-align="left" data-vertical-align="top"><i>Tallverdi ved opptak</i></th></tr></thead><tbody><tr><td data-text-align="left" data-vertical-align="top">S</td><td data-text-align="left" data-vertical-align="top">1,0-1,9</td><td data-text-align="left" data-vertical-align="top">A</td><td data-text-align="left" data-vertical-align="top">5</td></tr><tr><td data-text-align="left" data-vertical-align="top">M</td><td data-text-align="left" data-vertical-align="top">2,0-2,4</td><td data-text-align="left" data-vertical-align="top">B</td><td data-text-align="left" data-vertical-align="top">4</td></tr><tr><td data-text-align="left" data-vertical-align="top">G<sup class="footnotereference" data-footnotereferencevalue="*" data-unique-footnote-counter="1">*</sup></td><td data-text-align="left" data-vertical-align="top">2,5-2,9</td><td data-text-align="left" data-vertical-align="top">C</td><td data-text-align="left" data-vertical-align="top">3</td></tr><tr><td data-text-align="left" data-vertical-align="top" /><td data-text-align="left" data-vertical-align="top">3,0-3,4</td><td data-text-align="left" data-vertical-align="top">D</td><td data-text-align="left" data-vertical-align="top">2</td></tr><tr><td data-text-align="left" data-vertical-align="top">NG</td><td data-text-align="left" data-vertical-align="top">3,5-4,0</td><td data-text-align="left" data-vertical-align="top">E</td><td data-text-align="left" data-vertical-align="top">1</td></tr></tbody></table></article><footer class="footnotes"><article class="footnote" data-name="*" data-unique-footnote-counter="1"><span class="footnoteLabel">*</span> Bokstavkarakteren G gis tallverdig 2,5 ved opptak.</article></footer><article class="numberedLegalP" data-numerator="3" id="kapittel-4-paragraf-1-nummer-3">(3) For utdanninger som regulert av nasjonal rammeplan, gjelder vedtatte rangeringsregler i henhold til rammeplan eller forskrift til rammeplan. Slike rangeringsregler skal fremgå av studieplan.</article></article><article class="legalArticle" data-lovdata-URL="LTI/forskrift/2012-06-19-650/§24" data-name="§24" id="kapittel-4-paragraf-2"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Opptak utenom rangeringsreglene</span></h3><article class="numberedLegalP" data-numerator="1" id="kapittel-4-paragraf-2-nummer-1">(1) For tildeling av studieplass til søkere utenom poengreglene må én av følgende forutsetninger være oppfylt:<ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-2-nummer-1-punkt-1"><article class="legalP" id="kapittel-4-paragraf-2-nummer-1-punkt-1-ledd-1">Dokumentert sykdom, funksjonshemming eller andre tungtveiende grunner som gir grunnlag til å anta at eksamensresultatet ikke gir riktig bilde av søkerens kvalifikasjoner.</article></article></li><li data-li-identifier="2." data-name="2."><article class="listArticle" id="kapittel-4-paragraf-2-nummer-1-punkt-2"><article class="legalP" id="kapittel-4-paragraf-2-nummer-1-punkt-2-ledd-1">Søker kan ikke poengberegnes etter rangeringsreglene i § 25 – § 30 i denne forskriften.</article></article></li></ul></article><article class="numberedLegalP" data-numerator="2" id="kapittel-4-paragraf-2-nummer-2">(2) Kvalifiserte søkere som ikke kan poengberegnes, må rangeres i forhold til de poengberegnende søkere ved hjelp av skjønnsmessig vurdering. For å få tilbud om opptak kreves likverdige ferdigheter og kunnskaper som søkere som får tilbud om opptak etter rangering av bakgrunn av poengberegning.</article></article><article class="legalArticle" data-lovdata-URL="LTI/forskrift/2012-06-19-650/§25" data-name="§25" id="kapittel-4-paragraf-3"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Rangering av søkere til forkurs til ingeniør- og maritim utdanning</span></h3><article class="numberedLegalP" data-numerator="1" id="kapittel-4-paragraf-3-nummer-1">(1) Ved opptak til forkurs rangeres søkerne etter oppnådde karakterpoeng. Karakterpoeng består av gjennomsnittet av karakterene i fag på høyeste nivå, multiplisert med 10. For søkere med tall- eller bokstavkarakterer fra eldre utdanninger, benyttes omregningsskalaen i § 23 (2).</article></article><article class="legalArticle" data-lovdata-URL="LTI/forskrift/2012-06-19-650/§26" data-name="§26" id="kapittel-4-paragraf-4"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Rangering av søkere til tresemesterordningen</span></h3><article class="numberedLegalP" data-numerator="1" id="kapittel-4-paragraf-4-nummer-1">(1) Ved opptak til tresemesterordningen rangeres søkerne etter bestemmelsene gitt i forskrift om opptak til høyere utdanning.</article></article><article class="legalArticle" data-lovdata-URL="LTI/forskrift/2012-06-19-650/§27" data-name="§27" id="kapittel-4-paragraf-5"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Rangering av søkere til grunnutdanninger</span></h3><article class="numberedLegalP" data-numerator="1" id="kapittel-4-paragraf-5-nummer-1">(1) Ved opptak til grunnutdanninger rangeres søkerne etter bestemmelsene gitt i forskrift om opptak til høyere utdanning.</article></article><article class="legalArticle" data-lovdata-URL="LTI/forskrift/2012-06-19-650/§28" data-name="§28" id="kapittel-4-paragraf-6"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Rangering av søkere til andre og tredje studieår</span></h3><article class="numberedLegalP" data-numerator="1" id="kapittel-4-paragraf-6-nummer-1">(1) Dekan kan fastsette egne regler for rangering av søkere til andre og tredje studieår.</article></article><article class="legalArticle" data-lovdata-URL="LTI/forskrift/2012-06-19-650/§29" data-name="§29" id="kapittel-4-paragraf-7"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Rangering av søkere til videreutdanninger</span></h3><article class="numberedLegalP" data-numerator="1" id="kapittel-4-paragraf-7-nummer-1">(1) Dersom det er flere søkere enn antall studieplasser, rangeres søkerne etter oppnådde konkurransepoeng. Konkurransepoeng fremkommer som summen av:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-7-nummer-1-punkt-1"><article class="legalP" id="kapittel-4-paragraf-7-nummer-1-punkt-1-ledd-1">Poeng for minstekravsutdanning – <i>karakterpoeng</i>. Det gis karakterpoeng ut fra gjennomsnittskarakteren omregnet i henhold til omregningstabell i § 23 (2). Gjennomsnittskarakteren multipliseres med 10.</article></article></li><li data-li-identifier="b)" data-name="b)"><article class="listArticle" id="kapittel-4-paragraf-7-nummer-1-punkt-2"><article class="legalP" id="kapittel-4-paragraf-7-nummer-1-punkt-2-ledd-1">Poeng for høyere utdanning utover minstekravet – <i>utdanningspoeng</i>. Det gis 1 tilleggspoeng per 60 studiepoeng for fullført og bestått utdanning utover minstekravet for opptak. Det gis 0,5 tilleggspoeng for fullført og bestått utdanning av 30 studiepoengs omfang. Det gis 0,25 tilleggspoeng for fullført og bestått utdanning av 15 studiepoengs omfang. Det kan gis inntil 2 poeng for slik utdanning.</article></article></li><li data-li-identifier="c)" data-name="c)"><article class="listArticle" id="kapittel-4-paragraf-7-nummer-1-punkt-3"><article class="legalP" id="kapittel-4-paragraf-7-nummer-1-punkt-3-ledd-1">Poeng for praksis utover minstekravet – <i>praksispoeng</i>. Det gis 1 tilleggspoeng per år for inntil 5 år relevant yrkespraksis etter fullført og bestått høyere utdanning utover minstekravet for opptak. Deltidsarbeid gjøres om til andel av heltid. For helsesøsterutdanningen kan det i tillegg gis 1 ekstra poeng til søkere med minst ett års erfaring i fulltidsstilling i sykepleier som innebærer sykepleie til barn/unge og/eller familie.</article></article></li></ul></article><article class="numberedLegalP" data-numerator="2" id="kapittel-4-paragraf-7-nummer-2">(2) Når flere søkere har lik poengsum, avgjøres rekkefølge ved loddtrekning.</article></article><article class="legalArticle" data-lovdata-URL="LTI/forskrift/2012-06-19-650/§30" data-name="§30" id="kapittel-4-paragraf-8"><h3 class="legalArticleHeader"><span class="legalArticleValue">§ 30</span>. <span class="legalArticleTitle">Rangering av søkere til mastergradsstudier</span></h3><article class="numberedLegalP" data-numerator="1" id="kapittel-4-paragraf-8-nummer-1">(1) Dersom det er flere kvalifiserte søkere enn antall studieplasser, rangeres søkerne på grunnlag av vektet gjennomsnitt av karakterer fra utdanning knyttet til opptaksgrunnlaget.</article><article class="numberedLegalP" data-numerator="2" id="kapittel-4-paragraf-8-nummer-2">(2) Dersom en søker har flere opptaksgrunnlag, velges det grunnlaget som gir gunstigst resultat for søkeren.</article><article class="numberedLegalP" data-numerator="3" id="kapittel-4-paragraf-8-nummer-3">(3) Med vektet gjennomsnitt menes gjennomsnittet av alle karakterer på vitnemålet vektet mot antall studiepoeng på hver karakterenhet.</article><article class="numberedLegalP" data-numerator="4" id="kapittel-4-paragraf-8-nummer-4">(4) Når flere søkere har lik poengsum, avgjøres rekkefølge normalt ved loddtrekning.</article><article class="numberedLegalP" data-numerator="5" id="kapittel-4-paragraf-8-nummer-5">(5) Studiesjef kan fastsette andre rangeringsregler for opptak og bestemmelser om løpende opptak til det enkelte mastergradsstudium i samråd med dekan. Rangeringsreglene skal fremgå av programmets studieplan.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2012-06-19-650/KAPITTEL_5"><h2>Kapittel 5. Klage på opptak</h2><article class="legalArticle" data-lovdata-URL="LTI/forskrift/2012-06-19-650/§31" data-name="§31" id="kapittel-5-paragraf-1"><h3 class="legalArticleHeader"><span class="legalArticleValue">§ 31</span>. <span class="legalArticleTitle">Klage på opptak</span></h3><article class="legalP" id="kapittel-5-paragraf-1-ledd-1">Enkeltvedtak som er fattet etter denne forskriften kan påklages. Fristen for å klage er tre uker fra det tidspunkt vedtaket er kommet fram til den klagende part. Klageinstans er Høgskolens klagenemnd.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2012-06-19-650/KAPITTEL_6"><h2>Kapittel 6. Ikrafttredelse og opphevning av tidligere forskrifter</h2><article class="legalArticle" data-lovdata-URL="LTI/forskrift/2012-06-19-650/§32" data-name="§32" id="kapittel-6-paragraf-1"><h3 class="legalArticleHeader"><span class="legalArticleValue">§ 32</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-1-ledd-1">Denne forskrift trer i kraft fra 1. august 2012.</article></article><article class="legalArticle" data-lovdata-URL="LTI/forskrift/2012-06-19-650/§33" data-name="§33" id="kapittel-6-paragraf-2"><h3 class="legalArticleHeader"><span class="legalArticleValue">§ 33</span>. <span class="legalArticleTitle">Oppheving av forskrift</span></h3><article class="legalP" id="kapittel-6-paragraf-2-ledd-1">Forskrift 25. juni 2009 nr. 963 om studier, opptak og eksamen ved Høgskolen i Ålesund oppheves fra og med 1. august 2012.</article></article></section></main></body></html>