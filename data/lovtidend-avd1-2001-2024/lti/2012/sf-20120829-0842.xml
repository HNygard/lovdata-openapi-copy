<!DOCTYPE html><html lang="no"><head><title>Forskrift om fastlegeordning i kommunene</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2012-08-29-842</dd><dt class="dokid">DokumentID</dt><dd class="dokid">LTI/forskrift/2012-08-29-842</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2012 hefte 10 s 1830</dd><dt class="dateInForce">I kraft fra</dt><dd class="dateInForce">2013-01-01, dep. bestemmer</dd><dt class="changesToDocuments">Endrer</dt><dd class="changesToDocuments"><ul><li>forskrift/2000-04-14-328</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2011-06-24-30/§3-2</li><li>lov/1999-07-02-64/§14</li></ul></dd><dt class="dateOfPublication">Kunngjort</dt><dd class="dateOfPublication">2012-08-31 14:15</dd><dt class="journalNumber">Journalnummer</dt><dd class="journalNumber">2012-0718</dd><dt class="titleShort">Korttittel</dt><dd class="titleShort">Forskrift om fastlegeordning i kommunene</dd><dt class="title">Tittel</dt><dd class="title">Forskrift om fastlegeordning i kommunene</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Helse- og omsorgsdepartementet 29. august 2012 med hjemmel i lov 24. juni 2011 nr. 30 om kommunale helse- og omsorgstjenester m.m. (helse- og omsorgstjenesteloven) § 3-2 tredje ledd og lov 2. juli 1999 nr. 64 om helsepersonell m.v. (helsepersonelloven) § 14. <br /><strong>EØS-henvisninger:</strong> EØS-avtalen vedlegg VII nr. 1 (direktiv 2005/36/EF endret ved direktiv 2006/100/EF, forordning (EF) nr. 1430/2007, forordning (EF) nr. 755/2008, forordning (EF) nr. 279/2009 og forordning (EU) nr. 213/2011).</dd><dt class="refid">RefID</dt><dd class="refid">forskrift/2012-08-29-842</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om fastlegeordning i kommunene<ul class="tocSubUl"><li>Kapittel 1. Formål og definisjoner<ul class="tocSubUl"><li>§ 1. Formål</li><li>§ 2. Definisjoner</li></ul></li><li>Kapittel 2. Kommunens ansvar<ul class="tocSubUl"><li>§ 3. Det kommunale ansvaret for allmennlegetilbudet</li><li>§ 4. Det kommunale ansvaret for organisering av fastlegeordningen</li><li>§ 5. Særlig om personer som utgjør en sikkerhetsrisiko</li><li>§ 6. Kommunens ansvar for informasjon</li><li>§ 7. Kommunens ansvar for kvalitet i den kommunale allmennlegetjenesten</li><li>§ 8. Kommunens ansvar for å tilrettelegge for samarbeid</li><li>§ 9. Økonomisk vederlag til næringsdrivende fastlege m.m.</li></ul></li><li>Kapittel 3. Fastlegens ansvar<ul class="tocSubUl"><li>§ 10. Fastlegens listeansvar</li><li>§ 11. Fastlegens listeansvar ved fellesliste</li><li>§ 12. Fastlegens deltakelse i andre allmennlegeoppgaver i kommunen</li><li>§ 13. Fastlegens plikt til deltakelse i legevakt</li><li>§ 14. Fastlegens ansvar for listeinnbyggere som oppholder seg i institusjon</li><li>§ 15. Rett til å få flyttet person fra listen</li></ul></li><li>Kapittel 4. Funksjons- og kvalitetskrav<ul class="tocSubUl"><li>§ 16. Krav til kvalitet</li><li>§ 17. Oversikt over listeinnbyggerne</li><li>§ 18. Oppfølgingstilbud</li><li>§ 19. Medisinskfaglig koordinering og samarbeid</li><li>§ 20. Individrettet forebygging som integrert del av tjenesteytingen</li><li>§ 21. Allmenne tilgjengelighetsbestemmelser</li><li>§ 22. Øyeblikkelig hjelp til listeinnbyggere</li><li>§ 23. Hjemmebesøk</li><li>§ 24. Henvisningspraksis</li><li>§ 25. Legemiddelbehandling</li><li>§ 26. Sykefraværsoppfølging</li><li>§ 27. Elektronisk pasientjournal m.m.</li><li>§ 28. Tolk</li><li>§ 29. Krav til rapportering</li></ul></li><li>Kapittel 5. Fastlegeavtalen<ul class="tocSubUl"><li>§ 30. Fastlegeavtale</li><li>§ 31. Inngåelse av ny fastlegeavtale</li><li>§ 32. Avslutning av individuell avtale</li><li>§ 33. Korrigerende tiltak ved manglende oppfyllelse av forskrift og individuell avtale</li></ul></li><li>Kapittel 6. Fastlegens liste<ul class="tocSubUl"><li>§ 34. Listetak</li><li>§ 35. Reduksjon av listetaket</li><li>§ 36. Prioritering av samisktalende personer</li></ul></li><li>Kapittel 7. Særlige tiltak ved legemangel<ul class="tocSubUl"><li>§ 37. Suspensjon</li></ul></li><li>Kapittel 8. Ikrafttredelse<ul class="tocSubUl"><li>§ 38. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2012-08-29-842" id="dokument"><h1>Forskrift om fastlegeordning i kommunene</h1><section class="section" data-name="kap1" id="kapittel-1" data-lovdata-URL="LTI/forskrift/2012-08-29-842/KAPITTEL_1"><h2>Kapittel 1. Formål og definisjoner</h2><article class="legalArticle" data-lovdata-URL="LTI/forskrift/2012-08-29-842/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med fastlegeordningen er å sikre at alle får nødvendige allmennlegetjenester av god kvalitet til rett tid, og at personer bosatt i Norge får en fast allmennlege å forholde seg til.</article></article><article class="legalArticle" data-lovdata-URL="LTI/forskrift/2012-08-29-842/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">I forskriften her menes med:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1"><i>Fastlege:</i> lege som inngår avtale med en kommune om deltakelse i fastlegeordningen, uavhengig av om legen er ansatt i kommunen eller er selvstendig næringsdrivende.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1"><i>Fastlegeavtale:</i> en individuell avtale som inngås mellom kommune og den enkelte fastlege.</article></article></li><li data-li-identifier="c)" data-name="c)"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1"><i>Listeinnbygger:</i> en person som er tilknyttet en fastlegeliste.</article></article></li></ul></article></article></section><section class="section" data-name="kap2" id="kapittel-2" data-lovdata-URL="LTI/forskrift/2012-08-29-842/KAPITTEL_2"><h2>Kapittel 2. Kommunens ansvar</h2><article class="legalArticle" data-lovdata-URL="LTI/forskrift/2012-08-29-842/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Det kommunale ansvaret for allmennlegetilbudet</span></h3><article class="legalP" id="kapittel-2-paragraf-1-ledd-1">Kommunen skal sørge for at personer som oppholder seg i kommunen tilbys nødvendige allmennlegetjenester, jf. helse- og omsorgstjenesteloven § 3-1 og § 3-2 første ledd.</article></article><article class="legalArticle" data-lovdata-URL="LTI/forskrift/2012-08-29-842/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Det kommunale ansvaret for organisering av fastlegeordningen</span></h3><article class="legalP" id="kapittel-2-paragraf-2-ledd-1">Kommunen skal organisere fastlegeordningen og sørge for at personer som ønsker det, får tilbud om plass på fastleges liste, jf. pasient- og brukerrettighetsloven § 2-1c og forskrift om pasient- og brukerrettigheter i fastlegeordningen § 2.</article><article class="legalP" id="kapittel-2-paragraf-2-ledd-2">Kommunen skal sørge for at et tilstrekkelig antall leger deltar i fastlegeordningen.</article></article><article class="legalArticle" data-lovdata-URL="LTI/forskrift/2012-08-29-842/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Særlig om personer som utgjør en sikkerhetsrisiko</span></h3><article class="legalP" id="kapittel-2-paragraf-3-ledd-1">Kommunen skal sørge for nødvendige tiltak i forbindelse med personer som utgjør en sikkerhetsrisiko.</article><article class="legalP" id="kapittel-2-paragraf-3-ledd-2">Dersom en fastlege krever en listeinnbygger strøket fra sin liste, jf. forskriften § 15, skal kommunen fatte vedtak om stryking når vilkårene for dette er oppfylt. Kommunens avgjørelse er å anse som et enkeltvedtak etter forvaltningsloven § 2 bokstav b. Vedtaket kan påklages til Fylkesmannen.</article><article class="legalP" id="kapittel-2-paragraf-3-ledd-3">Kommunen skal sikre allmennlegetjenester til innbyggere som strykes fra en liste mot sin vilje.</article></article><article class="legalArticle" data-lovdata-URL="LTI/forskrift/2012-08-29-842/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Kommunens ansvar for informasjon</span></h3><article class="legalP" id="kapittel-2-paragraf-4-ledd-1">Kommunen skal sørge for at innbyggerne i kommunen gis nødvendig informasjon om fastlegeordningen, herunder om hvilke leger som deltar i ordningen og hvem som har ledig plass på sin liste.</article><article class="legalP" id="kapittel-2-paragraf-4-ledd-2">Kommunen plikter å holde legen informert om planer og forhold i den kommunale helse- og omsorgstjenesten som kan ha betydning for legens virksomhet.</article></article><article class="legalArticle" data-lovdata-URL="LTI/forskrift/2012-08-29-842/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Kommunens ansvar for kvalitet i den kommunale allmennlegetjenesten</span></h3><article class="legalP" id="kapittel-2-paragraf-5-ledd-1">Kommunen skal sørge for at befolkningen gis et forsvarlig tilbud av allmennlegetjenester, hvor fastsatte kvalitets- og funksjonskrav i fastlegeordningen overholdes, jf. kapittel 4.</article><article class="legalP" id="kapittel-2-paragraf-5-ledd-2">Kommunen skal sørge for at det arbeides systematisk med kvalitetsforbedring og pasient- og brukersikkerhet, jf. helse- og omsorgstjenesteloven § 4-1 og § 4-2.</article><article class="legalP" id="kapittel-2-paragraf-5-ledd-3">Kommunens ansvar gjelder uavhengig av om tjenestene ytes av ansatte leger eller det inngås avtaler med selvstendig næringsdrivende leger om å yte tjenestene.</article></article><article class="legalArticle" data-lovdata-URL="LTI/forskrift/2012-08-29-842/§8" data-name="§8" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Kommunens ansvar for å tilrettelegge for samarbeid</span></h3><article class="legalP" id="kapittel-2-paragraf-6-ledd-1">Kommunen skal legge til rette for samarbeid mellom kommunen og fastlegene.</article><article class="legalP" id="kapittel-2-paragraf-6-ledd-2">Kommunen skal legge til rette for samarbeid mellom fastlegene og andre tjenesteytere og sikre en hensiktsmessig og god integrering av fastlegeordningen i kommunens øvrige helse- og omsorgstjenestetilbud.</article><article class="legalP" id="kapittel-2-paragraf-6-ledd-3">Kommunen skal legge til rette for samarbeid mellom fastlegene og spesialisthelsetjenesten.</article></article><article class="legalArticle" data-lovdata-URL="LTI/forskrift/2012-08-29-842/§9" data-name="§9" id="kapittel-2-paragraf-7"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Økonomisk vederlag til næringsdrivende fastlege m.m.</span></h3><article class="legalP" id="kapittel-2-paragraf-7-ledd-1">Næringsdrivende fastleges økonomiske vederlag, for det arbeid som honoreres etter forskrift om stønad til dekning av utgifter til undersøkelse og behandling hos lege, består av et tilskudd fra kommunen for hver person (per capita-tilskudd) på listen og de til enhver tid gjeldende satser for egenandel og refusjon fra folketrygden for utført arbeid.</article><article class="legalP" id="kapittel-2-paragraf-7-ledd-2">Kommuner med mindre enn 5&#xa0;000 innbyggere skal gi et utjamningstilskudd til fastleger dersom gjennomsnittlig listelengde i kommunen er lavere enn en avtalt referanseliste. Utjamningstilskuddet skal svare til differansen mellom per capita-tilskuddet for fastsatte referanseliste og per capita-tilskudd for gjennomsnittlig listelengde i kommunen.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2012-08-29-842/KAPITTEL_3"><h2>Kapittel 3. Fastlegens ansvar</h2><article class="legalArticle" data-lovdata-URL="LTI/forskrift/2012-08-29-842/§10" data-name="§10" id="kapittel-3-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Fastlegens listeansvar</span></h3><article class="legalP" id="kapittel-3-paragraf-1-ledd-1">Fastlegens listeansvar dekker alle allmennlegeoppgaver innen somatikk, psykisk helse og rus for innbyggerne på listen dersom ikke annet er presisert i lov eller forskrift.</article><article class="legalP" id="kapittel-3-paragraf-1-ledd-2">Fastlegen skal prioritere personene på sin liste foran andre, med unntak av lovpålagte øyeblikkelig hjelp-henvendelser eller andre forpliktelser som er pålagt i medhold av lov, forskrift eller som er avtalt med kommunen.</article><article class="legalP" id="kapittel-3-paragraf-1-ledd-3">Allmennlegeoppgaver i helsestasjons- og skolehelsetjenesten, ved sykehjem, fengsler og andre kommunale institusjoner med en organisert legetjeneste inngår ikke i listeansvaret.</article></article><article class="legalArticle" data-lovdata-URL="LTI/forskrift/2012-08-29-842/§11" data-name="§11" id="kapittel-3-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Fastlegens listeansvar ved fellesliste</span></h3><article class="legalP" id="kapittel-3-paragraf-2-ledd-1">Fastleger med fellesliste har felles ansvar for allmennlegetilbudet til personene på listen.</article><article class="legalP" id="kapittel-3-paragraf-2-ledd-2">Personer som står på fellesliste skal ha en ansvarlig lege som har hovedansvar for journal og oppfølging.</article><article class="legalP" id="kapittel-3-paragraf-2-ledd-3">Reglene om listelengde og reduksjon av lister gjelder tilsvarende ved felleslister.</article></article><article class="legalArticle" data-lovdata-URL="LTI/forskrift/2012-08-29-842/§12" data-name="§12" id="kapittel-3-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Fastlegens deltakelse i andre allmennlegeoppgaver i kommunen</span></h3><article class="legalP" id="kapittel-3-paragraf-3-ledd-1">Fastlege i fulltidspraksis kan pålegges å delta inntil 7,5 timer per uke i andre allmennlegeoppgaver i kommunen, for eksempel i helsestasjons- og skolehelsetjenesten, sykehjem og fengsler. Før pålegg gis skal kommunen søke å inngå frivillige avtaler om utføring av disse oppgavene. Fastlegens deltakelse i administrative møter med kommunen skal iberegnes i de 7,5 timene.</article><article class="legalP" id="kapittel-3-paragraf-3-ledd-2">Fastlegen og kommunen kan inngå avtale om andre oppgaver som skal inngå i de 7,5 timene, jf. første ledd.</article></article><article class="legalArticle" data-lovdata-URL="LTI/forskrift/2012-08-29-842/§13" data-name="§13" id="kapittel-3-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Fastlegens plikt til deltakelse i legevakt</span></h3><article class="legalP" id="kapittel-3-paragraf-4-ledd-1">Fastlegen plikter å delta i:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-4-ledd-1-punkt-1"><article class="legalP" id="kapittel-3-paragraf-4-ledd-1-punkt-1-ledd-1">Kommunal eller interkommunal legevakt utenfor ordinær åpningstid.</article></article></li><li data-li-identifier="b)" data-name="b)"><article class="listArticle" id="kapittel-3-paragraf-4-ledd-1-punkt-2"><article class="legalP" id="kapittel-3-paragraf-4-ledd-1-punkt-2-ledd-1">Kommunens organiserte øyeblikkelig hjelp-tjeneste i kontortid, herunder tilgjengelighet i helseradionettet/nødnettet og ivaretakelse av utrykningsplikten.</article></article></li></ul></article><article class="legalP" id="kapittel-3-paragraf-4-ledd-2">Deltakelse i kommunal legevakt eller interkommunal legevakt utenfor ordinær åpningstid kommer i tillegg til andre allmennlegeoppgaver kommunen kan pålegge fastlegen å utføre, jf. § 12.</article><article class="legalP" id="kapittel-3-paragraf-4-ledd-3">Kommunen kan frita fastlegen fra plikt til legevaktdeltakelse etter første ledd bokstav a, når legen av helsemessige eller vektige sosiale grunner ber om det.</article><article class="legalP" id="kapittel-3-paragraf-4-ledd-4">Fastlegen har rett til fritak til legevaktdeltakelse etter første ledd bokstav a når legen:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-4-ledd-4-punkt-1"><article class="legalP" id="kapittel-3-paragraf-4-ledd-4-punkt-1-ledd-1">er over 55 år,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-4-ledd-4-punkt-2"><article class="legalP" id="kapittel-3-paragraf-4-ledd-4-punkt-2-ledd-1">er gravid i de tre siste måneder av svangerskapet eller når graviditeten er til hinder for deltakelse eller</article></article></li><li data-li-identifier="c)" data-name="c)"><article class="listArticle" id="kapittel-3-paragraf-4-ledd-4-punkt-3"><article class="legalP" id="kapittel-3-paragraf-4-ledd-4-punkt-3-ledd-1">ammer barn som er under ett år.</article></article></li></ul></article></article><article class="legalArticle" data-lovdata-URL="LTI/forskrift/2012-08-29-842/§14" data-name="§14" id="kapittel-3-paragraf-5"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Fastlegens ansvar for listeinnbyggere som oppholder seg i institusjon</span></h3><article class="legalP" id="kapittel-3-paragraf-5-ledd-1">Blir en person som står på fastleges liste inntatt i en helse- og omsorgsinstitusjon eller annen institusjon med organisert legetjeneste, overføres listeansvaret etter § 10 til institusjonen. Vedkommende blir likevel stående på fastlegens liste, og fastlegen har ansvaret for tilrettelegging av allmennlegetilbudet ved utskrivning.</article><article class="legalP" id="kapittel-3-paragraf-5-ledd-2">Ved behov for tilrettelegging etter utskrivning plikter institusjonen å orientere fastlegen før utskrivning skjer. Institusjonen skal gi fastlegen epikrise ved utskrivning, jf. forskrift om pasientjournal § 9.</article></article><article class="legalArticle" data-lovdata-URL="LTI/forskrift/2012-08-29-842/§15" data-name="§15" id="kapittel-3-paragraf-6"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Rett til å få flyttet person fra listen</span></h3><article class="legalP" id="kapittel-3-paragraf-6-ledd-1">Fastlegen kan kreve at kommunen fatter vedtak om at en person flyttes fra listen, dersom personen har fremvist truende eller voldelig adferd overfor fastlegen, andre som er ansatt hos fastlegen eller deres familier.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2012-08-29-842/KAPITTEL_4"><h2>Kapittel 4. Funksjons- og kvalitetskrav</h2><article class="legalArticle" data-lovdata-URL="LTI/forskrift/2012-08-29-842/§16" data-name="§16" id="kapittel-4-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Krav til kvalitet</span></h3><article class="legalP" id="kapittel-4-paragraf-1-ledd-1">Fastlegen skal drive sin virksomhet i tråd med oppdatert kunnskap og nasjonale faglige retningslinjer.</article><article class="legalP" id="kapittel-4-paragraf-1-ledd-2">Fastlegen skal tilstrebe å redusere risiko for uønskede hendelser i sin virksomhet.</article></article><article class="legalArticle" data-lovdata-URL="LTI/forskrift/2012-08-29-842/§17" data-name="§17" id="kapittel-4-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Oversikt over listeinnbyggerne</span></h3><article class="legalP" id="kapittel-4-paragraf-2-ledd-1">Fastlegen skal, basert på foreliggende journalinformasjon, søke å ha oversikt over innbyggere på listen der medisinskfaglig oppfølging og koordinering er nødvendig.</article></article><article class="legalArticle" data-lovdata-URL="LTI/forskrift/2012-08-29-842/§18" data-name="§18" id="kapittel-4-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Oppfølgingstilbud</span></h3><article class="legalP" id="kapittel-4-paragraf-3-ledd-1">Fastlege som har eller mottar informasjon om at personer på listen har behov for helsehjelp, men selv ikke søker hjelp, skal tilby konsultasjon eller hjemmebesøk. Dette gjelder bare i tilfeller hvor pasienten har en påvist lidelse, og det fra en medisinsk vurdering er et åpenbart behov for behandling eller oppfølging.</article></article><article class="legalArticle" data-lovdata-URL="LTI/forskrift/2012-08-29-842/§19" data-name="§19" id="kapittel-4-paragraf-4"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Medisinskfaglig koordinering og samarbeid</span></h3><article class="legalP" id="kapittel-4-paragraf-4-ledd-1">Fastlegen skal ivareta en medisinskfaglig koordineringsrolle og samarbeide med andre relevante tjenesteytere om egne listeinnbyggere.</article><article class="legalP" id="kapittel-4-paragraf-4-ledd-2">Dersom en innbygger på listen har behov for langvarige og koordinerte tjenester, plikter fastlegen å informere om, og medvirke til utarbeidelse av, individuell plan og koordinator i kommunen, jf. forskrift om habilitering og rehabilitering, individuell plan og koordinator.</article></article><article class="legalArticle" data-lovdata-URL="LTI/forskrift/2012-08-29-842/§20" data-name="§20" id="kapittel-4-paragraf-5"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Individrettet forebygging som integrert del av tjenesteytingen</span></h3><article class="legalP" id="kapittel-4-paragraf-5-ledd-1">Fastlegen skal, basert på en medisinsk vurdering av behov, tilby forebyggende tiltak til personer der det avdekkes betydelig risiko for utvikling eller forverring av sykdom eller funksjonssvikt. De helsemessige risikofaktorene skal kartlegges av legen ut fra hva som er relevant for den kliniske problemstillingen.</article></article><article class="legalArticle" data-lovdata-URL="LTI/forskrift/2012-08-29-842/§21" data-name="§21" id="kapittel-4-paragraf-6"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Allmenne tilgjengelighetsbestemmelser</span></h3><article class="legalP" id="kapittel-4-paragraf-6-ledd-1">Fastlegen skal kunne motta og vurdere alle typer henvendelser i sin åpningstid.</article><article class="legalP" id="kapittel-4-paragraf-6-ledd-2">Fastlegen skal prioritere listeinnbyggerne ut i fra en konkret medisinsk vurdering av haste- og alvorlighetsgrad. Listeinnbyggeren skal få tilbud om konsultasjon så tidlig som mulig, og normalt innen fem arbeidsdager.</article><article class="legalP" id="kapittel-4-paragraf-6-ledd-3">Systemet for mottak av telefonhenvendelser skal innrettes slik at 80 prosent av alle henvendelser normalt kan besvares innen to minutter.</article><article class="legalP" id="kapittel-4-paragraf-6-ledd-4">Fastlegen skal kunne motta timebestilling elektronisk.</article><article class="legalP" id="kapittel-4-paragraf-6-ledd-5">Fastlegen skal sørge for fraværsdekning i forbindelse med ordinært fravær ved for eksempel ferie, kurs og etterutdanning.</article></article><article class="legalArticle" data-lovdata-URL="LTI/forskrift/2012-08-29-842/§22" data-name="§22" id="kapittel-4-paragraf-7"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Øyeblikkelig hjelp til listeinnbyggere</span></h3><article class="legalP" id="kapittel-4-paragraf-7-ledd-1">Fastlegen skal innrette sin praksis slik at listeinnbyggere som må ha øyeblikkelig hjelp, kan mottas og vurderes i åpningstiden.</article></article><article class="legalArticle" data-lovdata-URL="LTI/forskrift/2012-08-29-842/§23" data-name="§23" id="kapittel-4-paragraf-8"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Hjemmebesøk</span></h3><article class="legalP" id="kapittel-4-paragraf-8-ledd-1">Fastlegen skal gi tilbud om hjemmebesøk til egne listeinnbyggere:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-8-ledd-1-punkt-1"><article class="legalP" id="kapittel-4-paragraf-8-ledd-1-punkt-1-ledd-1">som på grunn av sin helsetilstand eller funksjonsevne ikke er i stand til å møte til konsultasjon på legekontoret eller</article></article></li><li data-li-identifier="b)" data-name="b)"><article class="listArticle" id="kapittel-4-paragraf-8-ledd-1-punkt-2"><article class="legalP" id="kapittel-4-paragraf-8-ledd-1-punkt-2-ledd-1">når dette anses nødvendig for å sikre pasienten forsvarlig helsehjelp.</article></article></li></ul></article><article class="legalP" id="kapittel-4-paragraf-8-ledd-2">Fastlegen skal ut fra en medisinsk vurdering prioritere når hjemmebesøk skal foretas. I denne vurderingen kan legen ta hensyn til reiseavstand til pasienten, og om egen sikkerhet er tilstrekkelig ivaretatt.</article></article><article class="legalArticle" data-lovdata-URL="LTI/forskrift/2012-08-29-842/§24" data-name="§24" id="kapittel-4-paragraf-9"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Henvisningspraksis</span></h3><article class="legalP" id="kapittel-4-paragraf-9-ledd-1">Fastlegen skal ved behov henvise listeinnbyggere til spesialisthelsetjenesten og til andre kommunale helse- og omsorgstjenester.</article><article class="legalP" id="kapittel-4-paragraf-9-ledd-2">Fastlegenes henvisninger til spesialisthelsetjenesten skal støtte faglig riktig oppgavefordeling og god samhandling mellom behandlingsnivåene i tråd med lov, forskrift og lokale samarbeidsavtaler, jf. helse- og omsorgstjenesteloven § 6-1 og spesialisthelsetjenesteloven § 2-1e andre ledd.</article><article class="legalP" id="kapittel-4-paragraf-9-ledd-3">Henvisningen skal gi nødvendig informasjon slik at pasienten kan få god og forsvarlig behandling, jf. pasient- og brukerrettighetsloven kapittel 2 og 3.</article><article class="legalP" id="kapittel-4-paragraf-9-ledd-4">Fastlegen skal ved henvisning informere pasienten om retten til fritt sykehusvalg, jf. pasient- og brukerrettighetsloven § 2-4.</article></article><article class="legalArticle" data-lovdata-URL="LTI/forskrift/2012-08-29-842/§25" data-name="§25" id="kapittel-4-paragraf-10"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Legemiddelbehandling</span></h3><article class="legalP" id="kapittel-4-paragraf-10-ledd-1">Fastlegen skal koordinere legemiddelbehandlingen til innbyggerne på listen. Når fastlegen endrer eller får informasjon om at legemiddelbehandlingen er endret, skal legemiddellisten oppdateres.</article><article class="legalP" id="kapittel-4-paragraf-10-ledd-2">Listeinnbyggere skal få oppdatert legemiddelliste etter hver konsultasjon hos fastlegen hvis legemiddelbruken er endret. For listeinnbyggere som bruker fire legemidler eller mer, skal fastlegen gjennomføre en legemiddelgjennomgang når dette anses nødvendig ut fra en medisinsk vurdering.</article><article class="legalP" id="kapittel-4-paragraf-10-ledd-3">Fastlegen skal gi en oppdatert legemiddelliste til andre tjenesteytere i helse- og omsorgstjenesten dersom dette er nødvendig for å gi et forsvarlig tilbud til listeinnbyggeren.</article></article><article class="legalArticle" data-lovdata-URL="LTI/forskrift/2012-08-29-842/§26" data-name="§26" id="kapittel-4-paragraf-11"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Sykefraværsoppfølging</span></h3><article class="legalP" id="kapittel-4-paragraf-11-ledd-1">Fastlegen skal delta i oppfølgingen av sykemeldte listeinnbyggere, dersom fastlegen er sykemelder.</article><article class="legalP" id="kapittel-4-paragraf-11-ledd-2">Fastlegen skal gjennom sin medisinske oppfølging av listeinnbyggere, bidra til at varig arbeidsuførhet unngås eller utsettes lengst mulig.</article></article><article class="legalArticle" data-lovdata-URL="LTI/forskrift/2012-08-29-842/§27" data-name="§27" id="kapittel-4-paragraf-12"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Elektronisk pasientjournal m.m.</span></h3><article class="legalP" id="kapittel-4-paragraf-12-ledd-1">Fastlegens elektroniske pasientjournalsystem skal oppfylle krav til journalføring, elektronisk samhandling og personvern fastsatt i lov og forskrift.</article></article><article class="legalArticle" data-lovdata-URL="LTI/forskrift/2012-08-29-842/§28" data-name="§28" id="kapittel-4-paragraf-13"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Tolk</span></h3><article class="legalP" id="kapittel-4-paragraf-13-ledd-1">Fastlegen skal benytte tolk ved behov.</article></article><article class="legalArticle" data-lovdata-URL="LTI/forskrift/2012-08-29-842/§29" data-name="§29" id="kapittel-4-paragraf-14"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Krav til rapportering</span></h3><article class="legalP" id="kapittel-4-paragraf-14-ledd-1">Fastlegen skal avgi nødvendige data til styrings- og kvalitetsformål for å ivareta myndighetenes ansvar for et forsvarlig allmennlegetilbud og faglig utvikling av allmennlegetjenesten. Staten, eller kommunen i samarbeid med fastlegen, fastsetter hvilke data som skal avgis.</article><article class="legalP" id="kapittel-4-paragraf-14-ledd-2">De alminnelige regler om taushetsplikt gjelder ved utlevering av opplysninger etter første ledd.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2012-08-29-842/KAPITTEL_5"><h2>Kapittel 5. Fastlegeavtalen</h2><article class="legalArticle" data-lovdata-URL="LTI/forskrift/2012-08-29-842/§30" data-name="§30" id="kapittel-5-paragraf-1"><h3 class="legalArticleHeader"><span class="legalArticleValue">§ 30</span>. <span class="legalArticleTitle">Fastlegeavtale</span></h3><article class="legalP" id="kapittel-5-paragraf-1-ledd-1">Kommunen skal inngå en individuell avtale med alle leger som skal delta i fastlegeordningen. Dette gjelder også om fastlegen arbeider i en gruppepraksis eller er del av en fellesliste.</article><article class="legalP" id="kapittel-5-paragraf-1-ledd-2">Avtalen skal blant annet regulere åpningstid, listetak, lokalisering og eventuelle andre legeoppgaver som fastlegen skal utføre på vegne av kommunen, utover det som fremgår av listeansvaret, jf. § 12.</article><article class="legalP" id="kapittel-5-paragraf-1-ledd-3">Avtalen bør regulere hvordan fastlegen kan bidra i kommunens folkehelsearbeid, herunder bidrag til oversikten over helsetilstand og påvirkningsfaktorer etter folkehelseloven § 5.</article><article class="legalP" id="kapittel-5-paragraf-1-ledd-4">Fastlegen og kommunen kan ikke avtale i strid med bestemmelser i denne forskriften, med mindre det fremgår av den enkelte bestemmelse.</article></article><article class="legalArticle" data-lovdata-URL="LTI/forskrift/2012-08-29-842/§31" data-name="§31" id="kapittel-5-paragraf-2"><h3 class="legalArticleHeader"><span class="legalArticleValue">§ 31</span>. <span class="legalArticleTitle">Inngåelse av ny fastlegeavtale</span></h3><article class="legalP" id="kapittel-5-paragraf-2-ledd-1">Ny fastlegeavtale kan inngås når en fastlege avslutter sin virksomhet og sitt avtaleforhold, når en ubesatt fastlegehjemmel skal besettes, eller når kommunen har fått innvilget søknad om opprettelse av ny fastlegehjemmel.</article><article class="legalP" id="kapittel-5-paragraf-2-ledd-2">Overtar en ny fastlege praksis fra en fastlege som avslutter sin virksomhet og sitt avtaleforhold, blir listen over personer overført til den nye fastlegen. Kommunen skal sørge for at personene på listen blir gjort oppmerksomme på bytte av listeansvarlig fastlege, og på retten til å skifte fastlege etter § 6 i forskrift om pasient- og brukerrettigheter i fastlegeordningen.</article><article class="legalP" id="kapittel-5-paragraf-2-ledd-3">Dersom det er påkrevet for å sikre driften i en ny fastlegepraksis, kan kommunen overføre følgende personer til den nye listen:<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-2-ledd-3-punkt-1"><article class="legalP" id="kapittel-5-paragraf-2-ledd-3-punkt-1-ledd-1">nytilmeldte uten oppgitt legeønske</article></article></li><li data-li-identifier="b)" data-name="b)"><article class="listArticle" id="kapittel-5-paragraf-2-ledd-3-punkt-2"><article class="legalP" id="kapittel-5-paragraf-2-ledd-3-punkt-2-ledd-1">personer fra liste hvor det er foretatt reduksjon etter § 33, og som ikke har skiftet til annen fastlege med ledig plass på listen.</article></article></li></ul></article></article><article class="legalArticle" data-lovdata-URL="LTI/forskrift/2012-08-29-842/§32" data-name="§32" id="kapittel-5-paragraf-3"><h3 class="legalArticleHeader"><span class="legalArticleValue">§ 32</span>. <span class="legalArticleTitle">Avslutning av individuell avtale</span></h3><article class="legalP" id="kapittel-5-paragraf-3-ledd-1">Kommunen og legen kan si opp avtalen med en frist på seks måneder. Oppsigelse fra kommunens side må være saklig begrunnet. Ved vesentlig mislighold kan kommunen heve avtalen med øyeblikkelig virkning.</article><article class="legalP" id="kapittel-5-paragraf-3-ledd-2">Den individuelle avtalen opphører uten oppsigelse når legen fyller 70 år. Kommunen og legen kan inngå en tidsbegrenset avtale om fastlegevirksomhet ut over fylte 70 år, likevel ikke etter at legen er fylt 75 år.</article><article class="legalP" id="kapittel-5-paragraf-3-ledd-3">Avtalen bortfaller med umiddelbar virkning ved rettskraftig vedtak om tap av autorisasjon som lege, eller ved begrenset autorisasjon som medfører at fastlegen ikke kan overholde bestemmelsene i denne forskriften, eller i forskrift om pasient- og brukerrettigheter i fastlegeordningen.</article><article class="legalP" id="kapittel-5-paragraf-3-ledd-4">Når legens autorisasjon er suspendert, eller i påvente av en overprøving av vedtak om tap av autorisasjon, kan legen innta vikar inntil saken er avgjort av klage- og tilsynsmyndighetene.</article></article><article class="legalArticle" data-lovdata-URL="LTI/forskrift/2012-08-29-842/§33" data-name="§33" id="kapittel-5-paragraf-4"><h3 class="legalArticleHeader"><span class="legalArticleValue">§ 33</span>. <span class="legalArticleTitle">Korrigerende tiltak ved manglende oppfyllelse av forskrift og individuell avtale</span></h3><article class="legalP" id="kapittel-5-paragraf-4-ledd-1">Den norske legeforening skal inngå avtale med henholdsvis KS og Oslo kommune om hvilke korrigerende tiltak kommunen kan be om ved manglende oppfyllelse av forskrift eller individuell avtale, hvilke sanksjoner kommunen kan ilegge fastlegen og regler for hvordan dette skal gjennomføres.</article><article class="legalP" id="kapittel-5-paragraf-4-ledd-2">Avtalen må senest være inngått inne to år etter forskriftens ikrafttredelse.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2012-08-29-842/KAPITTEL_6"><h2>Kapittel 6. Fastlegens liste</h2><article class="legalArticle" data-lovdata-URL="LTI/forskrift/2012-08-29-842/§34" data-name="§34" id="kapittel-6-paragraf-1"><h3 class="legalArticleHeader"><span class="legalArticleValue">§ 34</span>. <span class="legalArticleTitle">Listetak</span></h3><article class="legalP" id="kapittel-6-paragraf-1-ledd-1">Fastlegen skal ikke ha flere enn 2&#xa0;500 personer på sin liste. Et listetak lavere enn 500 personer må avtales med kommunen. En liste anses lukket når antall innbyggere på listen har nådd fastsatt listetak.</article></article><article class="legalArticle" data-lovdata-URL="LTI/forskrift/2012-08-29-842/§35" data-name="§35" id="kapittel-6-paragraf-2"><h3 class="legalArticleHeader"><span class="legalArticleValue">§ 35</span>. <span class="legalArticleTitle">Reduksjon av listetaket</span></h3><article class="legalP" id="kapittel-6-paragraf-2-ledd-1">Fastlege med flere personer på listen enn det tak vedkommende kan sette i henhold til forskrift og avtale, har rett til å få nedjustert listelengden til dette taket.</article><article class="legalP" id="kapittel-6-paragraf-2-ledd-2">Krav om reduksjon av listetaket skal meldes til kommunen med seks måneders frist. Kommunen og fastlegen kan i særlige tilfeller avtale kortere frist.</article><article class="legalP" id="kapittel-6-paragraf-2-ledd-3">Reduksjon av listen skal skje ved tilfeldig uttrekk. Ved listereduksjon holdes familie, som er registrert bosatt i samme husstand, samlet på en liste.</article></article><article class="legalArticle" data-lovdata-URL="LTI/forskrift/2012-08-29-842/§36" data-name="§36" id="kapittel-6-paragraf-3"><h3 class="legalArticleHeader"><span class="legalArticleValue">§ 36</span>. <span class="legalArticleTitle">Prioritering av samisktalende personer</span></h3><article class="legalP" id="kapittel-6-paragraf-3-ledd-1">Ved etablering av liste hos samisktalende fastleger, som praktiserer i forvaltningsområdet for samisk språk, skal samisktalende ha fortrinnsrett til å stå på listen.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2012-08-29-842/KAPITTEL_7"><h2>Kapittel 7. Særlige tiltak ved legemangel</h2><article class="legalArticle" data-lovdata-URL="LTI/forskrift/2012-08-29-842/§37" data-name="§37" id="kapittel-7-paragraf-1"><h3 class="legalArticleHeader"><span class="legalArticleValue">§ 37</span>. <span class="legalArticleTitle">Suspensjon</span></h3><article class="legalP" id="kapittel-7-paragraf-1-ledd-1">Fylkesmannen kan, etter søknad fra kommunen, suspendere plikten til å ha fastlegeordning.</article><article class="legalP" id="kapittel-7-paragraf-1-ledd-2">Suspensjon kan bare skje dersom det er forsøkt å finne lokale løsninger og det er grunn til å tro at kommunen vil være ute av stand til å oppfylle sin plikt over en periode på minst tre måneder.</article><article class="legalP" id="kapittel-7-paragraf-1-ledd-3">Fylkesmannen skal tilse at kommunens plan for allmennlegetjeneste i suspensjonsperioden ivaretar løsning av kommunens øvrige pålagte oppgaver etter helse- og omsorgstjenesteloven § 3-2 første ledd nr. 1 og § 3-3 første og andre ledd.</article><article class="legalP" id="kapittel-7-paragraf-1-ledd-4">Suspensjon kan vedtas for inntil ett år av gangen.</article><article class="legalP" id="kapittel-7-paragraf-1-ledd-5">Kommunen eller fastlegene i kommunen kan påklage Fylkesmannens avgjørelse til departementet.</article></article></section><section class="section" data-name="kap8" id="kapittel-8" data-lovdata-URL="LTI/forskrift/2012-08-29-842/KAPITTEL_8"><h2>Kapittel 8. Ikrafttredelse</h2><article class="legalArticle" data-lovdata-URL="LTI/forskrift/2012-08-29-842/§38" data-name="§38" id="kapittel-8-paragraf-1"><h3 class="legalArticleHeader"><span class="legalArticleValue">§ 38</span>. <span class="legalArticleTitle">Ikrafttredelse</span></h3><article class="legalP" id="kapittel-8-paragraf-1-ledd-1">Forskriften trer i kraft 1. januar 2013. Fra samme dato oppheves forskrift 14. april 2000 nr. 328 om fastlegeordning i kommunene.</article><article class="legalP" id="kapittel-8-paragraf-1-ledd-2">Departementet bestemmer når § 29 om krav til rapportering skal tre i kraft.</article></article></section></main></body></html>