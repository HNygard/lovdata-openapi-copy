<!DOCTYPE html><html lang="no"><head><title>Lov om endringer i psykisk helsevernloven (regionale sikkerhetsavdelinger og enhet med særlig høyt sikkerhetsnivå m.m.)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2012-06-22-48</dd><dt class="dokid">DokumentID</dt><dd class="dokid">LTI/lov/2012-06-22-48</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2012 hefte 8 s 1275</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1999-07-02-62</li></ul></dd><dt class="dateOfPublication">Kunngjort</dt><dd class="dateOfPublication">2012-06-22 15:55</dd><dt class="journalNumber">Journalnummer</dt><dd class="journalNumber">2012-0457</dd><dt class="titleShort">Korttittel</dt><dd class="titleShort">Endringslov til psykisk helsevernloven</dd><dt class="title">Tittel</dt><dd class="title">Lov om endringer i psykisk helsevernloven (regionale sikkerhetsavdelinger og enhet med særlig høyt sikkerhetsnivå m.m.)</dd><dt class="miscInformation">Annet om dokumentet</dt><dd class="miscInformation">Prop.108 L (2011–2012), Innst.371 L (2011–2012), Lovvedtak 73 (2011–2012). Stortingets første og andre gangs behandling hhv. 11. og 15. juni 2012. Fremmet av Helse- og omsorgsdepartementet.</dd><dt class="refid">RefID</dt><dd class="refid">lov/2012-06-22-48</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i psykisk helsevernloven (regionale sikkerhetsavdelinger og enhet med særlig høyt sikkerhetsnivå m.m.)<ul class="tocSubUl"><li>I<ul class="tocSubUl"><li>§ 4A-1. Formål</li><li>§ 4A-2. Virkeområde</li><li>§ 4A-3. Forholdet til bestemmelsene i kapittel 4</li><li>§ 4A-4. Undersøkelse av pasientens person, rom og eiendeler</li><li>§ 4A-5. Undersøkelse av personer og gjenstander</li><li>§ 4A-6. Forbindelse med omverdenen</li><li>§ 4A-7. Krav om politiattest</li><li>§ 4A-8. Vedtak om overføring til enhet for særlig høyt sikkerhetsnivå</li><li>§ 4A-9. Samvær med andre pasienter</li><li>§ 4A-10. Undersøkelse av pasientens person, rom og eiendeler</li><li>§ 4A-11. Politiets utlevering av opplysninger om personer som ønsker tilgang til enhet med særlig høyt sikkerhetsnivå</li><li>§ 4A-12. Undersøkelse av personer og gjenstander</li><li>§ 4A-13. Forbindelse med omverdenen</li><li>§ 4A-14. Avvik eller lettelser i sikkerhetstiltakene</li><li>§ 5-2a. Nasjonal koordineringsenhet</li><li>§ 5-2b. Nasjonal administrativ oversikt over tiltalte og domfelte til tvungent psykisk helsevern</li><li>§ 5-6a. Opplysninger til påtalemyndigheten og retten</li><li>§ 5-6b. Opplysninger til nasjonal koordineringsenhet</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/lov/2012-06-22-48" id="dokument"><h1>Lov om endringer i psykisk helsevernloven (regionale sikkerhetsavdelinger og enhet med særlig høyt sikkerhetsnivå m.m.)</h1><article class="defaultP" data-text-size="small">Endringer i følgende lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 2. juli 1999 nr. 62 om etablering og gjennomføring av psykisk helsevern (psykisk helsevernloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2012-06-22-48/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 2. juli 1999 nr. 62 om etablering og gjennomføring av psykisk helsevern gjøres følgende endringer:</article> <article class="defaultP" margin-top="true">Nytt kapittel 4 A skal lyde:</article><span class="futuretitle" id="kapittel-1-foreslåttittel-1">Kap. 4 A Sikkerhetstiltak i regionale sikkerhetsavdelinger og i enhet med særlig høyt sikkerhetsnivå</span><span class="futuretitle" id="kapittel-1-foreslåttittel-2">I Alminnelige bestemmelser</span><article class="futureLegalArticle" data-name="§4A-1" id="kapittel-1-foreslåttparagraf-1"><span class="futureLegalArticleHeader">§ 4A-1. <span class="legalArticleTitle">Formål</span></span><article class="legalP" id="kapittel-1-foreslåttparagraf-1-ledd-1">Formålet med bestemmelsene i kapittelet er å sørge for tilstrekkelig sikkerhet for pasienter, medpasienter og personell i regionale sikkerhetsavdelinger, herunder i enhet med særlig høyt sikkerhetsnivå. Bestemmelsene skal også ivareta samfunnsvernet.</article></article><article class="futureLegalArticle" data-name="§4A-2" id="kapittel-1-foreslåttparagraf-2"><span class="futureLegalArticleHeader">§ 4A-2. <span class="legalArticleTitle">Virkeområde</span></span><article class="legalP" id="kapittel-1-foreslåttparagraf-2-ledd-1">Bestemmelsene i kapittelet får anvendelse i regionale sikkerhetsavdelinger, herunder i enhet med særlig høyt sikkerhetsnivå. Bestemmelsene i §§ 4A-8 til 4A-14 gjelder bare i enhet med særlig høyt sikkerhetsnivå.</article><article class="legalP" id="kapittel-1-foreslåttparagraf-2-ledd-2">Med regional sikkerhetsavdeling menes avdeling som på regionalt nivå behandler og utreder pasienter med alvorlig sinnslidelse eller mistanke om dette, og hvor det foreligger aktuell risiko for alvorlig voldelig atferd.</article><article class="legalP" id="kapittel-1-foreslåttparagraf-2-ledd-3">Med enhet med særlig høyt sikkerhetsnivå menes enhet innenfor regional sikkerhetsavdeling som kan ta imot pasienter der det på grunn av særlig risiko for rømning, gisseltaking, alvorlig voldelig atferd eller angrep mot pasienten selv, medpasienter eller personell, er nødvendig med særlig forhøyet sikkerhet.</article><article class="legalP" id="kapittel-1-foreslåttparagraf-2-ledd-4">Departementet bestemmer om en enhet med særlig høyt sikkerhetsnivå skal etableres ved en regional sikkerhetsavdeling.</article></article><article class="futureLegalArticle" data-name="§4A-3" id="kapittel-1-foreslåttparagraf-3"><span class="futureLegalArticleHeader">§ 4A-3. <span class="legalArticleTitle">Forholdet til bestemmelsene i kapittel 4</span></span><article class="legalP" id="kapittel-1-foreslåttparagraf-3-ledd-1">Bestemmelsene i kapittel 4 gjelder så langt de passer, med unntak av § 4-6. I enhet med særlig høyt sikkerhetsnivå gjelder § 4-3 kun så langt det er nødvendig med skjerming innenfor enheten.</article><article class="legalP" id="kapittel-1-foreslåttparagraf-3-ledd-2">Bestemmelsen om beslag i § 4-7 gjelder tilsvarende for gjenstander som blir funnet ved tiltak som nevnt i §§ 4A-4, 4A-5, 4A-10 og 4A-12 i kapittelet her.</article><article class="legalP" id="kapittel-1-foreslåttparagraf-3-ledd-3">Regionale sikkerhetsavdelinger skal regnes som en egen institusjon etter §§ 4-10 og 5-4. Vedtak om overføring til regional sikkerhetsavdeling kan settes i verk uten hinder av at vedtaket er påklaget til kontrollkommisjonen.</article></article><span class="futuretitle" id="kapittel-1-foreslåttittel-3">II Sikkerhetstiltak i regionale sikkerhetsavdelinger</span><article class="futureLegalArticle" data-name="§4A-4" id="kapittel-1-foreslåttparagraf-4"><span class="futureLegalArticleHeader">§ 4A-4. <span class="legalArticleTitle">Undersøkelse av pasientens person, rom og eiendeler</span></span><article class="legalP" id="kapittel-1-foreslåttparagraf-4-ledd-1">Det kan foretas undersøkelser av pasientens person, rom og eiendeler, ved innleggelse, samt før og etter utganger for å forhindre innføring av farlig gjenstand, medikamenter, rusmidler eller rømningshjelpemiddel, herunder mobiltelefon eller andre kommunikasjonsmidler. Undersøkelsen kan skje ved bruk av teknisk utstyr eller hund, eller ved kroppsvisitasjon.</article><article class="legalP" id="kapittel-1-foreslåttparagraf-4-ledd-2">Den faglig ansvarlige kan i tillegg vedta undersøkelse som nevnt i første ledd når det er grunn til mistanke om at slike gjenstander eller stoffer, er tilgjengelig i eller vil bli forsøkt innført i avdelingen.</article><article class="legalP" id="kapittel-1-foreslåttparagraf-4-ledd-3">Dersom det foreligger en begrunnet og sterk mistanke om at en pasient i kroppen skjuler slike gjenstander eller stoffer som nevnt i første ledd, kan faglig ansvarlig vedta at det skal foretas kroppslig undersøkelse eller annet tiltak for å bringe gjenstanden eller stoffet frem. Tiltaket kan bare utføres av helsepersonell.</article><article class="legalP" id="kapittel-1-foreslåttparagraf-4-ledd-4">Vedtak etter annet og tredje ledd skal nedtegnes uten opphold og begrunnes. Pasienten eller hans eller hennes nærmeste pårørende kan påklage vedtaket til kontrollkommisjonen.</article><article class="legalP" id="kapittel-1-foreslåttparagraf-4-ledd-5">Departementet kan gi forskrifter om gjennomføringen av tiltak som er omtalt i paragrafen her.</article></article><article class="futureLegalArticle" data-name="§4A-5" id="kapittel-1-foreslåttparagraf-5"><span class="futureLegalArticleHeader">§ 4A-5. <span class="legalArticleTitle">Undersøkelse av personer og gjenstander</span></span><article class="legalP" id="kapittel-1-foreslåttparagraf-5-ledd-1">Enhver som skal inn og ut av regional sikkerhetsavdeling kan pålegges kontroll, herunder passering av metalldetektor og visitasjon.</article><article class="legalP" id="kapittel-1-foreslåttparagraf-5-ledd-2">Det er ikke tillatt å ta med gjenstander, herunder mobiltelefon eller andre kommunikasjonsmidler, inn og ut av regional sikkerhetsavdeling uten tillatelse fra kontrollerende personell.</article><article class="legalP" id="kapittel-1-foreslåttparagraf-5-ledd-3">Undersøkelse av gjenstander tilhørende offentlig myndighetsrepresentant, diplomatisk eller konsulær representant, advokat og den som opptrer på pasientens vegne i klagesak, må ikke medføre at konfidensielt innhold i brev eller dokumenter avsløres eller ødelegges.</article><article class="legalP" id="kapittel-1-foreslåttparagraf-5-ledd-4">Nektelse av kontrolltiltak, unndragelse eller forsøk på unndragelse fra kontrolltiltak, kan medføre avvisning.</article></article><article class="futureLegalArticle" data-name="§4A-6" id="kapittel-1-foreslåttparagraf-6"><span class="futureLegalArticleHeader">§ 4A-6. <span class="legalArticleTitle">Forbindelse med omverdenen</span></span><article class="legalP" id="kapittel-1-foreslåttparagraf-6-ledd-1">Den som har døgnopphold i regional sikkerhetsavdeling har rett til å motta besøk, benytte telefon, samt sende og motta brev og pakker.</article><article class="legalP" id="kapittel-1-foreslåttparagraf-6-ledd-2">Den faglig ansvarlige kan vedta innskrenkninger i pasientens forbindelse med omverdenen i inntil fire uker, dersom det er risiko for rømning, alvorlig voldsutøvelse, innføring av medikamenter, rusmidler, rømningshjelpemiddel eller farlig gjenstand eller risiko for angrep mot pasienten.</article><article class="legalP" id="kapittel-1-foreslåttparagraf-6-ledd-3">Innskrenkningene må stå i rimelig forhold til hva som er nødvendig for å ivareta sikkerheten.</article><article class="legalP" id="kapittel-1-foreslåttparagraf-6-ledd-4">Innskrenkninger kan gå ut på at:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-6-ledd-4-punkt-1"><article class="legalP" id="kapittel-1-foreslåttparagraf-6-ledd-4-punkt-1-ledd-1">besøk må foregå med personell til stede eller med glassvegg som skiller pasient og besøkende,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-6-ledd-4-punkt-2"><article class="legalP" id="kapittel-1-foreslåttparagraf-6-ledd-4-punkt-2-ledd-1">telefonsamtaler må forhåndsgodkjennes, kan avlyttes og avbrytes,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-6-ledd-4-punkt-3"><article class="legalP" id="kapittel-1-foreslåttparagraf-6-ledd-4-punkt-3-ledd-1">bruk av elektroniske kommunikasjonsmidler må forhåndsgodkjennes, kan overvåkes og avbrytes,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-6-ledd-4-punkt-4"><article class="legalP" id="kapittel-1-foreslåttparagraf-6-ledd-4-punkt-4-ledd-1">post åpnes, kontrolleres og helt eller delvis kan inndras,</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-6-ledd-4-punkt-5"><article class="legalP" id="kapittel-1-foreslåttparagraf-6-ledd-4-punkt-5-ledd-1">godkjent tolk oversetter kommunikasjon, dersom denne er på et annet språk enn det personellet behersker.</article></article></li></ul></article><article class="legalP" id="kapittel-1-foreslåttparagraf-6-ledd-5">Det kan i husordensreglementet fastsettes begrensninger med hensyn til hvilke tider og med hvilken varighet kommunikasjon kan finne sted.</article><article class="legalP" id="kapittel-1-foreslåttparagraf-6-ledd-6">Det kan ikke vedtas innskrenkninger i retten til å kommunisere med offentlig myndighetsrepresentant, diplomatisk eller konsulær representant, pasientens advokat, den som opptrer på vegne av pasienten i klagesak eller prest eller tilsvarende sjelesørger.</article><article class="legalP" id="kapittel-1-foreslåttparagraf-6-ledd-7">Vedtak om tiltak som nevnt i annet ledd skal nedtegnes uten opphold og begrunnes. Pasienten eller hans eller hennes nærmeste pårørende kan påklage vedtaket til kontrollkommisjonen.</article><article class="legalP" id="kapittel-1-foreslåttparagraf-6-ledd-8">Departementet kan gi forskrifter om gjennomføringen av tiltak som er omtalt i paragrafen her.</article></article><article class="futureLegalArticle" data-name="§4A-7" id="kapittel-1-foreslåttparagraf-7"><span class="futureLegalArticleHeader">§ 4A-7. <span class="legalArticleTitle">Krav om politiattest</span></span><article class="legalP" id="kapittel-1-foreslåttparagraf-7-ledd-1">Regional sikkerhetsavdeling skal kreve fremleggelse av ordinær politiattest som nevnt i politiregisterloven § 40 av person som utfører eller skal utføre arbeid ved avdelingen.</article><article class="legalP" id="kapittel-1-foreslåttparagraf-7-ledd-2">Personer som utfører eller skal utføre arbeid ved enhet med særlig høyt sikkerhetsnivå, skal i tillegg legge fram utvidet politiattest i samsvar med politiregisterloven § 41.</article><article class="legalP" id="kapittel-1-foreslåttparagraf-7-ledd-3">Politiattesten skal ikke være eldre enn tre måneder.</article><article class="legalP" id="kapittel-1-foreslåttparagraf-7-ledd-4">Fornyet vandelskontroll kan foretas i samsvar med politiregisterloven § 43.</article><article class="legalP" id="kapittel-1-foreslåttparagraf-7-ledd-5">Person med anmerkning på politiattesten kan ikke tilsettes ved, overføres til eller arbeide ved regionale sikkerhetsavdelinger eller enhet med særlig høyt sikkerhetsnivå, dersom anmerkningen kan skape tvil om vedkommende er egnet for arbeidet.</article><article class="legalP" id="kapittel-1-foreslåttparagraf-7-ledd-6">Departementet kan gi utfyllende forskrifter til bestemmelsen.</article></article><span class="futuretitle" id="kapittel-1-foreslåttittel-4">III Særskilte sikkerhetstiltak i enhet med særlig høyt sikkerhetsnivå</span><article class="futureLegalArticle" data-name="§4A-8" id="kapittel-1-foreslåttparagraf-8"><span class="futureLegalArticleHeader">§ 4A-8. <span class="legalArticleTitle">Vedtak om overføring til enhet for særlig høyt sikkerhetsnivå</span></span><article class="legalP" id="kapittel-1-foreslåttparagraf-8-ledd-1">I særskilte tilfelle hvor det er særlig risiko for rømning, gisseltaking, alvorlig voldelig atferd eller angrep mot pasienten selv, medpasienter eller personell, kan den faglig ansvarlige vedta at pasienten skal overføres til enhet med særlig høyt sikkerhetsnivå. I vurderingen skal det både legges vekt på sannsynligheten for en uønsket hendelse og konsekvensene av en slik hendelse, samt om en overføring står i rimelig forhold til hva som er nødvendig for å ivareta sikkerheten.</article><article class="legalP" id="kapittel-1-foreslåttparagraf-8-ledd-2">Faglig ansvarlig skal innhente politiets vurdering av sikkerheten før vedtak om overføring treffes og før pasienten tilbakeføres fra enhet for særlig høyt sikkerhetsnivå til et lavere sikkerhetsnivå.</article><article class="legalP" id="kapittel-1-foreslåttparagraf-8-ledd-3">Vedtak om overføring skal nedtegnes uten opphold og begrunnes og kan bare treffes for inntil 6 måneder om gangen.</article><article class="legalP" id="kapittel-1-foreslåttparagraf-8-ledd-4">Pasienten eller hans eller hennes nærmeste pårørende kan påklage vedtaket til kontrollkommisjonen. Klageretten gjelder også vedtak om forlengelse.</article><article class="legalP" id="kapittel-1-foreslåttparagraf-8-ledd-5">Vedtak om overføring kan settes i verk uten hinder av at vedtaket er påklaget til kontrollkommisjonen.</article><article class="legalP" id="kapittel-1-foreslåttparagraf-8-ledd-6">Departementet kan gi nærmere forskrifter om vilkårene for overføring til enhet med særlig høyt sikkerhetsnivå og gjennomføringen av sikkerhetstiltak etter §§ 4A-10 til 4A-13.</article></article><article class="futureLegalArticle" data-name="§4A-9" id="kapittel-1-foreslåttparagraf-9"><span class="futureLegalArticleHeader">§ 4A-9. <span class="legalArticleTitle">Samvær med andre pasienter</span></span><article class="legalP" id="kapittel-1-foreslåttparagraf-9-ledd-1">Pasienter i enhet med særlig høyt sikkerhetsnivå skal holdes adskilt fra pasienter i enheter med lavere sikkerhetsnivå.</article><article class="legalP" id="kapittel-1-foreslåttparagraf-9-ledd-2">Dersom oppholdet innebærer at pasienten holdes helt eller delvis adskilt fra medpasienter og fra personell som ikke deltar i undersøkelse eller behandling av og omsorg for pasienten, skal dette kompenseres med kontakt med personell og andre aktivitetstilbud.</article><article class="legalP" id="kapittel-1-foreslåttparagraf-9-ledd-3">Adskillelse som nevnt i annet ledd må stå i rimelig forhold til hva som er nødvendig for å ivareta sikkerheten.</article></article><article class="futureLegalArticle" data-name="§4A-10" id="kapittel-1-foreslåttparagraf-10"><span class="futureLegalArticleHeader">§ 4A-10. <span class="legalArticleTitle">Undersøkelse av pasientens person, rom og eiendeler</span></span><article class="legalP" id="kapittel-1-foreslåttparagraf-10-ledd-1">I enhet med særlig høyt sikkerhetsnivå skal undersøkelse av pasientens person og eiendeler som pasienten bringer med seg, alltid foretas ved overføring, samt før og etter utganger.</article><article class="legalP" id="kapittel-1-foreslåttparagraf-10-ledd-2">Når det er grunn til mistanke om at farlig gjenstand, medikamenter, rusmidler, eller rømningshjelpemiddel, herunder mobiltelefon eller andre kommunikasjonsmidler er tilgjengelig i eller vil bli forsøkt innført i institusjonen, skal det foretas nødvendige undersøkelser av pasientens person, rom og eiendeler.</article></article><article class="futureLegalArticle" data-name="§4A-11" id="kapittel-1-foreslåttparagraf-11"><span class="futureLegalArticleHeader">§ 4A-11. <span class="legalArticleTitle">Politiets utlevering av opplysninger om personer som ønsker tilgang til enhet med særlig høyt sikkerhetsnivå</span></span><article class="legalP" id="kapittel-1-foreslåttparagraf-11-ledd-1">Personer som skal utføre arbeid ved enhet med særlig høyt sikkerhetsnivå er underlagt vandelskontroll etter § 4A-7.</article><article class="legalP" id="kapittel-1-foreslåttparagraf-11-ledd-2">Regional sikkerhetsavdeling skal innhente uttalelse fra politiet om andre personer som ønsker tilgang til enhet med særlig høyt sikkerhetsnivå, med unntak av diplomater og konsulære representanter og offentlig myndighetsperson som i lov er tillagt et særskilt ansvar for å føre tilsyn og kontroll med tvungent psykisk helsevern.</article><article class="legalP" id="kapittel-1-foreslåttparagraf-11-ledd-3">Etter anmodning fra regional sikkerhetsavdeling, skal politiet gi opplysninger om personen er siktet, tiltalt eller ilagt straff etter straffelovens andre del (forbrytelser), med mindre dette kan skade arbeidet med kriminalitetsbekjempelse.</article><article class="legalP" id="kapittel-1-foreslåttparagraf-11-ledd-4">Politiet kan gi tilsvarende opplysninger om straffbare forhold som er blitt utlevert av en annen stats politi- eller justismyndighet.</article><article class="legalP" id="kapittel-1-foreslåttparagraf-11-ledd-5">Personer som etter politiets opplysninger er siktet, tiltalt eller ilagt straff etter straffelovens andre del (forbrytelser), skal nektes adgang, med mindre anmerkningen gjelder forhold som åpenbart ikke har noen relevans for sikkerhetsvurderingen.</article><article class="legalP" id="kapittel-1-foreslåttparagraf-11-ledd-6">Departementet kan gi utfyllende forskrifter til bestemmelsen.</article></article><article class="futureLegalArticle" data-name="§4A-12" id="kapittel-1-foreslåttparagraf-12"><span class="futureLegalArticleHeader">§ 4A-12. <span class="legalArticleTitle">Undersøkelse av personer og gjenstander</span></span><article class="legalP" id="kapittel-1-foreslåttparagraf-12-ledd-1">Enhver som skal inn og ut av enhet med særlig høyt sikkerhetsnivå skal kontrolleres ved passering av metalldetektor og visiteres ved behov.</article><article class="legalP" id="kapittel-1-foreslåttparagraf-12-ledd-2">Det er ikke tillatt å ta med gjenstander, herunder mobiltelefon eller andre kommunikasjonsmidler, inn og ut av enheten uten tillatelse fra kontrollerende personell.</article><article class="legalP" id="kapittel-1-foreslåttparagraf-12-ledd-3">Undersøkelse av gjenstander tilhørende offentlig myndighetsrepresentant, diplomatisk eller konsulær representant, advokat og den som opptrer på vegne av pasienten i klagesak, må ikke medføre at konfidensielt innhold i brev eller dokumenter avsløres eller ødelegges.</article><article class="legalP" id="kapittel-1-foreslåttparagraf-12-ledd-4">Nektelse av kontrolltiltak, unndragelse eller forsøk på unndragelse fra kontrolltiltak, skal medføre avvisning.</article></article><article class="futureLegalArticle" data-name="§4A-13" id="kapittel-1-foreslåttparagraf-13"><span class="futureLegalArticleHeader">§ 4A-13. <span class="legalArticleTitle">Forbindelse med omverdenen</span></span><article class="legalP" id="kapittel-1-foreslåttparagraf-13-ledd-1">Opphold i enhet for særlig høyt sikkerhetsnivå innebærer følgende innskrenkninger i pasientens forbindelse med omverdenen:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-13-ledd-1-punkt-1"><article class="legalP" id="kapittel-1-foreslåttparagraf-13-ledd-1-punkt-1-ledd-1">besøk skal alltid foregå med personell til stede eller med glassvegg som skiller pasient og besøkende</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-13-ledd-1-punkt-2"><article class="legalP" id="kapittel-1-foreslåttparagraf-13-ledd-1-punkt-2-ledd-1">telefonsamtaler skal forhåndsgodkjennes og kan avlyttes og avbrytes</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-13-ledd-1-punkt-3"><article class="legalP" id="kapittel-1-foreslåttparagraf-13-ledd-1-punkt-3-ledd-1">bruk av elektroniske kommunikasjonsmidler skal forhåndsgodkjennes, skal overvåkes og kan avbrytes</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-13-ledd-1-punkt-4"><article class="legalP" id="kapittel-1-foreslåttparagraf-13-ledd-1-punkt-4-ledd-1">post skal åpnes og kontrolleres og kan helt eller delvis inndras</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-13-ledd-1-punkt-5"><article class="legalP" id="kapittel-1-foreslåttparagraf-13-ledd-1-punkt-5-ledd-1">godkjent tolk oversetter kommunikasjon, dersom denne er på et annet språk enn det personellet behersker.</article></article></li></ul></article><article class="legalP" id="kapittel-1-foreslåttparagraf-13-ledd-2">Innskrenkninger som nevnt i første ledd gjelder ikke retten til å kommunisere med offentlig myndighetsrepresentant, diplomatisk eller konsulær representant, pasientens advokat, den som opptrer på vegne av pasienten i klagesak og prest eller tilsvarende sjelesørger.</article><article class="legalP" id="kapittel-1-foreslåttparagraf-13-ledd-3">Vedtak om telefonavlytting og vedtak om inndragelse av post skal nedtegnes uten opphold og begrunnes. Pasienten eller hans eller hennes nærmeste pårørende kan påklage vedtaket til kontrollkommisjonen.</article></article><article class="futureLegalArticle" data-name="§4A-14" id="kapittel-1-foreslåttparagraf-14"><span class="futureLegalArticleHeader">§ 4A-14. <span class="legalArticleTitle">Avvik eller lettelser i sikkerhetstiltakene</span></span><article class="legalP" id="kapittel-1-foreslåttparagraf-14-ledd-1">Faglig ansvarlig kan unntaksvis beslutte lettelser i tiltak som reguleres i §§ 4A-10 til 4A-13. Utover dette er bestemmelsene i kapittel 4 A om sikkerhetstiltak i enhet med særlig høyt sikkerhetsnivå ufravikelige.</article></article> <article class="defaultP" margin-top="true">Ny § 5-2a skal lyde:</article><article class="futureLegalArticle" data-name="§5-2a" id="kapittel-1-foreslåttparagraf-15"><span class="futureLegalArticleHeader">§ 5-2a. <span class="legalArticleTitle">Nasjonal koordineringsenhet</span></span><article class="legalP" id="kapittel-1-foreslåttparagraf-15-ledd-1">Nasjonal koordineringsenhet for dom til tvungent psykisk helsevern skal:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-15-ledd-1-punkt-1"><article class="legalP" id="kapittel-1-foreslåttparagraf-15-ledd-1-punkt-1-ledd-1">utarbeide og oppdatere retningslinjer for å sikre nødvendig samhandling og oppfølging mellom helse- og omsorgstjenesten og justissektoren,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-15-ledd-1-punkt-2"><article class="legalP" id="kapittel-1-foreslåttparagraf-15-ledd-1-punkt-2-ledd-1">veilede helseforetakene ved valg av behandlingssted og</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-15-ledd-1-punkt-3"><article class="legalP" id="kapittel-1-foreslåttparagraf-15-ledd-1-punkt-3-ledd-1">føre oversikt som beskrevet i § 5-2b.</article></article></li></ul></article></article> <article class="defaultP" margin-top="true">Ny § 5-2b skal lyde:</article><article class="futureLegalArticle" data-name="§5-2b" id="kapittel-1-foreslåttparagraf-16"><span class="futureLegalArticleHeader">§ 5-2b. <span class="legalArticleTitle">Nasjonal administrativ oversikt over tiltalte og domfelte til tvungent psykisk helsevern</span></span><article class="legalP" id="kapittel-1-foreslåttparagraf-16-ledd-1">Det skal etableres en nasjonal oversikt over tiltalte og domfelte til tvungent psykisk helsevern. Opplysningene kan registreres og på annen måte behandles uten samtykke fra den registrerte. Formålet med oversikten er å:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-16-ledd-1-punkt-1"><article class="legalP" id="kapittel-1-foreslåttparagraf-16-ledd-1-punkt-1-ledd-1">gi helse- og omsorgstjenesten nødvendig informasjon for å kunne planlegge tjenestetilbudet til de domfelte,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-16-ledd-1-punkt-2"><article class="legalP" id="kapittel-1-foreslåttparagraf-16-ledd-1-punkt-2-ledd-1">gi nødvendige opplysninger om de tiltalte og domfelte, slik at helse- og omsorgstjenesten og justissektoren kan ivareta sine lovpålagte plikter, herunder ansvaret for samfunnsvernet og</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-16-ledd-1-punkt-3"><article class="legalP" id="kapittel-1-foreslåttparagraf-16-ledd-1-punkt-3-ledd-1">gi koordineringsenheten nødvendig informasjon om tiltalte og domfelte for bedre å sikre nødvendig samhandling mellom helse- og omsorgstjenesten og justissektoren.</article></article></li></ul></article><article class="legalP" id="kapittel-1-foreslåttparagraf-16-ledd-2">Det skal bare registreres opplysninger som er nødvendige og relevante for å oppfylle formålet.</article><article class="legalP" id="kapittel-1-foreslåttparagraf-16-ledd-3">Departementet kan gi nærmere forskrifter om den nasjonale oversikten, herunder om opprettelsen, behandlingsansvaret og hvilke opplysninger som skal registreres.</article></article> <article class="defaultP" margin-top="true">Ny § 5-6a skal lyde:</article><article class="futureLegalArticle" data-name="§5-6a" id="kapittel-1-foreslåttparagraf-17"><span class="futureLegalArticleHeader">§ 5-6a. <span class="legalArticleTitle">Opplysninger til påtalemyndigheten og retten</span></span><article class="legalP" id="kapittel-1-foreslåttparagraf-17-ledd-1">Uten hinder av lovbestemt taushetsplikt skal den faglig ansvarlige gi påtalemyndigheten og retten de opplysninger som er nødvendige for å vurdere om tvungent psykisk helsevern skal opprettholdes, jf. straffeloven § 39 b.</article><article class="legalP" id="kapittel-1-foreslåttparagraf-17-ledd-2">Den domfelte skal informeres, om mulig på forhånd, om hvilke opplysninger som gis etter første ledd.</article></article> <article class="defaultP" margin-top="true">Ny § 5-6b skal lyde:</article><article class="futureLegalArticle" data-name="§5-6b" id="kapittel-1-foreslåttparagraf-18"><span class="futureLegalArticleHeader">§ 5-6b. <span class="legalArticleTitle">Opplysninger til nasjonal koordineringsenhet</span></span><article class="legalP" id="kapittel-1-foreslåttparagraf-18-ledd-1">Den faglig ansvarlige og påtalemyndigheten skal uten hinder av taushetsplikt gi koordineringsenheten opplysninger som skal registreres i henhold til psykisk helsevernloven § 5-2b.</article><article class="legalP" id="kapittel-1-foreslåttparagraf-18-ledd-2">Den tiltalte eller domfelte skal informeres, om mulig på forhånd, om hvilke opplysninger som gis etter første ledd.</article></article></section><section class="section" data-name="kapII" id="kapittel-2" data-lovdata-URL="LTI/lov/2012-06-22-48/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Loven gjelder fra det tidspunkt Kongen bestemmer. Kongen kan sette i kraft de enkelte bestemmelsene til forskjellig tid.</article></section></main></body></html>