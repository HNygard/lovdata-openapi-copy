<!DOCTYPE html><html lang="no"><head><title>Forskrift om endring i forskrift om gjenvinning og behandling av avfall (avfallsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2012-10-24-989</dd><dt class="dokid">DokumentID</dt><dd class="dokid">LTI/forskrift/2012-10-24-989</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">I 2012 hefte 12 s 1996</dd><dt class="dateInForce">I kraft fra</dt><dd class="dateInForce">2012-10-24</dd><dt class="changesToDocuments">Endrer</dt><dd class="changesToDocuments"><ul><li>forskrift/2004-06-01-930</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-03-13-6/§32</li><li>lov/1981-03-13-6/§33</li></ul></dd><dt class="dateOfPublication">Kunngjort</dt><dd class="dateOfPublication">2012-10-30 15:15</dd><dt class="journalNumber">Journalnummer</dt><dd class="journalNumber">2012-0833</dd><dt class="titleShort">Korttittel</dt><dd class="titleShort">Endr. i avfallsforskriften</dd><dt class="title">Tittel</dt><dd class="title">Forskrift om endring i forskrift om gjenvinning og behandling av avfall (avfallsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Miljøverndepartementet 24. oktober 2012 med hjemmel i lov 13. mars 1981 nr. 6 om vern mot forurensninger og om avfall (Forurensningsloven) § 32 og § 33. <br /><strong>EØS-henvisninger:</strong> EØS-avtalen vedlegg II kap. XV nr. 12x (direktiv 2006/66/EF som endret ved direktiv 2008/103/EF), nr. 12zh (vedtak 2008/763/EF) og nr. 12zt (vedtak 2009/603/EF).</dd><dt class="refid">RefID</dt><dd class="refid">forskrift/2012-10-24-989</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om gjenvinning og behandling av avfall (avfallsforskriften)<ul class="tocSubUl"><li>I<ul class="tocSubUl"><li>§ 3-1. Formål</li><li>§ 3-2. Virkeområde</li><li>§ 3-3. Definisjoner</li><li>§ 3-4. Plikt til å ta imot kasserte batterier</li><li>§ 3-5. Plikt til å sørge for sortering og oppbevaring</li><li>§ 3-6. Plikt til å informere</li><li>§ 3-7. Plikt til medlemskap i returselskap</li><li>§ 3-8. Krav om godkjenning av returselskap for batterier</li><li>§ 3-9. Plikt til likebehandling og finansiering</li><li>§ 3-10. Plikt til etablering av innsamlingssystem og henting</li><li>§ 3-11. Innsamlingsplikt</li><li>§ 3-12. Plikt til behandling og gjenvinning</li><li>§ 3-13. Plikt til å rapportere</li><li>§ 3-14. Plikt til å informere</li><li>§ 3-15. Krav til utmontering, behandling og rapportering</li><li>§ 3-16. Krav om tillatelse</li><li>§ 3-17. Krav til behandlingsanlegg</li><li>§ 3-18. Plikt til å rapportere</li><li>§ 3-19. Tilsyns og vedtaksmyndighet</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2012-10-24-989" id="dokument"><h1>Forskrift om endring i forskrift om gjenvinning og behandling av avfall (avfallsforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2012-10-24-989/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 1. juni 2004 nr. 930 om gjenvinning og behandling av avfall (avfallsforskriften) gjøres følgende endringer:</article> <article class="defaultP" margin-top="true">I hjemmelsfeltets henvisning til EØS-avtalen tilføyes følgende: vedlegg II kap. XV nr. 12x (direktiv 2006/66/EF endret ved direktiv 2008/103/EF), nr. 12zh (vedtak 2008/763/EF) og nr. 12zt (vedtak 2009/603/EF).</article> <article class="defaultP" margin-top="true">Nytt kapittel 3 skal lyde:</article><span class="futuretitle" id="kapittel-1-foreslåttittel-1">Kapittel 3. Kasserte batterier</span><article class="legalP" data-text-size="small" id="kapittel-1-ledd-2">Fastsatt med hjemmel i lov 13. mars 1981 nr. 6 om vern mot forurensninger og om avfall (Forurensningsloven) § 32 og § 33. Jf. EØS-avtalen vedlegg II kapittel XV nr. 12x (direktiv 2006/66/EF endret ved direktiv 2008/103/EF), nr. 12zh (vedtak 2008/763/EF) og nr. 12zt (vedtak 2009/603).</article><span class="futuretitle" id="kapittel-1-foreslåttittel-2">I. Innledende bestemmelser</span><article class="futureLegalArticle" data-name="§3-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 3-1</span>. <span class="legalArticleTitle">Formål</span></span><article class="legalP" id="kapittel-1-foreslåttparagraf-1-ledd-1">Formålet med bestemmelsene i dette kapitlet er å redusere de miljøproblemer batterier forårsaker når de ender som avfall. Dette skal skje gjennom separat innsamling, behandling og høy grad av gjenvinning.</article></article><article class="futureLegalArticle" data-name="§3-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 3-2</span>. <span class="legalArticleTitle">Virkeområde</span></span><article class="legalP" id="kapittel-1-foreslåttparagraf-2-ledd-1">Bestemmelsene i dette kapitlet regulerer innsamling, mottak, behandling og gjenvinning av kasserte batterier.</article><article class="legalP" id="kapittel-1-foreslåttparagraf-2-ledd-2">Bestemmelsene i dette kapitlet gjelder ikke for batterier brukt i utstyr som er produsert spesifikt til militære formål eller til å bli sendt ut i rommet.</article></article><article class="futureLegalArticle" data-name="§3-3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 3-3</span>. <span class="legalArticleTitle">Definisjoner</span></span><article class="legalP" id="kapittel-1-foreslåttparagraf-3-ledd-1">I dette kapitlet menes med<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-ledd-1-punkt-1"><article class="legalP" id="kapittel-1-foreslåttparagraf-3-ledd-1-punkt-1-ledd-1"><i>batteri:</i> kilde for elektrisk energi, der energien produseres ved direkte omdanning av kjemisk energi, og som består av en eller flere primærbattericeller (ikke-oppladbare) eller en eller flere sekundærbattericeller (oppladbare også kalt akkumulatorer)</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-ledd-1-punkt-2"><article class="legalP" id="kapittel-1-foreslåttparagraf-3-ledd-1-punkt-2-ledd-1"><i>løse batterier:</i> ethvert batteri som ikke er innmontert i produkter</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-3-ledd-1-punkt-3"><article class="legalP" id="kapittel-1-foreslåttparagraf-3-ledd-1-punkt-3-ledd-1"><i>batterikategori:</i> de tre batterikategoriene er bærbare batterier, industribatterier og blybatterier</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-3-ledd-1-punkt-4"><article class="legalP" id="kapittel-1-foreslåttparagraf-3-ledd-1-punkt-4-ledd-1"><i>bærbart batteri:</i> forseglet batteri som kan være håndholdt og som verken er industribatteri eller blybatteri</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-3-ledd-1-punkt-5"><article class="legalP" id="kapittel-1-foreslåttparagraf-3-ledd-1-punkt-5-ledd-1"><i>industribatteri:</i> batteri spesielt laget kun for industriell eller yrkesmessig bruk eller til fremdrift i elektriske kjøretøy</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-3-ledd-1-punkt-6"><article class="legalP" id="kapittel-1-foreslåttparagraf-3-ledd-1-punkt-6-ledd-1"><i>blybatteri:</i> batteri som inneholder bly, brukt til startmotor, tenning og lys i kjøretøy mv., som ikke er industribatteri</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-3-ledd-1-punkt-7"><article class="legalP" id="kapittel-1-foreslåttparagraf-3-ledd-1-punkt-7-ledd-1"><i>materialgjenvinning:</i> enhver form for gjenvinning der avfall omskapes til et produkt</article></article></li><li data-li-identifier="h)" data-name="h)"><article class="listArticle" id="kapittel-1-foreslåttparagraf-3-ledd-1-punkt-8"><article class="legalP" id="kapittel-1-foreslåttparagraf-3-ledd-1-punkt-8-ledd-1"><i>behandling:</i> aktiviteter som gjøres for gjenvinning eller sluttbehandling av avfall, herunder forberedelser til gjenvinning eller sluttbehandling og lagring i påvente av gjenvinning eller sluttbehandling</article></article></li><li data-li-identifier="i)" data-name="i)"><article class="listArticle" id="kapittel-1-foreslåttparagraf-3-ledd-1-punkt-9"><article class="legalP" id="kapittel-1-foreslåttparagraf-3-ledd-1-punkt-9-ledd-1"><i>produsent:</i> enhver som ervervsmessig importerer eller i Norge produserer batterier for det norske markedet, herunder batterier som er innebygd i andre produkter</article></article></li><li data-li-identifier="j)" data-name="j)"><article class="listArticle" id="kapittel-1-foreslåttparagraf-3-ledd-1-punkt-10"><article class="legalP" id="kapittel-1-foreslåttparagraf-3-ledd-1-punkt-10-ledd-1"><i>forhandler:</i> enhver som ervervsmessig omsetter løse batterier til en sluttbruker.</article></article></li></ul></article></article><span class="futuretitle" id="kapittel-1-foreslåttittel-3">II. Plikter for forhandler</span><article class="futureLegalArticle" data-name="§3-4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 3-4</span>. <span class="legalArticleTitle">Plikt til å ta imot kasserte batterier</span></span><article class="legalP" id="kapittel-1-foreslåttparagraf-4-ledd-1">Forhandlere skal ta kasserte løse batterier vederlagsfritt i retur i butikklokale eller på annet sted i umiddelbar nærhet av dette. Plikten er begrenset til de kategorier batterier forhandleren omsetter, men er ikke begrenset til merke eller fabrikat. Mottaksplikten gjelder uten forpliktelse til å kjøpe nytt batteri.</article></article><article class="futureLegalArticle" data-name="§3-5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 3-5</span>. <span class="legalArticleTitle">Plikt til å sørge for sortering og oppbevaring</span></span><article class="legalP" id="kapittel-1-foreslåttparagraf-5-ledd-1">Forhandler skal sørge for at løse kasserte batterier som er mottatt, sorteres fra øvrig avfall og oppbevares på egnet sted uten fare for helse, miljø eller sikkerhet. Oppbevaringen skal ikke gjøre at muligheten for behandling, herunder gjenvinning, av de kasserte batteriene, reduseres.</article></article><article class="futureLegalArticle" data-name="§3-6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 3-6</span>. <span class="legalArticleTitle">Plikt til å informere</span></span><article class="legalP" id="kapittel-1-foreslåttparagraf-6-ledd-1">Forhandler skal informere om at løse batterier ikke skal kastes sammen med annet avfall og om den mottaksplikten som forhandleren har. Det skal informeres gjennom oppslag i butikklokaler. Teksten skal være iøynefallende, lett lesbar og skille seg ut fra øvrig informasjon.</article></article><span class="futuretitle" id="kapittel-1-foreslåttittel-4">III. Plikt for produsent</span><article class="futureLegalArticle" data-name="§3-7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 3-7</span>. <span class="legalArticleTitle">Plikt til medlemskap i returselskap</span></span><article class="legalP" id="kapittel-1-foreslåttparagraf-7-ledd-1">Importører og produsenter av batterier skal oppfylle sitt produsentansvar gjennom medlemskap i et godkjent returselskap for kasserte batterier. Medlemskapet skal dekke den eller de batterikategorier som produsenten importerer til eller produserer i Norge.</article><article class="legalP" id="kapittel-1-foreslåttparagraf-7-ledd-2">Produsenter av batterier som er innebygd i EE-produkter eller kjøretøy og som er medlem i godkjent returselskap etter denne forskrifts kapittel 1 og 4 trenger ikke, for så vidt gjelder disse batteriene, å være medlem i et returselskap med godkjenning etter § 3-8.</article></article><span class="futuretitle" id="kapittel-1-foreslåttittel-5">IV. Plikter for returselskap for batterier</span><article class="futureLegalArticle" data-name="§3-8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 3-8</span>. <span class="legalArticleTitle">Krav om godkjenning av returselskap for batterier</span></span><article class="legalP" id="kapittel-1-foreslåttparagraf-8-ledd-1">Den som skal drive returselskap for kasserte batterier må ha en godkjenning av Klima- og forurensningsdirektoratet. Det er anledning til å søke om godkjenning for begrensede kategorier batterier. Det skal i søknaden godtgjøres at ordningen tilfredsstiller pliktene i § 3-9 til § 3-14.</article><article class="legalP" id="kapittel-1-foreslåttparagraf-8-ledd-2">Klima- og forurensningsdirektoratet kan stille ytterligere vilkår for godkjenningen. Godkjenningen kan trekkes tilbake dersom pliktene i § 3-9 til § 3-14 eller vilkårene i godkjenningen ikke overholdes.</article></article><article class="futureLegalArticle" data-name="§3-9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 3-9</span>. <span class="legalArticleTitle">Plikt til likebehandling og finansiering</span></span><article class="legalP" id="kapittel-1-foreslåttparagraf-9-ledd-1">Alle produsenter av batterier skal ha adgang til å delta i returselskapet på like vilkår. Det er likevel adgang til å differensiere prisen på deltakelse i returselskapet avhengig av kostnadene ved administrere ordningen, å samle inn, behandle og gjenvinne ulike batterier.</article></article><article class="futureLegalArticle" data-name="§3-10" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 3-10</span>. <span class="legalArticleTitle">Plikt til etablering av innsamlingssystem og henting</span></span><article class="legalP" id="kapittel-1-foreslåttparagraf-10-ledd-1">Hvert returselskap skal sørge for at det etableres et tilstrekkelig innsamlingssystem i de geografiske områder av landet hvor medlemmenes produkter blir eller tidligere har blitt omsatt eller levert. Systemet kan begrenses til de kategorier batterier medlemmene omsetter.</article><article class="legalP" id="kapittel-1-foreslåttparagraf-10-ledd-2">Returselskap skal sørge for vederlagsfri henting av kasserte batterier fra forhandlere.</article></article><article class="futureLegalArticle" data-name="§3-11" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 3-11</span>. <span class="legalArticleTitle">Innsamlingsplikt</span></span><article class="legalP" id="kapittel-1-foreslåttparagraf-11-ledd-1">Returselskap skal årlig samle inn minst 95 prosent av medlemmenes samlede import og produksjon av blybatterier og industribatterier.</article><article class="legalP" id="kapittel-1-foreslåttparagraf-11-ledd-2">For bærbare batterier skal returselskap samle inn 30 prosent av medlemmenes samlede import og produksjon av løse batterier.</article><article class="legalP" id="kapittel-1-foreslåttparagraf-11-ledd-3">Klima- og forurensningsdirektoratet kan ved vedtak endre prosentsatsene i denne bestemmelsen for å sikre en hensiktsmessig innsamling av kasserte batterier.</article><article class="legalP" id="kapittel-1-foreslåttparagraf-11-ledd-4">Innsamlingsgraden skal beregnes ved å dele vekten av alle batterier innenfor samme kategori, samlet inn av returselskapet i gjeldende kalenderår, med vekten av medlemmenes totale tilførsel innen samme kategori i forrige kalenderår. Varetilførsel skal beregnes på bakgrunn av innenlands produksjon og import- og eksportdata fra Toll- og avgiftsdirektoratet. Det regnes fratrekk i varetilførsel for batterier som er eksportert før de er solgt til sluttbruker.</article></article><article class="futureLegalArticle" data-name="§3-12" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 3-12</span>. <span class="legalArticleTitle">Plikt til behandling og gjenvinning</span></span><article class="legalP" id="kapittel-1-foreslåttparagraf-12-ledd-1">Returselskap skal sørge for at alle batterier som er innsamlet blir behandlet og gjenvunnet i tråd med kravene i § 3-17.</article></article><article class="futureLegalArticle" data-name="§3-13" id="kapittel-1-foreslåttparagraf-13"><span class="futureLegalArticleHeader"><span class="legalArticleValue">§ 3-13</span>. <span class="legalArticleTitle">Plikt til å rapportere</span></span><article class="legalP" id="kapittel-1-foreslåttparagraf-13-ledd-1">Returselskapene skal rapportere minst årlig til Klima- og forurensningsdirektoratet. Rapporten skal omfatte<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-13-ledd-1-punkt-1"><article class="legalP" id="kapittel-1-foreslåttparagraf-13-ledd-1-punkt-1-ledd-1">data om hvilke produsenter som er medlem, om deres mengder av import, eksport og innenlands produksjon av batterier samt oversikt over mottakerland ved eksport</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-13-ledd-1-punkt-2"><article class="legalP" id="kapittel-1-foreslåttparagraf-13-ledd-1-punkt-2-ledd-1">data om oppnådd innsamlingsgrad og mengde kasserte batterier som er innsamlet og sendt til gjenvinning</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-13-ledd-1-punkt-3"><article class="legalP" id="kapittel-1-foreslåttparagraf-13-ledd-1-punkt-3-ledd-1">hvilke behandlingsanlegg som er benyttet, deres lokalisering, hvilke mengder som er behandlet av hvem, samt hvilken gjenvinningsgrad som er oppnådd.</article></article></li></ul></article><article class="legalP" id="kapittel-1-foreslåttparagraf-13-ledd-2">Klima- og forurensningsdirektoratet kan fastsette ytterligere krav til innholdet i rapporteringen.</article></article><article class="futureLegalArticle" data-name="§3-14" id="kapittel-1-foreslåttparagraf-14"><span class="futureLegalArticleHeader"><span class="legalArticleValue">§ 3-14</span>. <span class="legalArticleTitle">Plikt til å informere</span></span><article class="legalP" id="kapittel-1-foreslåttparagraf-14-ledd-1">Returselskap skal informere publikum om<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-14-ledd-1-punkt-1"><article class="legalP" id="kapittel-1-foreslåttparagraf-14-ledd-1-punkt-1-ledd-1">batterienes potensielle helse- og miljøeffekter</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-14-ledd-1-punkt-2"><article class="legalP" id="kapittel-1-foreslåttparagraf-14-ledd-1-punkt-2-ledd-1">hensikten med kildesortering av batterier</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-14-ledd-1-punkt-3"><article class="legalP" id="kapittel-1-foreslåttparagraf-14-ledd-1-punkt-3-ledd-1">at batteriene inngår i et system for retur og gjenvinning og at kasserte batterier kan leveres vederlagsfritt til forhandler</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-14-ledd-1-punkt-4"><article class="legalP" id="kapittel-1-foreslåttparagraf-14-ledd-1-punkt-4-ledd-1">hvordan returselskapet bidrar til gjenvinning av kasserte batterier</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-14-ledd-1-punkt-5"><article class="legalP" id="kapittel-1-foreslåttparagraf-14-ledd-1-punkt-5-ledd-1">hva merkingen i forskrift 1. juni 2004 nr. 922 om begrensning i bruk av helse- og miljøfarlige kjemikalier og andre produkter (produktforskriften) kapittel 2 vedlegg 1 betyr.</article></article></li></ul></article></article><span class="futuretitle" id="kapittel-1-foreslåttittel-6">V. Plikter for returselskap for EE-avfall og kasserte kjøretøy</span><article class="futureLegalArticle" data-name="§3-15" id="kapittel-1-foreslåttparagraf-15"><span class="futureLegalArticleHeader"><span class="legalArticleValue">§ 3-15</span>. <span class="legalArticleTitle">Krav til utmontering, behandling og rapportering</span></span><article class="legalP" id="kapittel-1-foreslåttparagraf-15-ledd-1">Returselskap for EE-avfall og kasserte kjøretøy plikter å sørge for utmontering av batterier, jf. denne forskrifts kapittel 1, vedlegg 2 del c, punkt 6.23 d) og kapittel 4, vedlegg 1 nr. 3.</article><article class="legalP" id="kapittel-1-foreslåttparagraf-15-ledd-2">§ 3-12 og § 3-13 gjelder også for returselskap for EE-avfall eller kasserte kjøretøy godkjent etter denne forskrifts kapittel 1 og 4.</article></article><span class="futuretitle" id="kapittel-1-foreslåttittel-7">VI. Plikter for mottaks-, sorterings- og behandlingsanlegg</span><article class="futureLegalArticle" data-name="§3-16" id="kapittel-1-foreslåttparagraf-16"><span class="futureLegalArticleHeader"><span class="legalArticleValue">§ 3-16</span>. <span class="legalArticleTitle">Krav om tillatelse</span></span><article class="legalP" id="kapittel-1-foreslåttparagraf-16-ledd-1">Den som skal håndtere batterier som er farlig avfall må ha tillatelse, jf. denne forskrifts § 11-6 og § 11-7.</article><article class="legalP" id="kapittel-1-foreslåttparagraf-16-ledd-2">Den som skal drive en opplagsplass eller et anlegg for behandling av kasserte batterier som ikke er farlig avfall må ha tillatelse etter forurensningsloven § 29, jf. § 11, dersom anlegget kan medføre forurensning eller virke skjemmende.</article></article><article class="futureLegalArticle" data-name="§3-17" id="kapittel-1-foreslåttparagraf-17"><span class="futureLegalArticleHeader"><span class="legalArticleValue">§ 3-17</span>. <span class="legalArticleTitle">Krav til behandlingsanlegg</span></span><article class="legalP" id="kapittel-1-foreslåttparagraf-17-ledd-1">Behandling og lagring, herunder midlertidig lagring på behandlingsanlegg skal foregå på steder med ugjennomtrengelige overflater og egnet værbestandig tildekning eller i egnede beholdere.</article><article class="legalP" id="kapittel-1-foreslåttparagraf-17-ledd-2">Forbehandling på gjenvinningsanlegget skal minst omfatte uttak av alle væsker og syrer der det er relevant.</article><article class="legalP" id="kapittel-1-foreslåttparagraf-17-ledd-3">Gjenvinningsgraden skal være<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-17-ledd-3-punkt-1"><article class="legalP" id="kapittel-1-foreslåttparagraf-17-ledd-3-punkt-1-ledd-1">minst 65 prosent materialgjenvinning av blybatterienes gjennomsnittsvekt, herunder materialgjenvinning av blyinnholdet til det teknisk høyeste mulige nivå, uten for store kostnader</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-17-ledd-3-punkt-2"><article class="legalP" id="kapittel-1-foreslåttparagraf-17-ledd-3-punkt-2-ledd-1">minst 75 prosent materialgjenvinning av nikkel-kadmium-batterienes gjennomsnittsvekt, herunder materialgjenvinning av kadmiuminnholdet til det teknisk høyest mulige nivå, uten for store kostnader</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-17-ledd-3-punkt-3"><article class="legalP" id="kapittel-1-foreslåttparagraf-17-ledd-3-punkt-3-ledd-1">minst 50 prosent materialgjenvinning av andre batteriers gjennomsnittsvekt.</article></article></li></ul></article></article><article class="futureLegalArticle" data-name="§3-18" id="kapittel-1-foreslåttparagraf-18"><span class="futureLegalArticleHeader"><span class="legalArticleValue">§ 3-18</span>. <span class="legalArticleTitle">Plikt til å rapportere</span></span><article class="legalP" id="kapittel-1-foreslåttparagraf-18-ledd-1">Behandlingsanlegg for batterier skal rapportere årlig til Klima- og forurensningsdirektoratet om hvilke mengder som er behandlet og gjenvinningsgraden som er oppnådd. Ved videresending av batterier eller fraksjoner fra batterier til andre behandlingsanlegg, må anleggets navn, lokalisering og hvilken behandlingsmåte som er benyttet, oppgis i rapporten.</article><article class="legalP" id="kapittel-1-foreslåttparagraf-18-ledd-2">Denne rapporteringsplikten gjelder ikke dersom anlegget er tilknyttet et godkjent returselskap som rapporter anleggets fullstendige behandlings- og gjenvinningsaktivitet etter § 3-13.</article><article class="legalP" id="kapittel-1-foreslåttparagraf-18-ledd-3">Klima- og forurensningsdirektoratet kan fastsette ytterligere krav til innholdet i rapporteringen.</article></article><span class="futuretitle" id="kapittel-1-foreslåttittel-8">VII. Avsluttende bestemmelser</span><article class="futureLegalArticle" data-name="§3-19" id="kapittel-1-foreslåttparagraf-19"><span class="futureLegalArticleHeader"><span class="legalArticleValue">§ 3-19</span>. <span class="legalArticleTitle">Tilsyns og vedtaksmyndighet</span></span><article class="legalP" id="kapittel-1-foreslåttparagraf-19-ledd-1">Fylkesmannen eller den Miljøverndepartementet bemyndiger, fører tilsyn med at pliktene for forhandlere i § 3-4 til § 3-6 overholdes og gir tillatelse og fører tilsyn med de anlegg som jf. § 3-16 andre ledd må ha en tillatelse.</article><article class="legalP" id="kapittel-1-foreslåttparagraf-19-ledd-2">Klima- og forurensningsdirektoratet eller den Miljøverndepartementet bemyndiger, fører tilsyn og fatter vedtak i henhold til øvrige bestemmelser i dette kapitlet.</article></article> <article class="defaultP" margin-top="true">§ 9-4 første ledd bokstav f og ny bokstav g skal lyde:<ul class="defaultList"><li data-li-identifier="f)" data-name="f)"><article class="listArticle" id="kapittel-1-foreslåttparagraf-19-ledd-2-punkt-1"><article class="legalP" id="kapittel-1-foreslåttparagraf-19-ledd-2-punkt-1-ledd-1">enhver annen type avfall som ikke oppfyller kriterier for mottak av avfall, jf. vedlegg II til dette kapitlet. Det er forbudt å uttynne eller blande avfallet utelukkende i den hensikt å oppfylle kriteriene,</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-19-ledd-2-punkt-2"><article class="legalP" id="kapittel-1-foreslåttparagraf-19-ledd-2-punkt-2-ledd-1">industribatterier og blybatterier, med unntak av rester etter behandling og gjenvinning av slike batterier.</article></article></li></ul></article> <article class="defaultP" margin-top="true">I § 10-5 gjøres følgende endringer:</article> <article class="defaultP" margin-top="true">Nytt tredje ledd skal lyde:</article><article class="legalP" id="kapittel-1-ledd-3">Det er ikke tillatt å forbrenne industribatterier og blybatterier, med unntak av rester etter behandling og gjenvinning av slike batterier.</article> <article class="defaultP" margin-top="true">I § 11-7 gjøres følgende endringer:</article> <article class="defaultP" margin-top="true">Første ledd bokstav f skal nå lyde:<ul class="defaultList"><li data-li-identifier="f)" data-name="f)"><article class="listArticle" id="kapittel-1-ledd-3-punkt-1"><article class="legalP" id="kapittel-1-ledd-3-punkt-1-ledd-1">forhandlere som mottar mindre mengder batterier samt aktører som har avtale med returselskap og henter bærbare batterier fra forhandlere. Kravet gjelder heller ikke for mindre sorteringsanlegg og mindre oppsamlingsplasser som har avtale med returselskap i henhold til kapittel 3.</article></article></li></ul></article></section><section class="section" data-name="kapII" id="kapittel-2" data-lovdata-URL="LTI/forskrift/2012-10-24-989/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section></main></body></html>