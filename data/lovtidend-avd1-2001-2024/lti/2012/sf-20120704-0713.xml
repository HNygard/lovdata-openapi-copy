<!DOCTYPE html><html lang="no"><head><title>Forskrift om endring i forskrift om Energifondet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2012-07-04-713</dd><dt class="dokid">DokumentID</dt><dd class="dokid">LTI/forskrift/2012-07-04-713</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="publishedIn">Publisert i</dt><dd class="publishedIn">I 2012 hefte 9 s 1660</dd><dt class="dateInForce">I kraft fra</dt><dd class="dateInForce">2013-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2001-12-10-1377</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1990-06-29-50/§4-4</li><li>lov/1990-06-29-50/§10-6</li></ul></dd><dt class="dateOfPublication">Kunngjort</dt><dd class="dateOfPublication">2012-07-10 13:50</dd><dt class="journalNumber">Journalnummer</dt><dd class="journalNumber">2012-0642</dd><dt class="titleShort">Korttittel</dt><dd class="titleShort">Endr. i forskrift om Energifondet</dd><dt class="title">Tittel</dt><dd class="title">Forskrift om endring i forskrift om Energifondet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Olje- og energidepartementet 4. juli 2012 med hjemmel i lov 29. juni 1990 nr. 50 om produksjon, omforming, overføring, omsetning, fordeling og bruk av energi m.m. (energiloven) § 4-4 og § 10-6 første ledd.</dd><dt class="refid">RefID</dt><dd class="refid">forskrift/2012-07-04-713</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om Energifondet<ul class="tocSubUl"><li>I<ul class="tocSubUl"><li>§ 2. Definisjoner</li><li>§ 3. Påslag og bidrag til Energifondet</li><li>§ 4. Regnskap</li></ul></li><li>II</li><li>Merknader til forskrift om endring av forskrift om Energifondet</li></ul></li></ul></dd></dl></header><main class="documentBody" data-lovdata-URL="LTI/forskrift/2012-07-04-713" id="dokument"><h1>Forskrift om endring i forskrift om Energifondet</h1><section class="section" data-name="kapI" id="kapittel-1" data-lovdata-URL="LTI/forskrift/2012-07-04-713/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 10. desember 2001 nr. 1377 om innbetaling av påslag på nettariffen til Energifondet (forskrift om Energifondet) gjøres følgende endringer:</article> <article class="defaultP" margin-top="true">§ 2 skal lyde:</article><article class="futureLegalArticle" data-name="§2" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></span><article class="legalP" id="kapittel-1-foreslåttparagraf-1-ledd-1">I denne forskrift forstås med:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-1-ledd-1"><i>Omsetningskonsesjonær:</i> Enhet som har konsesjon meddelt etter energiloven § 4-1.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-2-ledd-1"><i>Husholdningsbruk:</i> Med husholdningsbruk menes bruk av elektrisk energi for: <ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-1-ledd-1-punkt-2-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-2-ledd-1-punkt-1-ledd-1">eneboliger, leiligheter, hybler og fritidsboliger, herunder hytter, setrer, koier o.l.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-1-ledd-1-punkt-2-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-2-ledd-1-punkt-2-ledd-1">fellesvaskeri, garasjer og andre fellesanlegg i eller for boliger mv. som nevnt i bokstav a og b.</article></article></li></ul></article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-1-ledd-1-punkt-3"><article class="legalP" id="kapittel-1-foreslåttparagraf-1-ledd-1-punkt-3-ledd-1"><i>Målepunkt-ID:</i> Entydig identifikasjon av et målepunkt basert på GS1-standarden Global Service Relation Number (GSRN).</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-1-ledd-1-punkt-4"><article class="legalP" id="kapittel-1-foreslåttparagraf-1-ledd-1-punkt-4-ledd-1"><i>Forvalter av Energifondet:</i> Den som til enhver tid er satt til å forvalte midlene fra Energifondet.</article></article></li></ul></article></article> <article class="defaultP" margin-top="true">§ 3 skal lyde:</article><article class="futureLegalArticle" data-name="§3" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Påslag og bidrag til Energifondet</span></span><article class="legalP" id="kapittel-1-foreslåttparagraf-2-ledd-1">Omsetningskonsesjonær som tarifferer for uttak av elektrisk energi skal i forbindelse med fakturering legge et påslag på tariffen til alle sluttbrukere på alle nettnivåer.</article><article class="legalP" id="kapittel-1-foreslåttparagraf-2-ledd-2">For husholdningsbruk skal påslaget utgjøre 1 øre/kWh. For andre sluttbrukere enn husholdninger skal påslaget utgjøre 800 kroner/år per målepunkt-ID.</article><article class="legalP" id="kapittel-1-foreslåttparagraf-2-ledd-3">Bidraget omsetningskonsesjonær skal betale til Energifondet er 1 øre/kWh multiplisert med den energimengden som er fakturert husholdningsbruk, samt summen av påslag per målepunkt-ID som er fakturert andre sluttbrukere enn husholdninger, i den angjeldende termin.</article></article> <article class="defaultP" margin-top="true">§ 4 skal lyde:</article><article class="futureLegalArticle" data-name="§4" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Regnskap</span></span><article class="legalP" id="kapittel-1-foreslåttparagraf-3-ledd-1">Det skal etableres egne regnskaps- og balansekonti som tydeliggjør fakturering mot og innbetalinger fra sluttbrukere, samt overføring av bidrag til Energifondet.</article></article> <article class="defaultP" margin-top="true">§ 5 annet ledd skal lyde:</article><article class="legalP" id="kapittel-1-ledd-2">Oppgaven skal vise samlet fakturert mengde elektrisk energi og antall målepunkt-ID som er fakturert påslag etter § 3 annet ledd annet punktum i den angjeldende terminen.</article> <article class="defaultP" margin-top="true">§ 5 fjerde ledd skal lyde:</article><article class="legalP" id="kapittel-1-ledd-3">Bidraget etter § 3 tredje ledd forfaller til betaling samtidig med oppgavefristen. Bidrag skal betales uavhengig av faktiske innbetalinger til omsetningskonsesjonær fra sluttbrukere.</article> <article class="defaultP" margin-top="true">§ 5 sjette ledd skal lyde:</article><article class="legalP" id="kapittel-1-ledd-4">Omsetningskonsesjonærs revisor skal årlig verifisere fakturerte mengder elektrisk energi, antall fakturerte målepunkt-ID og bidrag til Energifondet.</article></section><section class="section" data-name="kapII" id="kapittel-2" data-lovdata-URL="LTI/forskrift/2012-07-04-713/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 1. januar 2013.</article></section><section class="section" id="kapittel-3" data-lovdata-URL="LTI/forskrift/2012-07-04-713/KAPITTEL_3"><h2><i>Merknader til forskrift om endring av forskrift om Energifondet</i></h2><article class="defaultP"><i>Til § 2 Definisjoner</i></article> <article class="defaultP" margin-top="true"><i>Til § 2 første ledd bokstav b:</i></article><article class="legalP" id="kapittel-3-ledd-1">Inn under «husholdningsbruk» hører også bruk av elektrisk energi i husholdninger i sammenslutninger av boligenheter som borettslag, boligsameier e.l. Dette gjelder selv om sammenslutningen skulle være organisert som aksjeselskap eller annen type virksomhet.</article> <article class="defaultP" margin-top="true"><i>Til § 2 første ledd bokstav c:</i></article><article class="legalP" id="kapittel-3-ledd-2">Enkelte virksomheter med høyt forbruk av energi kan ha mange ulike målepunkt-ID knyttet til sin virksomhet. Det skal like fullt kreves inn et påslag for hvert målepunkt-ID.</article></section></main></body></html>