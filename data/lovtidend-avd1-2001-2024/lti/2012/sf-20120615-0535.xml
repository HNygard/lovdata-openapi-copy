<!DOCTYPE html><html lang="no"><head><title>Instruks for departementenes arbeid med samfunnssikkerhet og beredskap, Justis- og beredskapsdepartementets samordningsrolle, tilsynsfunksjon og sentral krisehåndtering</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2012-06-15-535</dd><dt class="dokid">DokumentID</dt><dd class="dokid">LTI/forskrift/2012-06-15-535</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="publishedIn">Publisert i</dt><dd class="publishedIn">I 2012 hefte 7 s 1207</dd><dt class="dateInForce">I kraft fra</dt><dd class="dateInForce">2012-06-15</dd><dt class="changesToDocuments">Endrer</dt><dd class="changesToDocuments"><ul><li>forskrift/2000-11-03-1093</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">2012-06-19 15:05</dd><dt class="journalNumber">Journalnummer</dt><dd class="journalNumber">2012-0499</dd><dt class="titleShort">Korttittel</dt><dd class="titleShort">Instruks for dep.arbeid med samfunnssikkerhet mv.</dd><dt class="title">Tittel</dt><dd class="title">Instruks for departementenes arbeid med samfunnssikkerhet og beredskap, Justis- og beredskapsdepartementets samordningsrolle, tilsynsfunksjon og sentral krisehåndtering</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 15. juni 2012. Fremmet av Justis- og beredskapsdepartementet.</dd><dt class="refid">RefID</dt><dd class="refid">forskrift/2012-06-15-535</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Instruks for departementenes arbeid med samfunnssikkerhet og beredskap, Justis- og beredskapsdepartementets samordningsrolle, tilsynsfunksjon og sentral krisehåndtering<ul class="tocSubUl"><li>I. Formål</li><li>II. Virkeområde</li><li>III. Grunnleggende prinsipper for arbeidet med samfunnssikkerhet og beredskap</li><li>IV. Departementenes arbeid med samfunnssikkerhet og beredskap</li><li>V. Justis- og beredskapsdepartementets samordningsrolle</li><li>VI. Tilsyn med departementenes samfunnssikkerhets- og beredskapsarbeid</li><li>VII. Sentral krisehåndtering</li><li>VIII. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2012-06-15-535" id="dokument"><h1>Instruks for departementenes arbeid med samfunnssikkerhet og beredskap, Justis- og beredskapsdepartementets samordningsrolle, tilsynsfunksjon og sentral krisehåndtering</h1><section class="section" data-name="kapI" id="kapittel-1" data-lovdata-URL="LTI/forskrift/2012-06-15-535/KAPITTEL_1"><h2>I. Formål</h2><article class="legalP" id="kapittel-1-ledd-1">Formålet med instruksen er å fremme et helhetlig og koordinert samfunnsikkerhets- og beredskapsarbeid som bidrar til å styrke samfunnets evne til å forebygge kriser og styrke evnen til å håndtere kriser som oppstår.</article></section><section class="section" data-name="kapII" id="kapittel-2" data-lovdata-URL="LTI/forskrift/2012-06-15-535/KAPITTEL_2"><h2>II. Virkeområde</h2><article class="legalP" id="kapittel-2-ledd-1">Instruksen gir retningslinjer for samfunnssikkerhets- og beredskapsarbeidet i sivil sektor innenfor hele krisespekteret.</article><article class="legalP" id="kapittel-2-ledd-2">Forsvarsdepartementet og forsvarssektoren er kun omfattet av instruksen pkt. III om grunnleggende prinsipper og pkt. VII om sentral krisehåndtering.</article></section><section class="section" data-name="kapIII" id="kapittel-3" data-lovdata-URL="LTI/forskrift/2012-06-15-535/KAPITTEL_3"><h2>III. Grunnleggende prinsipper for arbeidet med samfunnssikkerhet og beredskap</h2><article class="legalP" id="kapittel-3-ledd-1">Beredskapsarbeidet bygger på fire grunnleggende prinsipper:<ul class="defaultList"><li data-li-identifier="1." data-name="1."><article class="listArticle" id="kapittel-3-ledd-1-punkt-1"><article class="legalP" id="kapittel-3-ledd-1-punkt-1-ledd-1">Ansvarsprinsippet som innebærer at den organisasjon som har ansvar for et fagområde i en normalsituasjon, også har ansvaret for nødvendige beredskapsforberedelser og for å håndtere ekstraordinære hendelser på området.</article></article></li><li data-li-identifier="2." data-name="2."><article class="listArticle" id="kapittel-3-ledd-1-punkt-2"><article class="legalP" id="kapittel-3-ledd-1-punkt-2-ledd-1">Likhetsprinsippet som betyr at den organisasjon man opererer med under kriser i utgangspunktet skal være mest mulig lik den organisasjon man har til daglig.</article></article></li><li data-li-identifier="3." data-name="3."><article class="listArticle" id="kapittel-3-ledd-1-punkt-3"><article class="legalP" id="kapittel-3-ledd-1-punkt-3-ledd-1">Nærhetsprinsippet som betyr at kriser organisatorisk skal håndteres på lavest mulige nivå.</article></article></li><li data-li-identifier="4." data-name="4."><article class="listArticle" id="kapittel-3-ledd-1-punkt-4"><article class="legalP" id="kapittel-3-ledd-1-punkt-4-ledd-1">Samvirkeprinsippet som betyr at myndigheter, virksomheter eller etater har et selvstendig ansvar for å sikre et best mulig samvirke med relevante aktører og virksomheter i arbeidet med forebygging, beredskap og krisehåndtering.</article></article></li></ul></article></section><section class="section" data-name="kapIV" id="kapittel-4" data-lovdata-URL="LTI/forskrift/2012-06-15-535/KAPITTEL_4"><h2>IV. Departementenes arbeid med samfunnssikkerhet og beredskap</h2><article class="legalP" id="kapittel-4-ledd-1">Det enkelte departement har ansvar for samfunnssikkerhet og beredskap innenfor egen sektor. Departementene har et ansvar for å samordne samfunnssikkerhets- og beredskapsarbeidet i egen sektor med det arbeidet som gjøres i andre departementer. Arbeidet med samfunnssikkerhet og beredskap skal være målrettet, systematisk og sporbart og være integrert i departementets planverk, styringssystemer og i styringsdialogen med underliggende virksomheter.</article><article class="legalP" id="kapittel-4-ledd-2">Departementene skal herunder:<ul class="defaultList"><li data-li-identifier="1." data-name="1."><article class="listArticle" id="kapittel-4-ledd-2-punkt-1"><article class="legalP" id="kapittel-4-ledd-2-punkt-1-ledd-1">på grunnlag av oversikt over risiko- og sårbarhet i egen sektor og DSBs nasjonale risikobilde vurdere risiko, sårbarhet og robusthet i kritiske samfunnsfunksjoner i egen sektor som grunnlag for kontinuitets- og beredskapsplanlegging og hensiktsmessige øvelser. Det skal arbeides systematisk for å utvikle og vedlikeholde oversikten.</article></article></li><li data-li-identifier="2." data-name="2."><article class="listArticle" id="kapittel-4-ledd-2-punkt-2"><article class="legalP" id="kapittel-4-ledd-2-punkt-2-ledd-1">vurdere og iverksette forebyggende og beredskapsmessige tiltak.</article></article></li><li data-li-identifier="3." data-name="3."><article class="listArticle" id="kapittel-4-ledd-2-punkt-3"><article class="legalP" id="kapittel-4-ledd-2-punkt-3-ledd-1">dokumentere at det er gjennomført tiltak som avbøter manglende robusthet i kritisk infrastruktur og funksjoner innenfor departementets ansvarsområde.</article></article></li><li data-li-identifier="4." data-name="4."><article class="listArticle" id="kapittel-4-ledd-2-punkt-4"><article class="legalP" id="kapittel-4-ledd-2-punkt-4-ledd-1">være forberedt på å håndtere alle typer kriser i egen sektor og yte bistand til andre departementer i kriser som involverer flere sektorer.</article></article></li><li data-li-identifier="5." data-name="5."><article class="listArticle" id="kapittel-4-ledd-2-punkt-5"><article class="legalP" id="kapittel-4-ledd-2-punkt-5-ledd-1">være forberedt på å kunne være lederdepartement.</article></article></li><li data-li-identifier="6." data-name="6."><article class="listArticle" id="kapittel-4-ledd-2-punkt-6"><article class="legalP" id="kapittel-4-ledd-2-punkt-6-ledd-1">utvikle og vedlikeholde beredskapsplanverk for departementets krisehåndtering, herunder en plan for krisekommunikasjon.</article></article></li><li data-li-identifier="7." data-name="7."><article class="listArticle" id="kapittel-4-ledd-2-punkt-7"><article class="legalP" id="kapittel-4-ledd-2-punkt-7-ledd-1">øve regelmessig innen eget sektorområde og delta i tverrsektorielle øvelser. Departementet skal evaluere øvelser og håndtering av hendelser, og foreta nødvendige forbedringstiltak.</article></article></li><li data-li-identifier="8." data-name="8."><article class="listArticle" id="kapittel-4-ledd-2-punkt-8"><article class="legalP" id="kapittel-4-ledd-2-punkt-8-ledd-1">avklare ansvar, roller og uklare grensesnitt innen eget ansvarsområde og mot andre departementers tilgrensende områder.</article></article></li><li data-li-identifier="9." data-name="9."><article class="listArticle" id="kapittel-4-ledd-2-punkt-9"><article class="legalP" id="kapittel-4-ledd-2-punkt-9-ledd-1">synliggjøre mål og prioriteringer på samfunnssikkerhets- og beredskapsområdet i de årlige budsjettproposisjonene.</article></article></li><li data-li-identifier="10." data-name="10."><article class="listArticle" id="kapittel-4-ledd-2-punkt-10"><article class="legalP" id="kapittel-4-ledd-2-punkt-10-ledd-1">forelegge for Justis- og beredskapsdepartementet og andre særskilt berørte departementer alle forslag om nye, eller vesentlig endring av gjeldende lover og forskrifter innenfor beredskapsområdet før de sendes på høring.</article></article></li><li data-li-identifier="11." data-name="11."><article class="listArticle" id="kapittel-4-ledd-2-punkt-11"><article class="legalP" id="kapittel-4-ledd-2-punkt-11-ledd-1">underrette Justis- og beredskapsdepartementet og andre særskilt berørte departementer om viktige og prinsipielle saker på samfunnssikkerhets- og beredskapsområdet.</article></article></li><li data-li-identifier="12." data-name="12."><article class="listArticle" id="kapittel-4-ledd-2-punkt-12"><article class="legalP" id="kapittel-4-ledd-2-punkt-12-ledd-1">bistå Justis- og beredskapsdepartementet ved gjennomføring av tilsyn, herunder utarbeide oppfølgingsplan på bakgrunn av tilsynet.</article></article></li></ul></article></section><section class="section" data-name="kapV" id="kapittel-5" data-lovdata-URL="LTI/forskrift/2012-06-15-535/KAPITTEL_5"><h2>V. Justis- og beredskapsdepartementets samordningsrolle</h2><article class="legalP" id="kapittel-5-ledd-1">I sivil sektor har Justis- og beredskapsdepartementet en generell samordningsrolle for samfunnssikkerhet og beredskap. Departementet skal gjennom sin samordningsrolle sikre et koordinert og helhetlig arbeid med samfunnssikkerhet og beredskap på tvers av sektorgrenser. Direktoratet for samfunnssikkerhet og beredskap understøtter Justis- og beredskapsdepartementets samordningsrolle iht. kgl.res. 24. juni 2005 nr. 688.<ul class="defaultList"><li data-li-identifier="1." data-name="1."><article class="listArticle" id="kapittel-5-ledd-1-punkt-1"><article class="legalP" id="kapittel-5-ledd-1-punkt-1-ledd-1">Justis- og beredskapsdepartementet skal ha oversikt over status og fremme samfunnssikkerhet- og beredskapsarbeidet gjennom å: <ul class="defaultList"><li data-li-identifier="a." data-name="a."><article class="listArticle" id="kapittel-5-ledd-1-punkt-1-ledd-1-punkt-1"><article class="legalP" id="kapittel-5-ledd-1-punkt-1-ledd-1-punkt-1-ledd-1">være pådriver for at arbeidet med samfunnssikkerhet og beredskap prioriteres.</article></article></li><li data-li-identifier="b." data-name="b."><article class="listArticle" id="kapittel-5-ledd-1-punkt-1-ledd-1-punkt-2"><article class="legalP" id="kapittel-5-ledd-1-punkt-1-ledd-1-punkt-2-ledd-1">sørge for at tverrsektorielle problemstillinger blir ivaretatt, bistå departementene med å avklare ansvarsforhold og identifisere områder hvor det er behov for samordning.</article></article></li><li data-li-identifier="c." data-name="c."><article class="listArticle" id="kapittel-5-ledd-1-punkt-1-ledd-1-punkt-3"><article class="legalP" id="kapittel-5-ledd-1-punkt-1-ledd-1-punkt-3-ledd-1">utarbeide overordnede retningslinjer og målsettinger og koordinere arbeidet med proposisjoner og meldinger til Stortinget.</article></article></li><li data-li-identifier="d." data-name="d."><article class="listArticle" id="kapittel-5-ledd-1-punkt-1-ledd-1-punkt-4"><article class="legalP" id="kapittel-5-ledd-1-punkt-1-ledd-1-punkt-4-ledd-1">utarbeide og vedlikeholde oversikt over hvilke funksjoner som i et tverrsektorielt perspektiv er kritisk for samfunnssikkerheten.</article></article></li><li data-li-identifier="e." data-name="e."><article class="listArticle" id="kapittel-5-ledd-1-punkt-1-ledd-1-punkt-5"><article class="legalP" id="kapittel-5-ledd-1-punkt-1-ledd-1-punkt-5-ledd-1">tilrettelegge for DSBs nasjonale risikobilde som planleggingsgrunnlag for departementenes arbeid med samfunnssikkerhet og beredskap.</article></article></li><li data-li-identifier="f." data-name="f."><article class="listArticle" id="kapittel-5-ledd-1-punkt-1-ledd-1-punkt-6"><article class="legalP" id="kapittel-5-ledd-1-punkt-1-ledd-1-punkt-6-ledd-1">etablere hensiktsmessige møtearenaer for dialog og erfaringsoverføring.</article></article></li><li data-li-identifier="g." data-name="g."><article class="listArticle" id="kapittel-5-ledd-1-punkt-1-ledd-1-punkt-7"><article class="legalP" id="kapittel-5-ledd-1-punkt-1-ledd-1-punkt-7-ledd-1">sørge for et kunnskapsbasert samfunnssikkerhetsarbeid gjennom forskning og kompetansehevende tiltak.</article></article></li><li data-li-identifier="h." data-name="h."><article class="listArticle" id="kapittel-5-ledd-1-punkt-1-ledd-1-punkt-8"><article class="legalP" id="kapittel-5-ledd-1-punkt-1-ledd-1-punkt-8-ledd-1">ha oversikt over samfunnssikkerhetsarbeidet i sentrale internasjonale organisasjoner som EU, FN og NATO.</article></article></li></ul></article></article></li><li data-li-identifier="2." data-name="2."><article class="listArticle" id="kapittel-5-ledd-1-punkt-2"><article class="legalP" id="kapittel-5-ledd-1-punkt-2-ledd-1">Justis- og beredskapsdepartementet skal ha et overordnet ansvar for nasjonale øvelser i sivil sektor og bidra til at det utvikles koordinerte planverk ved å: <ul class="defaultList"><li data-li-identifier="a." data-name="a."><article class="listArticle" id="kapittel-5-ledd-1-punkt-2-ledd-1-punkt-1"><article class="legalP" id="kapittel-5-ledd-1-punkt-2-ledd-1-punkt-1-ledd-1">i samarbeid med departementene vedlikeholde og videreutvikle et hensiktsmessig nasjonalt beredskapsplanverk.</article></article></li><li data-li-identifier="b." data-name="b."><article class="listArticle" id="kapittel-5-ledd-1-punkt-2-ledd-1-punkt-2"><article class="legalP" id="kapittel-5-ledd-1-punkt-2-ledd-1-punkt-2-ledd-1">i samarbeid med departementene planlegge og øve sivile beredskapsplaner i tråd med rammeplan for sivile nasjonale øvelser og krisehåndteringssystemer.</article></article></li><li data-li-identifier="c." data-name="c."><article class="listArticle" id="kapittel-5-ledd-1-punkt-2-ledd-1-punkt-3"><article class="legalP" id="kapittel-5-ledd-1-punkt-2-ledd-1-punkt-3-ledd-1">føre oversikt over øvelsesvirksomheten basert på rapportering fra departementene.</article></article></li></ul></article></article></li><li data-li-identifier="3." data-name="3."><article class="listArticle" id="kapittel-5-ledd-1-punkt-3"><article class="legalP" id="kapittel-5-ledd-1-punkt-3-ledd-1">Justis- og beredskapsdepartementet skal legge til rette for systemer for helhetlig og koordinert kommunikasjon mellom myndighetene, og mellom myndighetene og befolkningen om beredskap og krisehåndtering før, under og etter en krise.</article></article></li><li data-li-identifier="4." data-name="4."><article class="listArticle" id="kapittel-5-ledd-1-punkt-4"><article class="legalP" id="kapittel-5-ledd-1-punkt-4-ledd-1">Justis- og beredskapsdepartementet skal påse at store ulykker og ekstraordinære hendelser følges opp i sektorene på en systematisk måte, herunder erfaringsutveksling og nødvendige forbedringstiltak.</article></article></li><li data-li-identifier="5." data-name="5."><article class="listArticle" id="kapittel-5-ledd-1-punkt-5"><article class="legalP" id="kapittel-5-ledd-1-punkt-5-ledd-1">Justis- og beredskapsdepartementet skal orientere regjeringen om tilstanden for samfunnssikkerhets- og beredskapsarbeidet i sivil sektor.</article></article></li><li data-li-identifier="6." data-name="6."><article class="listArticle" id="kapittel-5-ledd-1-punkt-6"><article class="legalP" id="kapittel-5-ledd-1-punkt-6-ledd-1">Kongen kan fastsette hvilket departement Direktoratet for samfunnssikkerhet og beredskap skal rapportere til når direktoratet fører tilsyn med Justis- og beredskapsdepartementet.</article></article></li></ul></article></section><section class="section" data-name="kapVI" id="kapittel-6" data-lovdata-URL="LTI/forskrift/2012-06-15-535/KAPITTEL_6"><h2>VI. Tilsyn med departementenes samfunnssikkerhets- og beredskapsarbeid</h2><article class="legalP" id="kapittel-6-ledd-1">Justis- og beredskapsdepartementet skal føre tilsyn med departementenes arbeid med samfunnssikkerhet og beredskap. Tilsynet skal være basert på risiko og vesentlighet. Departementet kan ved behov føre tilsyn med utvalgte beredskapsområder og underlagte virksomheter for å bl.a. sikre at kritiske samfunnsfunksjoner er ivaretatt. Tilsynet skal ta utgangspunkt i de prinsipper og krav til departementenes samfunnssikkerhets- og beredskapsarbeid som er uttrykt i denne instruksens kap. IV.<ul class="defaultList"><li data-li-identifier="1." data-name="1."><article class="listArticle" id="kapittel-6-ledd-1-punkt-1"><article class="legalP" id="kapittel-6-ledd-1-punkt-1-ledd-1">Hovedformålet med tilsynet er å: <ul class="defaultList"><li data-li-identifier="a." data-name="a."><article class="listArticle" id="kapittel-6-ledd-1-punkt-1-ledd-1-punkt-1"><article class="legalP" id="kapittel-6-ledd-1-punkt-1-ledd-1-punkt-1-ledd-1">fremme god kvalitet på samfunnssikkerhets- og beredskapsarbeidet under det enkelte departements ansvarsområde.</article></article></li><li data-li-identifier="b." data-name="b."><article class="listArticle" id="kapittel-6-ledd-1-punkt-1-ledd-1-punkt-2"><article class="legalP" id="kapittel-6-ledd-1-punkt-1-ledd-1-punkt-2-ledd-1">fremme et samordnet og helhetlig arbeid med samfunnssikkerhet og beredskap, herunder bidra til at tverrsektorielle problemstillinger blir identifisert og ivaretatt.</article></article></li><li data-li-identifier="c." data-name="c."><article class="listArticle" id="kapittel-6-ledd-1-punkt-1-ledd-1-punkt-3"><article class="legalP" id="kapittel-6-ledd-1-punkt-1-ledd-1-punkt-3-ledd-1">fremskaffe en oversikt over det samlede samfunnssikkerhets- og beredskapsarbeidet.</article></article></li></ul></article></article></li><li data-li-identifier="2." data-name="2."><article class="listArticle" id="kapittel-6-ledd-1-punkt-2"><article class="legalP" id="kapittel-6-ledd-1-punkt-2-ledd-1">Justis- og beredskapsdepartementet skal etter gjennomført tilsyn utarbeide rapport med anbefalinger som oversendes departementet det er ført tilsyn med. Rapporten skal ha oppmerksomhet rettet mot status, utviklingsområder og forbedringspunkter for samfunnssikkerhets- og beredskapsarbeidet.</article></article></li><li data-li-identifier="3." data-name="3."><article class="listArticle" id="kapittel-6-ledd-1-punkt-3"><article class="legalP" id="kapittel-6-ledd-1-punkt-3-ledd-1">Departementet det er ført tilsyn med skal utarbeide en oppfølgingsplan som sendes Justis- og beredskapsdepartementet.</article></article></li><li data-li-identifier="4." data-name="4."><article class="listArticle" id="kapittel-6-ledd-1-punkt-4"><article class="legalP" id="kapittel-6-ledd-1-punkt-4-ledd-1">Justis- og beredskapsdepartementet kan be departementene rapportere på egne tiltak innenfor samfunnssikkerhets- og beredskapsområdet.</article></article></li><li data-li-identifier="5." data-name="5."><article class="listArticle" id="kapittel-6-ledd-1-punkt-5"><article class="legalP" id="kapittel-6-ledd-1-punkt-5-ledd-1">Justis- og beredskapsdepartementet skal rapportere om funn og manglende oppfølging i ansvarlige departementer til regjeringen.</article></article></li><li data-li-identifier="6." data-name="6."><article class="listArticle" id="kapittel-6-ledd-1-punkt-6"><article class="legalP" id="kapittel-6-ledd-1-punkt-6-ledd-1">Kongen fastsetter hvilket departement som skal føre tilsyn med Justis- og beredskapsdepartementet.</article></article></li></ul></article></section><section class="section" data-name="kapVII" id="kapittel-7" data-lovdata-URL="LTI/forskrift/2012-06-15-535/KAPITTEL_7"><h2>VII. Sentral krisehåndtering</h2><article class="legalP" id="kapittel-7-ledd-1">Når det oppstår behov for å styrke den overordnede krisehåndteringen, vil følgende mekanismer settes i funksjon:</article> <article class="defaultP" margin-top="true"><i>1. Kriserådet</i></article><article class="legalP" id="kapittel-7-ledd-2">Kriserådet er det høyeste koordineringsorganet på administrativt nivå. Alle departementer kan ta initiativ til innkalling av rådet. Det er lederdepartementet som leder rådets møter.</article><article class="legalP" id="kapittel-7-ledd-3">Rådet har fem faste medlemmer: regjeringsråden ved Statsministerens kontor, utenriksråden i Utenriksdepartementet og departementsrådene i henholdsvis Justis- og beredskapsdepartementet, Forsvarsdepartementet og Helse- og omsorgsdepartementet. Rådet kan ved behov utvides med alle de øvrige departementene, og representanter for underliggende virksomheter og særskilte kompetansemiljøer.</article><article class="legalP" id="kapittel-7-ledd-4">Kriserådet har som hovedfunksjon å bidra til sentral krisehåndtering ved å:<ul class="defaultList"><li data-li-identifier="a." data-name="a."><article class="listArticle" id="kapittel-7-ledd-4-punkt-1"><article class="legalP" id="kapittel-7-ledd-4-punkt-1-ledd-1">sikre strategiske vurderinger</article></article></li><li data-li-identifier="b." data-name="b."><article class="listArticle" id="kapittel-7-ledd-4-punkt-2"><article class="legalP" id="kapittel-7-ledd-4-punkt-2-ledd-1">vurdere spørsmål om lederdepartement</article></article></li><li data-li-identifier="c." data-name="c."><article class="listArticle" id="kapittel-7-ledd-4-punkt-3"><article class="legalP" id="kapittel-7-ledd-4-punkt-3-ledd-1">sikre koordinering av tiltak som iverksettes av ulike sektorer</article></article></li><li data-li-identifier="d." data-name="d."><article class="listArticle" id="kapittel-7-ledd-4-punkt-4"><article class="legalP" id="kapittel-7-ledd-4-punkt-4-ledd-1">sikre koordinert informasjon til publikum, media og andre</article></article></li><li data-li-identifier="e." data-name="e."><article class="listArticle" id="kapittel-7-ledd-4-punkt-5"><article class="legalP" id="kapittel-7-ledd-4-punkt-5-ledd-1">påse at spørsmål som krever politisk avklaring raskt legges frem for departementenes politiske ledelse eller regjeringen, herunder avklaring av fullmakter og budsjett.</article></article></li></ul></article><article class="legalP" id="kapittel-7-ledd-5">I tillegg skal det gjennomføres regelmessige administrative møter i Kriserådet for å drøfte aktuelle problemstillinger og gjennomgå relevante hendelser.</article><article class="legalP" id="kapittel-7-ledd-6">Krisestøtteenheten (KSE) er permanent sekretariat for Kriserådet.</article> <article class="defaultP" margin-top="true"><i>2. Lederdepartementet</i></article><article class="legalP" id="kapittel-7-ledd-7">Lederdepartementet har ansvaret for å koordinere håndteringen av krisen på departementsnivå. Utpeking av et lederdepartement medfører ikke endringer i konstitusjonelle ansvarsforhold, og alle departementer beholder ansvar og beslutningsmyndighet for sine respektive saksområder. Justis- og beredskapsdepartementet er fast lederdepartement ved sivile nasjonale kriser, med mindre annet blir bestemt. Kriserådet er gitt fullmakt fra regjeringen til å beslutte hvilket departement som skal være lederdepartement i krisen, og rådet vil da ta stilling til om Justis- og beredskapsdepartementet eller et annet departement skal være lederdepartement. Ved tvil eller eventuell uenighet i Kriserådet besluttes valg av lederdepartement av statsministeren i samråd med berørte statsråder.</article><article class="legalP" id="kapittel-7-ledd-8">Blant de oppgaver et lederdepartement må kunne ivareta er å:<ul class="defaultList"><li data-li-identifier="a." data-name="a."><article class="listArticle" id="kapittel-7-ledd-8-punkt-1"><article class="legalP" id="kapittel-7-ledd-8-punkt-1-ledd-1">sørge for varsling av andre departementer, Statsministerens kontor, egne underlagte virksomheter, og ved alvorlige kriser Stortinget og Slottet</article></article></li><li data-li-identifier="b." data-name="b."><article class="listArticle" id="kapittel-7-ledd-8-punkt-2"><article class="legalP" id="kapittel-7-ledd-8-punkt-2-ledd-1">ta initiativ til at Kriserådet innkalles og lede rådets møter</article></article></li><li data-li-identifier="c." data-name="c."><article class="listArticle" id="kapittel-7-ledd-8-punkt-3"><article class="legalP" id="kapittel-7-ledd-8-punkt-3-ledd-1">utarbeide og distribuere overordnede situasjonsrapporter, blant annet på bakgrunn av innhentet informasjon fra andre departementer, operative etater og mediebildet</article></article></li><li data-li-identifier="d." data-name="d."><article class="listArticle" id="kapittel-7-ledd-8-punkt-4"><article class="legalP" id="kapittel-7-ledd-8-punkt-4-ledd-1">utarbeide overordnede situasjonsanalyser, herunder vurdering av mulige hendelsesforløp og videre utvikling av krisen</article></article></li><li data-li-identifier="e." data-name="e."><article class="listArticle" id="kapittel-7-ledd-8-punkt-5"><article class="legalP" id="kapittel-7-ledd-8-punkt-5-ledd-1">identifisere og vurdere behov for tiltak på strategisk nivå</article></article></li><li data-li-identifier="f." data-name="f."><article class="listArticle" id="kapittel-7-ledd-8-punkt-6"><article class="legalP" id="kapittel-7-ledd-8-punkt-6-ledd-1">koordinere at operative aktører har nødvendige fullmakter</article></article></li><li data-li-identifier="g." data-name="g."><article class="listArticle" id="kapittel-7-ledd-8-punkt-7"><article class="legalP" id="kapittel-7-ledd-8-punkt-7-ledd-1">koordinere at nødvendige tiltak innenfor eget ansvarsområde blir iverksatt og ivareta nødvendig koordinering med andre departementer og etater (alternativt utpeke et underordnet organ som ivaretar denne funksjonen)</article></article></li><li data-li-identifier="h." data-name="h."><article class="listArticle" id="kapittel-7-ledd-8-punkt-8"><article class="legalP" id="kapittel-7-ledd-8-punkt-8-ledd-1">sørge for at oppdatert informasjon om situasjonen distribueres til regjeringens medlemmer</article></article></li><li data-li-identifier="i." data-name="i."><article class="listArticle" id="kapittel-7-ledd-8-punkt-9"><article class="legalP" id="kapittel-7-ledd-8-punkt-9-ledd-1">ved behov koordinere beslutningsgrunnlag fra berørte departementer for Regjeringen</article></article></li><li data-li-identifier="j." data-name="j."><article class="listArticle" id="kapittel-7-ledd-8-punkt-10"><article class="legalP" id="kapittel-7-ledd-8-punkt-10-ledd-1">sørge for at det blir gitt koordinert informasjon til media og befolkningen og at det utformes en helhetlig informasjonsstrategi</article></article></li><li data-li-identifier="k." data-name="k."><article class="listArticle" id="kapittel-7-ledd-8-punkt-11"><article class="legalP" id="kapittel-7-ledd-8-punkt-11-ledd-1">koordinere behov for internasjonal bistand</article></article></li><li data-li-identifier="l." data-name="l."><article class="listArticle" id="kapittel-7-ledd-8-punkt-12"><article class="legalP" id="kapittel-7-ledd-8-punkt-12-ledd-1">vurdere etablering av liaisonordninger med andre berørte departementer og virksomheter</article></article></li><li data-li-identifier="m." data-name="m."><article class="listArticle" id="kapittel-7-ledd-8-punkt-13"><article class="legalP" id="kapittel-7-ledd-8-punkt-13-ledd-1">sørge for evaluering av håndteringen av hendelsen i samråd med andre berørte aktører, og at identifiserte læringspunkter følges opp.</article></article></li></ul></article> <article class="defaultP" margin-top="true"><i>3. Bistand fra Krisestøtteenheten (KSE)</i></article><article class="legalP" id="kapittel-7-ledd-9">KSE skal ved behov kunne yte støtte til lederdepartementet og Kriserådet i deres krisehåndtering.</article><article class="legalP" id="kapittel-7-ledd-10">Krisestøtteenheten har som hovedfunksjon å:<ul class="defaultList"><li data-li-identifier="a." data-name="a."><article class="listArticle" id="kapittel-7-ledd-10-punkt-1"><article class="legalP" id="kapittel-7-ledd-10-punkt-1-ledd-1">bidra med kompetanse i form av rådgivning og faglig bistand til lederdepartementets arbeid med samordning og helhetlig sentral krisehåndtering. Dette omfatter støtte til analyser, utarbeidelse og formidling av overordnede situasjonsrapporter og etablering av felles situasjonsforståelse som grunnlag for strategiske beslutninger.</article></article></li><li data-li-identifier="b." data-name="b."><article class="listArticle" id="kapittel-7-ledd-10-punkt-2"><article class="legalP" id="kapittel-7-ledd-10-punkt-2-ledd-1">støtte lederdepartementet og Kriserådet med kapasiteter i form av infrastruktur (herunder tekniske løsninger), lokaler og personell.</article></article></li></ul></article></section><section class="section" data-name="kapVIII" id="kapittel-8" data-lovdata-URL="LTI/forskrift/2012-06-15-535/KAPITTEL_8"><h2>VIII. Ikrafttredelse</h2><article class="legalP" id="kapittel-8-ledd-1">Instruksen iverksettes straks. Fra samme tidspunkt oppheves kgl.res. 16. april 1994<sup class="footnotereference" data-footnotereferencevalue="1" data-unique-footnote-counter="1">1</sup> om Justisdepartementets samordningsfunksjon på beredskapssektoren og om rådet for sivilt beredskap, kgl.res. 3. november 2000 nr. 1093 om instruks om innføring av internkontroll og systemrettet tilsyn med det sivile beredskapsarbeidet i departementene, kgl.res. 16. september 1989<sup class="footnotereference" data-footnotereferencevalue="1" data-unique-footnote-counter="1">1</sup> om instruks for Regjeringens presse- og informasjonstjeneste (RPI) og kgl.res. 21. april 1995<sup class="footnotereference" data-footnotereferencevalue="1" data-unique-footnote-counter="1">1</sup> om nye nasjonale forutsetninger for den sivile beredskapsplanleggingen.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Ikke kunngjort i Norsk Lovtidend (Lovdatas anm.).</article></footer></section></main></body></html>