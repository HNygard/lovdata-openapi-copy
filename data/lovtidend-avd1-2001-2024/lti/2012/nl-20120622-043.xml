<!DOCTYPE html><html lang="no"><head><title>Lov om arbeidsgivers innrapportering av ansettelses- og inntektsforhold m.m. (a-opplysningsloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2012-06-22-43</dd><dt class="dokid">DokumentID</dt><dd class="dokid">LTI/lov/2012-06-22-43</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2012 hefte 8 s 1262</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1980-06-13-24</li><li>lov/1988-04-29-21</li><li>lov/1997-02-28-19</li><li>lov/2005-06-17-67</li></ul></dd><dt class="dateOfPublication">Kunngjort</dt><dd class="dateOfPublication">2012-06-22 15:55</dd><dt class="journalNumber">Journalnummer</dt><dd class="journalNumber">2012-0475</dd><dt class="titleShort">Korttittel</dt><dd class="titleShort">A-opplysningsloven</dd><dt class="title">Tittel</dt><dd class="title">Lov om arbeidsgivers innrapportering av ansettelses- og inntektsforhold m.m. (a-opplysningsloven)</dd><dt class="miscInformation">Annet om dokumentet</dt><dd class="miscInformation">Prop.112 L (2011–2012), Innst.370 L (2011–2012), Lovvedtak 91 (2011–2012). Stortingets første og andre gangs behandling hhv. 12. og 15. juni 2012. Fremmet av Finansdepartementet.</dd><dt class="refid">RefID</dt><dd class="refid">lov/2012-06-22-43</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om arbeidsgivers innrapportering av ansettelses- og inntektsforhold m.m. (a-opplysningsloven)<ul class="tocSubUl"><li>§ 1. Formål</li><li>§ 2. Opplysningspliktige</li><li>§ 3. Opplysningspliktens omfang</li><li>§ 4. Frist for levering av opplysninger</li><li>§ 5. Sted for levering og leveringsmåte</li><li>§ 6. Ansvar for fellestjenester og behandlingsansvar</li><li>§ 7. Taushetsplikt ved drift og forvaltning</li><li>§ 8. Tilgang til opplysningene</li><li>§ 9. Inntektsmottakers innsynsrett</li><li>§ 10. Tvangsmulkt ved manglende innrapportering</li><li>§ 11. Overtredelsesgebyr ved for sen innrapportering</li><li>§ 12. Ikrafttredelse</li><li>§ 13. Endringer i andre lover<ul class="tocSubUl"><li>§ 6-2. Opplysningsplikt om lønn mv.</li><li>§ 24-4. Fastsetting og innkreving av avgifter</li><li>§ 25-10. Arbeidsgivers opplysningsplikt</li><li>§ 5-11. Opplysninger om forskuddstrekk</li></ul></li></ul></li></ul></dd></dl></header><main class="documentBody" data-lovdata-URL="LTI/lov/2012-06-22-43" id="dokument"><h1>Lov om arbeidsgivers innrapportering av ansettelses- og inntektsforhold m.m. (a-opplysningsloven)</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1." data-name="1."><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 13. juni 1980 nr. 24 om ligningsforvaltning (ligningsloven).</article></article></li><li data-li-identifier="2." data-name="2."><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 29. april 1988 nr. 21 om ferie.</article></article></li><li data-li-identifier="3." data-name="3."><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov 28. februar 1997 nr. 19 om folketrygd (folketrygdloven).</article></article></li><li data-li-identifier="4." data-name="4."><article class="listArticle" data-text-size="small" id="punkt-4"><article class="legalP" id="punkt-4-ledd-1">Lov 17. juni 2005 nr. 67 om betaling og innkreving av skatte- og avgiftskrav (skattebetalingsloven).</article></article></li></ul></article><article class="legalArticle" data-lovdata-URL="LTI/lov/2012-06-22-43/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med denne loven er å legge til rette for at arbeidsgivere mv. effektivt kan oppfylle sine plikter til å gi opplysninger om enkeltpersoners (inntektsmottakeres) inntekts- og arbeidsforhold og skattetrekkopplysninger, og å gi offentlige etater tilgang til opplysningene innrapportert fra arbeidsgiver.</article></article><article class="legalArticle" data-lovdata-URL="LTI/lov/2012-06-22-43/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Opplysningspliktige</span></h2><article class="legalP" id="paragraf-2-ledd-1">Fysiske og juridiske personer som har opplysningsplikt etter bestemmelsene nevnt i § 3 første ledd, skal gi opplysninger etter reglene i denne lov.</article></article><article class="legalArticle" data-lovdata-URL="LTI/lov/2012-06-22-43/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Opplysningspliktens omfang</span></h2><article class="legalP" id="paragraf-3-ledd-1">Plikten til å gi opplysninger etter denne lov omfatter opplysninger som skal gis med hjemmel i følgende bestemmelser med tilhørende forskrifter:<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">ligningsloven § 6-2,</article></article></li><li data-li-identifier="b." data-name="b."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">folketrygdloven §§ 24-3, 25-1 annet ledd og 25-10, jf. § 21-4,</article></article></li><li data-li-identifier="c." data-name="c."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">skattebetalingsloven § 5-11 og</article></article></li><li data-li-identifier="d." data-name="d."><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">statistikkloven § 2-2.</article></article></li></ul></article><article class="legalP" id="paragraf-3-ledd-2">Med mindre annet er bestemt, skal opplysningene gis spesifisert for hver enkelt inntektsmottaker, og det skal gis opplysninger om fødselsnummer eller annet nummer for identifikasjon av inntektsmottaker.</article><article class="legalP" id="paragraf-3-ledd-3">Departementet kan i forskrift gi regler om opplysningspliktens omfang.</article><article class="legalP" id="paragraf-3-ledd-4">Skattedirektoratet kan fastsette skjemaer som skal benyttes når det skal gis opplysninger.</article></article><article class="legalArticle" data-lovdata-URL="LTI/lov/2012-06-22-43/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Frist for levering av opplysninger</span></h2><article class="legalP" id="paragraf-4-ledd-1">Opplysninger skal gis av den opplysningspliktige minimum en gang per kalendermåned.</article><article class="legalP" id="paragraf-4-ledd-2">Opplysninger om føderåd etter ligningsloven § 6-2 bokstav b skal leveres en gang per år og senest samtidig med fristen for å levere opplysninger i januar i året etter inntektsåret.</article><article class="legalP" id="paragraf-4-ledd-3">Departementet kan i forskrift gi regler om fristen for å levere opplysninger.</article></article><article class="legalArticle" data-lovdata-URL="LTI/lov/2012-06-22-43/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Sted for levering og leveringsmåte</span></h2><article class="legalP" id="paragraf-5-ledd-1">Opplysningene skal leveres elektronisk til den mottakssentralen som Skattedirektoratet fastsetter. Skattedirektoratet kan etter søknad samtykke til papirinnlevering for private arbeidsgivere.</article><article class="legalP" id="paragraf-5-ledd-2">Departementet kan i forskrift gi nærmere vilkår for levering, herunder leveringsmåte og format.</article></article><article class="legalArticle" data-lovdata-URL="LTI/lov/2012-06-22-43/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ansvar for fellestjenester og behandlingsansvar</span></h2><article class="legalP" id="paragraf-6-ledd-1">Fellestjenester knyttet til drift og forvaltning av ordningen ivaretas av Skattedirektoratet.</article><article class="legalP" id="paragraf-6-ledd-2">Skattedirektoratet er behandlingsansvarlig etter personopplysningsloven for behandling av personopplysninger ved ivaretakelse av fellestjenester etter første ledd. Den behandlingsansvarlige kan bare behandle personopplysningene i den utstrekning som er nødvendig for å ivareta fellestjenestene.</article></article><article class="legalArticle" data-lovdata-URL="LTI/lov/2012-06-22-43/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Taushetsplikt ved drift og forvaltning</span></h2><article class="legalP" id="paragraf-7-ledd-1">Enhver som har eller har hatt verv, stilling eller oppdrag knyttet til drift og forvaltning etter § 6, skal hindre at uvedkommende får adgang eller kjennskap til opplysninger innsamlet etter § 3.</article><article class="legalP" id="paragraf-7-ledd-2">Første ledd er ikke til hinder for at opplysninger utleveres til virksomheter som har tilgang til dem etter § 8.</article><article class="legalP" id="paragraf-7-ledd-3">Dersom opplysninger kan innhentes uavhengig av taushetsplikt, skal opplysningene innhentes hos det forvaltningsorgan som etter § 8 har tilgang til opplysningene og som er myndighet på det området opplysningene er innhentet.</article></article><article class="legalArticle" data-lovdata-URL="LTI/lov/2012-06-22-43/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilgang til opplysningene</span></h2><article class="legalP" id="paragraf-8-ledd-1">Arbeids- og velferdsetaten skal ha tilgang til opplysningene i registeret i forbindelse med forvaltning av, og beregning av ytelser, og forvaltning av arbeidstakerregisteret etter folketrygdlovgivningen.</article><article class="legalP" id="paragraf-8-ledd-2">Skattedirektoratet, skattekontorene og skatteoppkreverne skal ha tilgang til opplysningene i registeret i forbindelse med utligning av skatt og trygdeavgift etter skattelovgivningen og arbeidsgivers beregning og oppgjør av skattetrekk og arbeidsgiveravgift etter skattebetalingsloven og folketrygdloven.</article><article class="legalP" id="paragraf-8-ledd-3">Statistisk sentralbyrå skal ha tilgang til opplysningene i registeret i forbindelse med produksjon av statistikk etter statistikklovgivningen.</article><article class="legalP" id="paragraf-8-ledd-4">Tilgangen er begrenset til opplysninger som organet har hjemmel i lov til å innhente.</article></article><article class="legalArticle" data-lovdata-URL="LTI/lov/2012-06-22-43/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Inntektsmottakers innsynsrett</span></h2><article class="legalP" id="paragraf-9-ledd-1">Inntektsmottaker har innsynsrett i opplysninger om egne forhold som er innsamlet etter denne lov.</article><article class="legalP" id="paragraf-9-ledd-2">Retten til innsyn begrenser ikke rett til innsyn etter andre regler.</article><article class="legalP" id="paragraf-9-ledd-3">Departementet kan i forskrift gi nærmere regler om innsynsrett.</article></article><article class="legalArticle" data-lovdata-URL="LTI/lov/2012-06-22-43/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tvangsmulkt ved manglende innrapportering</span></h2><article class="legalP" id="paragraf-10-ledd-1">Skattedirektoratet kan ilegge den som ikke innrapporterer alle opplysninger innen fristen i § 4, en daglig løpende tvangsmulkt frem til opplysningene er levert. Samlet tvangsmulkt kan ikke overstige 1&#xa0;000 ganger rettsgebyret. Departementet kan i forskrift gi regler om hvordan den daglige tvangsmulkten skal fastsettes.</article><article class="legalP" id="paragraf-10-ledd-2">Vedtak om tvangsmulkt er tvangsgrunnlag for utlegg.</article><article class="legalP" id="paragraf-10-ledd-3">Vedtak om tvangsmulkt kan påklages til den skatteklagenemnd som departementet bestemmer.</article><article class="legalP" id="paragraf-10-ledd-4">Tvangsmulkt kan helt eller delvis ettergis dersom det blir gjort sannsynlig at forpliktelsen ikke er overholdt som følge av forhold utenfor den opplysningspliktiges kontroll eller dersom særlige rimelighetsgrunner tilsier det.</article><article class="legalP" id="paragraf-10-ledd-5">Tvangsmulkten tilfaller statskassen.</article><article class="legalP" id="paragraf-10-ledd-6">Departementet kan i forskrift gi regler om hvilke opplysninger som må være levert for at opplysningsplikten skal anses oppfylt.</article></article><article class="legalArticle" data-lovdata-URL="LTI/lov/2012-06-22-43/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Overtredelsesgebyr ved for sen innrapportering</span></h2><article class="legalP" id="paragraf-11-ledd-1">Skattedirektoratet kan ilegge den som ikke leverer alle opplysninger innen fristen i § 4, et overtredelsesgebyr. Gebyret kan ikke overstige 15 ganger rettsgebyret. Departementet kan i forskrift gi regler om hvordan gebyret skal fastsettes.</article><article class="legalP" id="paragraf-11-ledd-2">Bestemmelsene i § 10 annet til sjette ledd gjelder tilsvarende for overtredelsesgebyr.</article></article><article class="legalArticle" data-lovdata-URL="LTI/lov/2012-06-22-43/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Loven trer i kraft fra det tidspunkt Kongen bestemmer.</article></article><article class="legalArticle" data-lovdata-URL="LTI/lov/2012-06-22-43/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Endringer i andre lover</span></h2><article class="legalP" id="paragraf-13-ledd-1">Fra det tidspunkt loven trer i kraft, gjøres følgende endringer i andre lover:</article> <article class="defaultP" margin-top="true">1. I lov 13. juni 1980 nr. 24 om ligningsforvaltning gjøres følgende endringer:</article> <article class="defaultP" margin-top="true">§ 6-2 skal lyde:</article><article class="futureLegalArticle" data-name="§6-2" id="paragraf-13-foreslåttparagraf-1"><span class="futureLegalArticleHeader">§ 6-2. <span class="legalArticleTitle">Opplysningsplikt om lønn mv.</span></span><ul class="defaultList"><li data-li-identifier="1." data-name="1."><article class="listArticle" id="paragraf-13-foreslåttparagraf-1-punkt-1"><article class="legalP" id="paragraf-13-foreslåttparagraf-1-punkt-1-ledd-1">Den som selv eller gjennom andre i løpet av en kalendermåned har utbetalt eller ytet fordel som nevnt i dette nummer, skal ukrevet levere opplysninger om alt som er ytet til den enkelte mottaker etter reglene i a-opplysningsloven. Opplysningsplikten omfatter <ul class="defaultList"><li data-li-identifier="a." data-name="a."><article class="listArticle" id="paragraf-13-foreslåttparagraf-1-punkt-1-ledd-1-punkt-1"><article class="legalP" id="paragraf-13-foreslåttparagraf-1-punkt-1-ledd-1-punkt-1-ledd-1">lønn og annen godtgjøring for arbeid,</article></article></li><li data-li-identifier="b." data-name="b."><article class="listArticle" id="paragraf-13-foreslåttparagraf-1-punkt-1-ledd-1-punkt-2"><article class="legalP" id="paragraf-13-foreslåttparagraf-1-punkt-1-ledd-1-punkt-2-ledd-1">pensjon, introduksjonsstønad etter introduksjonsloven, kvalifiseringsstønad etter lov 18. desember 2009 nr. 131 om sosiale tjenester i arbeids- og velferdsforvaltningen, føderåd i jord- og skogbruk, livrente som ledd i pensjonsordning i arbeidsforhold, engangs- og avløsningsbeløp for slike ytelser, underholdsbidrag, foreldrepenger, dagpenger under arbeidsløshet, sykepenger o.l. ytelser som skal regnes som skattepliktig inntekt for mottakeren,</article></article></li><li data-li-identifier="c." data-name="c."><article class="listArticle" id="paragraf-13-foreslåttparagraf-1-punkt-1-ledd-1-punkt-3"><article class="legalP" id="paragraf-13-foreslåttparagraf-1-punkt-1-ledd-1-punkt-3-ledd-1">drikkepenger med det beløp som skal tas med ved beregning av skattetrekk,</article></article></li><li data-li-identifier="d." data-name="d."><article class="listArticle" id="paragraf-13-foreslåttparagraf-1-punkt-1-ledd-1-punkt-4"><article class="legalP" id="paragraf-13-foreslåttparagraf-1-punkt-1-ledd-1-punkt-4-ledd-1">gratiale, tantieme og godtgjøring til medlem av styre eller representantskap eller til annen tillitsmann,</article></article></li><li data-li-identifier="e." data-name="e."><article class="listArticle" id="paragraf-13-foreslåttparagraf-1-punkt-1-ledd-1-punkt-5"><article class="legalP" id="paragraf-13-foreslåttparagraf-1-punkt-1-ledd-1-punkt-5-ledd-1">provisjon utbetalt til agent eller annen mellommann,</article></article></li><li data-li-identifier="f." data-name="f."><article class="listArticle" id="paragraf-13-foreslåttparagraf-1-punkt-1-ledd-1-punkt-6"><article class="legalP" id="paragraf-13-foreslåttparagraf-1-punkt-1-ledd-1-punkt-6-ledd-1">vederlag for tjenester av teknisk, håndverksmessig, juridisk, regnskapsmessig eller annen art,</article></article></li><li data-li-identifier="g." data-name="g."><article class="listArticle" id="paragraf-13-foreslåttparagraf-1-punkt-1-ledd-1-punkt-7"><article class="legalP" id="paragraf-13-foreslåttparagraf-1-punkt-1-ledd-1-punkt-7-ledd-1">honorar eller annen godtgjøring som er utbetalt opphavsmann til åndsverk,</article></article></li><li data-li-identifier="h." data-name="h."><article class="listArticle" id="paragraf-13-foreslåttparagraf-1-punkt-1-ledd-1-punkt-8"><article class="legalP" id="paragraf-13-foreslåttparagraf-1-punkt-1-ledd-1-punkt-8-ledd-1">reise-, diett- og representasjonsgodtgjøring, samt annen godtgjøring til dekning av utgifter ved utførelse av arbeid, oppdrag eller verv som nevnt under a til g,</article></article></li><li data-li-identifier="i." data-name="i."><article class="listArticle" id="paragraf-13-foreslåttparagraf-1-punkt-1-ledd-1-punkt-9"><article class="legalP" id="paragraf-13-foreslåttparagraf-1-punkt-1-ledd-1-punkt-9-ledd-1">lott eller part ved fiske eller fangstvirksomhet,</article></article></li><li data-li-identifier="j." data-name="j."><article class="listArticle" id="paragraf-13-foreslåttparagraf-1-punkt-1-ledd-1-punkt-10"><article class="legalP" id="paragraf-13-foreslåttparagraf-1-punkt-1-ledd-1-punkt-10-ledd-1">godtgjøring til medlemmer av faste arbeidslag som utfører arbeid for egen regning, og</article></article></li><li data-li-identifier="k." data-name="k."><article class="listArticle" id="paragraf-13-foreslåttparagraf-1-punkt-1-ledd-1-punkt-11"><article class="legalP" id="paragraf-13-foreslåttparagraf-1-punkt-1-ledd-1-punkt-11-ledd-1">godtgjøring for barnepass også når dette skjer i barnepasserens hjem som ledd i selvstendig næringsvirksomhet.</article></article></li><li data-li-identifier="l." data-name="l."><article class="listArticle" id="paragraf-13-foreslåttparagraf-1-punkt-1-ledd-1-punkt-12"><article class="legalP" id="paragraf-13-foreslåttparagraf-1-punkt-1-ledd-1-punkt-12-ledd-1">vederlag til arbeidstaker i forbindelse med opphør av arbeidsforhold i henhold til avskjed, oppsigelse eller avtale med arbeidsgiver.</article></article></li></ul></article></article></li><li data-li-identifier="2." data-name="2."><article class="listArticle" id="paragraf-13-foreslåttparagraf-1-punkt-2"><article class="legalP" id="paragraf-13-foreslåttparagraf-1-punkt-2-ledd-1">Opplysningsplikten omfatter også vederlag for varer eller andre ytelser som er levert i forbindelse med arbeid som nevnt i nr. 1.</article></article></li><li data-li-identifier="3." data-name="3."><article class="listArticle" id="paragraf-13-foreslåttparagraf-1-punkt-3"><article class="legalP" id="paragraf-13-foreslåttparagraf-1-punkt-3-ledd-1">Opplysningsplikt om fradrag omfatter <ul class="defaultList"><li data-li-identifier="a." data-name="a."><article class="listArticle" id="paragraf-13-foreslåttparagraf-1-punkt-3-ledd-1-punkt-1"><article class="legalP" id="paragraf-13-foreslåttparagraf-1-punkt-3-ledd-1-punkt-1-ledd-1">fradrag som er gjort ved lønnsutbetalingene, så som medlemsinnskudd til tjenestepensjonsordning og fradragsberettiget fagforeningskontingent mv. Det samme gjelder fradragsberettiget fagforeningskontingent som lønnstakeren legitimerer å ha betalt direkte til sin fagforening og</article></article></li><li data-li-identifier="b." data-name="b."><article class="listArticle" id="paragraf-13-foreslåttparagraf-1-punkt-3-ledd-1-punkt-2"><article class="legalP" id="paragraf-13-foreslåttparagraf-1-punkt-3-ledd-1-punkt-2-ledd-1">inntektsfradrag som gis ved ligningen, så som sjømannsfradrag mv. Departementet kan i forskrift bestemme hvilke inntektsfradrag det skal gis særskilte opplysninger ved innrapporteringen.</article></article></li></ul></article></article></li><li data-li-identifier="4." data-name="4."><article class="listArticle" id="paragraf-13-foreslåttparagraf-1-punkt-4"><article class="legalP" id="paragraf-13-foreslåttparagraf-1-punkt-4-ledd-1">Kongen kan gi forskrifter om særskilt opplysningsplikt for <ul class="defaultList"><li data-li-identifier="a." data-name="a."><article class="listArticle" id="paragraf-13-foreslåttparagraf-1-punkt-4-ledd-1-punkt-1"><article class="legalP" id="paragraf-13-foreslåttparagraf-1-punkt-4-ledd-1-punkt-1-ledd-1">ytelse fra skattyter som driver næringsvirksomhet eller utleie av fast eiendom til person som står ham nær gjennom familie, slektskap, økonomisk fellesskap eller på annen måte og</article></article></li><li data-li-identifier="b." data-name="b."><article class="listArticle" id="paragraf-13-foreslåttparagraf-1-punkt-4-ledd-1-punkt-2"><article class="legalP" id="paragraf-13-foreslåttparagraf-1-punkt-4-ledd-1-punkt-2-ledd-1">ytelse eller uttak fra selskap til person som har vesentlig innflytelse som aksjonær eller andelseier, eller til noen som står slik person nær.</article></article></li></ul></article></article></li></ul></article> <article class="defaultP" margin-top="true">§ 6-2 nr. 5 oppheves.</article> <article class="defaultP" margin-top="true">§ 6-16 første ledd bokstav c skal lyde:<ul class="defaultList"><li data-li-identifier="c." data-name="c."><article class="listArticle" id="paragraf-13-foreslåttparagraf-1-punkt-5"><article class="legalP" id="paragraf-13-foreslåttparagraf-1-punkt-5-ledd-1">i forskrift bestemme at følgende oppgaver skal leveres i maskinlesbar form: Saldo- og renteoppgaver ved årsskifte eller ved oppgjør av konti i løpet av det siste inntektsår etter § 6-4 og § 6-13 nr. 2 d, kontrolloppgaver etter § 6-3 nr. 6 og 7, kontrolloppgaver fra verdipapirregistre etter § 6-5, livsforsikringspremie, pensjonsforsikringspremie, innskudd etter innskuddspensjonsloven og innskudd i individuell pensjonsavtale (IPA) mv., spare- og fondsinnskudd, tilskudd til forskningsinstitutter mv. og betaling for pass og stell av barn mv. og gaver til selskaper, stiftelser eller sammenslutninger etter § 6-6, utbetalinger mv. fra forsikringsselskaper, banker og forvaltningsselskaper for verdipapirfond etter § 6-7, aksjonæroppgaver etter § 6-11, oppgaver fra Arbeids- og velferdsetatens innkrevingssentral og Statens innkrevingssentral etter § 6-13 nr. 4, fordelingsoppgaver over inntekter, kostnader og formue i boligselskap som omfattes av skatteloven § 7-3, samt tilsvarende fordelingsoppgaver fra boligsameier, jf. skatteloven § 7-11.</article></article></li></ul></article> <article class="defaultP" margin-top="true">§ 6-17 nr. 3 skal lyde:</article><article class="legalP" id="paragraf-13-ledd-2">Skattyter skal ha kopi av oppgaver som nevnt i §§ 6-16 c og 6-13 nr. 3 innen 1. februar i året etter inntektsåret, såfremt annen frist ikke er gitt i egen forskrift. Det skal fremgå av kopien (årsoppgaven) at oppgave også er sendt ligningsmyndighetene. Skattyter skal ha sammenstilt oversikt over innrapporterte opplysninger som nevnt i § 6-2 innen 1. februar i året etter inntektsåret. Finansdepartementet kan i forskrift bestemme at kopien oversendes skattyter i en bestemt form.</article> <article class="defaultP" margin-top="true">2. I lov 29. april 1988 nr. 21 om ferie skal § 10 nr. 1 tredje ledd lyde:</article><article class="legalP" id="paragraf-13-ledd-3">Feriepengegrunnlaget skal fremgå av sammenstilling som sendes arbeidstaker etter ligningsloven § 6-17 nr. 3.</article> <article class="defaultP" margin-top="true">3. I lov 28. februar 1997 nr. 19 om folketrygd gjøres følgende endringer:</article> <article class="defaultP" margin-top="true">§ 23-2 første ledd skal lyde:</article><article class="legalP" id="paragraf-13-ledd-4">Arbeidsgiveren skal betale arbeidsgiveravgift av lønn og annen godtgjørelse for arbeid og oppdrag i og utenfor tjenesteforhold som han plikter å innrapportere. Arbeidsgiveravgiften fastsettes i prosent av det beløp som skal innrapporteres for vedkommende år. Plikten til å betale arbeidsgiveravgift gjelder selv om beløpet fritas for innrapporteringsplikt på grunn av beløpets størrelse.</article> <article class="defaultP" margin-top="true">§ 24-3 første ledd skal lyde:</article><article class="legalP" id="paragraf-13-ledd-5">Arbeidsgiver skal av eget tiltak beregne arbeidsgiveravgiften etter § 23-2. Opplysninger om beregnet avgift og grunnlaget for beregning av arbeidsgiveravgift for foregående måned skal leveres etter reglene i a-opplysningsloven.</article> <article class="defaultP" margin-top="true">§ 24-3 annet ledd oppheves.</article> <article class="defaultP" margin-top="true">§ 24-3 tredje til femte ledd blir annet til fjerde ledd.</article> <article class="defaultP" margin-top="true">Gjeldende § 24-3 sjette ledd blir femte ledd og skal lyde:</article><article class="legalP" id="paragraf-13-ledd-6">Forhåndsutfylte opplysninger om arbeidsgiveren kan gjøres tilgjengelig for arbeidsgiveren ved elektronisk kommunikasjon.</article> <article class="defaultP" margin-top="true">§ 24-4 skal lyde:</article><article class="futureLegalArticle" data-name="§24-4" id="paragraf-13-foreslåttparagraf-2"><span class="futureLegalArticleHeader">§ 24-4. <span class="legalArticleTitle">Fastsetting og innkreving av avgifter</span></span><article class="legalP" id="paragraf-13-foreslåttparagraf-2-ledd-1">For fastsetting av trygdeavgift gjelder ligningslovens bestemmelser, se også § 21-16.</article><article class="legalP" id="paragraf-13-foreslåttparagraf-2-ledd-2">Dersom arbeidsgiveren ikke gir opplysninger om beregnet arbeidsgiveravgift etter § 24-3 første ledd, eller gir uriktige eller ufullstendige opplysninger, kan ligningsmyndighetene fastsette avgiften. For et slikt vedtak gjelder ligningsloven kapittel 9 om saksbehandling, §§ 10-2 til 10-5 om tilleggsskatt, og § 11-2 om søksmål fra det offentlige.</article><article class="legalP" id="paragraf-13-foreslåttparagraf-2-ledd-3">Ved rettslig prøving av avgjørelser etter annet ledd gjelder ligningsloven § 11-1 tilsvarende.</article><article class="legalP" id="paragraf-13-foreslåttparagraf-2-ledd-4">Den som forsettlig eller grovt uaktsomt gir eller medvirker til å gi uriktige eller ufullstendige opplysninger, eller unnlater å levere pliktige opplysninger i forbindelse med beregning, fastsetting eller endring av arbeidsgiveravgiften, straffes etter bestemmelsene i ligningsloven kapittel 12.</article><article class="legalP" id="paragraf-13-foreslåttparagraf-2-ledd-5">Departementet kan sette ned eller ettergi arbeidsgiveravgift dersom det av særlige grunner knyttet til fastsettelsen virker særlig urimelig å fastholde hele kravet.</article></article> <article class="defaultP" margin-top="true">§ 24-6 annet ledd skal lyde:</article><article class="legalP" id="paragraf-13-ledd-7">Departementet gir forskrifter om hvor arbeidsgiveravgiften skal fastsettes og innbetales.</article> <article class="defaultP" margin-top="true">Ny § 25-10 skal lyde:</article><article class="futureLegalArticle" data-name="§25-10" id="paragraf-13-foreslåttparagraf-3"><span class="futureLegalArticleHeader">§ 25-10. <span class="legalArticleTitle">Arbeidsgivers opplysningsplikt</span></span><article class="legalP" id="paragraf-13-foreslåttparagraf-3-ledd-1">Departementet kan i forskrift bestemme at arbeidsgivere uoppfordret skal gi opplysninger som nevnt i § 21-4 etter reglene i a-opplysningsloven.</article><article class="legalP" id="paragraf-13-foreslåttparagraf-3-ledd-2">Departementet kan i forskrift bestemme at arbeidsgiver skal gi opplysninger om utbetalingen eller fordelen til den ansatte er for en avvikende periode.</article></article> <article class="defaultP" margin-top="true">4. I lov 17. juni 2005 nr. 67 om betaling og innkreving av skatte- og avgiftskrav gjøres følgende endringer:</article> <article class="defaultP" margin-top="true">§ 5-11 overskriften skal lyde:</article><article class="futureLegalArticle" data-name="§5-11" id="paragraf-13-foreslåttparagraf-4"><span class="futureLegalArticleHeader">§ 5-11. <span class="legalArticleTitle">Opplysninger om forskuddstrekk</span></span></article> <article class="defaultP" margin-top="true">§ 5-11 første ledd skal lyde:</article><article class="numberedLegalP" data-numerator="1" id="paragraf-13-nummer-1">(1) Arbeidsgiver og selskap mv. som er trekkpliktig etter § 5-4 annet og tredje ledd, skal ukrevet levere opplysninger om forskuddstrekket for foregående måned etter reglene i a-opplysningsloven.</article> <article class="defaultP" margin-top="true">§ 5-11 annet, tredje og fjerde ledd oppheves.</article> <article class="defaultP" margin-top="true">§ 5-11 femte og sjette ledd blir annet ledd og tredje ledd.</article> <article class="defaultP" margin-top="true">§ 5-13 første ledd skal lyde:</article><article class="numberedLegalP" data-numerator="1" id="paragraf-13-nummer-2">(1) Skatteoppkreveren skal føre kontroll med at arbeidsgivere og andre som etter denne loven har plikt til å foreta trekk, leverer opplysninger og foretar forskuddstrekk og utleggstrekk i samsvar med reglene og de pålegg som er gitt. Skatteoppkreveren eller den offentlige myndighet som har fullmakt fra skatteoppkreveren, kan foreta bokettersyn hos den som plikter å foreta trekk, og kan herunder kreve fremlagt skattekort, trekkpålegg og andre dokumenter og regnskapsmateriale som har betydning for kontrollen. Med dokumenter menes også elektronisk lagrede dokumenter. Pliktene foran gjelder også elektroniske programmer og programsystemer. Også skattekontoret eller Riksrevisjonen kan foreta slike ettersyn og kreve fremlagt dokumenter som nevnt.</article> <article class="defaultP" margin-top="true">§ 10-10 første ledd skal lyde:</article><article class="numberedLegalP" data-numerator="1" id="paragraf-13-nummer-3">(1) Forskuddstrekk og arbeidsgiveravgift for de to foregående kalendermånedene forfaller til betaling hver 15. januar, 15. mars, 15. mai, 15. juli, 15. september og 15. november.</article> <article class="defaultP" margin-top="true">§ 10-53 første ledd skal lyde:</article><article class="numberedLegalP" data-numerator="1" id="paragraf-13-nummer-4">(1) Treffer skatte- eller avgiftsmyndighetene vedtak om endring mv. som medfører økning av skatte- eller avgiftsplikten for krav som ordinært forfaller etter §§ 10-10 til 10-12, § 10-21, § 10-22 annet ledd eller §§ 10-30 til 10-41, skal økningen og renter etter § 11-2 betales senest tre uker etter at melding om vedtaket er sendt. Dette gjelder likevel bare dersom fristen for betaling kommer senere enn det ordinære forfallstidspunkt for kravet. Skyldes økningen at den skatte- eller avgiftspliktige selv endrer tidligere leverte opplysninger, regnes fristen fra melding om endringen er kommet fram til skatte- eller avgiftsmyndighetene.</article> <article class="defaultP" margin-top="true">§ 14-5 annet ledd skal lyde:</article><article class="numberedLegalP" data-numerator="2" id="paragraf-13-nummer-5">(2) Ved utleggstrekk nedlagt av skatteoppkreverne skal arbeidsgivere som har plikt til å ha skattetrekkskonto, følge de reglene som gjelder for oppgjør mv. for forskuddstrekk, jf. kapitlene 5 og 10. Beløpene skal betales til den skatteoppkreveren som har nedlagt trekket.</article></article></main></body></html>