<!DOCTYPE html><html lang="no"><head><title>Forskrift om offentlig godkjenning av renholdsvirksomheter og om kjøp av renholdstjenester</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2012-05-08-408</dd><dt class="dokid">DokumentID</dt><dd class="dokid">LTI/forskrift/2012-05-08-408</dd><dt class="ministry">Departement</dt><dd class="ministry"><ul><li>Arbeidsdepartementet</li></ul></dd><dt class="publishedIn">Publisert i</dt><dd class="publishedIn">I 2012 hefte 6 s 907</dd><dt class="dateInForce">I kraft fra</dt><dd class="dateInForce">2012-09-01, 2012-12-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-06-17-62/§1-4</li><li>lov/2005-06-17-62/§4-1</li></ul></dd><dt class="dateOfPublication">Kunngjort</dt><dd class="dateOfPublication">2012-05-11 14:45</dd><dt class="journalNumber">Journalnummer</dt><dd class="journalNumber">2012-0348</dd><dt class="titleShort">Korttittel</dt><dd class="titleShort">Forskrift om godkjenning av renholdsvirksomheter m.m.</dd><dt class="title">Tittel</dt><dd class="title">Forskrift om offentlig godkjenning av renholdsvirksomheter og om kjøp av renholdstjenester</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeidsdepartementet 8. mai 2012 med hjemmel i lov 17. juni 2005 nr. 62 om arbeidsmiljø, arbeidstid og stillingsvern mv. (arbeidsmiljøloven) § 1-4 og § 4-1.</dd><dt class="refid">RefID</dt><dd class="refid">forskrift/2012-05-08-408</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om offentlig godkjenning av renholdsvirksomheter og om kjøp av renholdstjenester<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Krav om godkjenning</li><li>§ 4. Godkjenningsregister og id-kort</li></ul></li><li>Kapittel 2. Godkjenningsordning<ul class="tocSubUl"><li>§ 5. Vilkår for godkjenning</li><li>§ 6. Register over godkjente virksomheter</li><li>§ 7. Årlig melding</li><li>§ 8. Endring i vilkårene for godkjenning – virkning for godkjente virksomheter</li></ul></li><li>Kapittel 3. Bestemmelser om id-kort<ul class="tocSubUl"><li>§ 9. Plikt til å ha id-kort</li><li>§ 10. Utstedelse av id-kort</li><li>§ 11. Gyldighetsperiode</li><li>§ 12. Krav til opplysninger på id-kortet</li><li>§ 13. Kortinnehavers ansvar</li><li>§ 14. Tap av id-kort</li></ul></li><li>Kapittel 4. Søknad om godkjenning og id-kort<ul class="tocSubUl"><li>§ 15. Søknadsprosedyrer</li><li>§ 16. Vedtak etter forskriften</li></ul></li><li>Kapittel 5. Kjøp av renholdstjeneste<ul class="tocSubUl"><li>§ 17. Kjøp av renholdstjeneste</li></ul></li><li>Kapittel 6. Tilsyn og sanksjoner<ul class="tocSubUl"><li>§ 18. Tilsyn med at vilkårene for godkjenning er oppfylt</li><li>§ 19. Tilbakekall av godkjenning</li><li>§ 20. Straff</li></ul></li><li>Kapittel 7. Avsluttende bestemmelser<ul class="tocSubUl"><li>§ 21. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2012-05-08-408" id="dokument"><h1>Forskrift om offentlig godkjenning av renholdsvirksomheter og om kjøp av renholdstjenester</h1><section class="section" data-name="kap1" id="kapittel-1" data-lovdata-URL="LTI/forskrift/2012-05-08-408/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2012-05-08-408/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriftens formål er å ivareta sikkerhet, helse og arbeidsmiljø i renholdsvirksomheter.</article></article><article class="legalArticle" data-lovdata-URL="LTI/forskrift/2012-05-08-408/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder for renholdsvirksomheter. Med renholdsvirksomhet forstås virksomhet som helt eller delvis tilbyr renholdstjenester, herunder leier ut personer som utfører renholdstjenester.</article></article><article class="legalArticle" data-lovdata-URL="LTI/forskrift/2012-05-08-408/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Krav om godkjenning</span></h3><article class="legalP" id="kapittel-1-paragraf-3-ledd-1">Renholdsvirksomheter skal være godkjent av Arbeidstilsynet.</article></article><article class="legalArticle" data-lovdata-URL="LTI/forskrift/2012-05-08-408/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Godkjenningsregister og id-kort</span></h3><article class="legalP" id="kapittel-1-paragraf-4-ledd-1">Godkjent virksomhet skal innføres i et eget register, jf. § 6, og få utstedt id-kort til sine arbeidstakere etter reglene i kapittel 3.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2012-05-08-408/KAPITTEL_2"><h2>Kapittel 2. Godkjenningsordning</h2><article class="legalArticle" data-lovdata-URL="LTI/forskrift/2012-05-08-408/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Vilkår for godkjenning</span></h3><article class="numberedLegalP" data-numerator="1" id="kapittel-2-paragraf-1-nummer-1">(1) Virksomheten skal legge frem dokumentasjon som viser at virksomheten:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-nummer-1-punkt-1"><article class="legalP" id="kapittel-2-paragraf-1-nummer-1-punkt-1-ledd-1">oppfyller plikten til å ha godkjent bedriftshelsetjeneste i henhold til arbeidsmiljøloven § 3-3,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-nummer-1-punkt-2"><article class="legalP" id="kapittel-2-paragraf-1-nummer-1-punkt-2-ledd-1">oppfyller kravet om vernetjeneste i henhold til arbeidsmiljøloven kapittel 6 og 7,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-nummer-1-punkt-3"><article class="legalP" id="kapittel-2-paragraf-1-nummer-1-punkt-3-ledd-1">har skriftlige arbeidsavtaler i henhold til arbeidsmiljøloven § 14-5 og § 14-6 for alle grupper av ansatte i virksomheten,</article></article></li><li data-li-identifier="d)" data-name="d)"><article class="listArticle" id="kapittel-2-paragraf-1-nummer-1-punkt-4"><article class="legalP" id="kapittel-2-paragraf-1-nummer-1-punkt-4-ledd-1">oppfyller vilkårene i til enhver tid gjeldende forskrift om allmenngjøring av tariffavtale for renholdsvirksomheter og,</article></article></li><li data-li-identifier="e)" data-name="e)"><article class="listArticle" id="kapittel-2-paragraf-1-nummer-1-punkt-5"><article class="legalP" id="kapittel-2-paragraf-1-nummer-1-punkt-5-ledd-1">har en ordning som sikrer arbeidstakerne økonomisk kompensasjon i tilfelle yrkesskade.</article></article></li></ul></article><article class="numberedLegalP" data-numerator="2" id="kapittel-2-paragraf-1-nummer-2">(2) For virksomhet med utenlandsk arbeidstaker fra land utenfor EØS-området skal det dokumenteres at arbeidstakeren har oppholdstillatelse i den grad det er påkrevet for det aktuelle arbeidsforholdet. Tilsvarende gjelder for innehaver av enkeltmannsforetak fra land utenfor EØS-området.</article><article class="numberedLegalP" data-numerator="3" id="kapittel-2-paragraf-1-nummer-3">(3) Virksomheten må sørge for at pålagte registreringsplikter i følgende offentlige registre er oppfylt:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-nummer-3-punkt-1"><article class="legalP" id="kapittel-2-paragraf-1-nummer-3-punkt-1-ledd-1">Enhetsregisteret</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-nummer-3-punkt-2"><article class="legalP" id="kapittel-2-paragraf-1-nummer-3-punkt-2-ledd-1">Foretaksregisteret</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-nummer-3-punkt-3"><article class="legalP" id="kapittel-2-paragraf-1-nummer-3-punkt-3-ledd-1">Det sentrale folkeregisteret. Personer som er bosatt på Svalbard skal oppfylle plikten til å være registrert i registeret over befolkningen på Svalbard, jf. forskrift 4. februar 1994 nr. 111</article></article></li></ul><article class="legalP" id="kapittel-2-paragraf-1-nummer-3-ledd-1">d) Merverdiavgiftsregisteret</article><article class="legalP" id="kapittel-2-paragraf-1-nummer-3-ledd-2">e) Arbeidstaker- og arbeidsgiverregisteret.</article></article><article class="numberedLegalP" data-numerator="4" id="kapittel-2-paragraf-1-nummer-4">(4) Virksomheten må oppfylle pålagt rapporteringsplikt til Sentralskattekontoret for utenlandssaker i henhold til likningsloven § 6-10.</article><article class="numberedLegalP" data-numerator="5" id="kapittel-2-paragraf-1-nummer-5">(5) Bemanningsforetak, jf. forskrift 4. juni 2008 nr. 541 om bemanningsforetak § 1, må være registrert i Arbeidstilsynets register over bemanningsforetak.</article></article><article class="legalArticle" data-lovdata-URL="LTI/forskrift/2012-05-08-408/§6" data-name="§6" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Register over godkjente virksomheter</span></h3><article class="numberedLegalP" data-numerator="1" id="kapittel-2-paragraf-2-nummer-1">(1) Arbeidstilsynet skal føre et register over renholdsvirksomheter som er godkjent etter § 5.</article><article class="numberedLegalP" data-numerator="2" id="kapittel-2-paragraf-2-nummer-2">(2) Registeret skal være offentlig tilgjengelig.<article class="legalP" id="kapittel-2-paragraf-2-nummer-2-ledd-1">(3) Arbeidstilsynet kan fastsette nærmere bestemmelser om registeret.</article></article></article><article class="legalArticle" data-lovdata-URL="LTI/forskrift/2012-05-08-408/§7" data-name="§7" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Årlig melding</span></h3><article class="numberedLegalP" data-numerator="1" id="kapittel-2-paragraf-3-nummer-1">(1) Godkjente virksomheter skal innen 31. januar hvert år sende melding til Arbeidstilsynet som bekrefter at virksomheten fortsatt fyller kravene til godkjenning etter § 5.</article><article class="numberedLegalP" data-numerator="2" id="kapittel-2-paragraf-3-nummer-2">(2) Dersom virksomheten unnlater å oppfylle kravet i første ledd kan godkjenningen tilbakekalles, og virksomheten bli slettet fra registeret over godkjente virksomheter. Før sletting foretas, skal virksomheten varsles om at det vil bli slettet fra registeret, dersom det ikke innen en frist som er gitt i varslet, oppfyller kravet om melding etter annet ledd.</article></article><article class="legalArticle" data-lovdata-URL="LTI/forskrift/2012-05-08-408/§8" data-name="§8" id="kapittel-2-paragraf-4"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Endring i vilkårene for godkjenning – virkning for godkjente virksomheter</span></h3><article class="legalP" id="kapittel-2-paragraf-4-ledd-1">Dersom det gjøres endringer i bestemmelser som ligger til grunn for vilkårene for godkjenning, eller fastsettes nye vilkår, vil endringene også gjelde for virksomhet som allerede er godkjent. Arbeidstilsynet kan innhente dokumentasjon på at nye vilkår er oppfylt.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2012-05-08-408/KAPITTEL_3"><h2>Kapittel 3. Bestemmelser om id-kort</h2><article class="legalArticle" data-lovdata-URL="LTI/forskrift/2012-05-08-408/§9" data-name="§9" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Plikt til å ha id-kort</span></h3><article class="legalP" id="kapittel-3-paragraf-1-ledd-1">Virksomhet som blir godkjent i henhold til § 5 skal sørge for at arbeidstakere som utfører renholdsarbeid har id-kort utstedt av en kortutsteder utpekt av departementet. Plikten til å ha id-kort gjelder tilsvarende for innehaver av enkeltpersonforetak som ikke sysselsetter arbeidstakere.</article></article><article class="legalArticle" data-lovdata-URL="LTI/forskrift/2012-05-08-408/§10" data-name="§10" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Utstedelse av id-kort</span></h3><article class="numberedLegalP" data-numerator="1" id="kapittel-3-paragraf-2-nummer-1">(1) Departementet er behandlingsansvarlig i henhold til personopplysningsloven § 2 nr. 4. Ved utstedelsen av id-kort opptrer kortutsteder på vegne av departementet.</article><article class="numberedLegalP" data-numerator="2" id="kapittel-3-paragraf-2-nummer-2">(2) Kortutsteder skal påse at virksomheten oppfyller kravene i § 5, og foreta identitetskontroll av arbeidstaker før id-kort utstedes.</article><article class="numberedLegalP" data-numerator="3" id="kapittel-3-paragraf-2-nummer-3">(3) Kortutsteder skal gi melding til Arbeidstilsynet om at id-kort er utstedt.</article><article class="numberedLegalP" data-numerator="4" id="kapittel-3-paragraf-2-nummer-4">(4) Kortutsteder skal opprette og føre et register over godkjente id-kortbestillere.</article><article class="numberedLegalP" data-numerator="5" id="kapittel-3-paragraf-2-nummer-5">(5) Kortutsteder skal opprette og føre et register over alle utstedte kort, med tilhørende data.</article></article><article class="legalArticle" data-lovdata-URL="LTI/forskrift/2012-05-08-408/§11" data-name="§11" id="kapittel-3-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Gyldighetsperiode</span></h3><article class="numberedLegalP" data-numerator="1" id="kapittel-3-paragraf-3-nummer-1">(1) Id-kortet utstedes for en periode tilsvarende ansettelsesforholdets lengde, men ikke i noe tilfelle for mer enn to år.</article><article class="numberedLegalP" data-numerator="2" id="kapittel-3-paragraf-3-nummer-2">(2) Når id-kortet utløper eller det ansettes nye arbeidstakere i renholdsvirksomheten, skal godkjente virksomheter bestille nytt kort hos kortutsteder. Kortutsteder skal påse at virksomheten er godkjent, og at kravene i § 5 annet til femte ledd er oppfylt før nytt kort utstedes. Dersom kravene i § 5 annet til femte ledd ikke er oppfylt, skal kortutsteder gi melding til Arbeidstilsynet.</article><article class="numberedLegalP" data-numerator="3" id="kapittel-3-paragraf-3-nummer-3">(3) Ved tilbakekall av godkjenning etter § 7 annet ledd eller § 19, ved opphør av arbeidsforholdet eller virksomheten, eller ved utløpet av kortets gyldighetsperiode skal renholdsvirksomheten sørge for at id-kortet innleveres og sendes til kortutsteder for makulering. Arbeidstilsynet, Petroleumstilsynet og skattemyndighetene kan inndra id-kort som er ugyldige fordi virksomhetens godkjenning er tilbakekalt, kortets gyldighetsperiode er utløpt eller fordi arbeidsforholdet eller virksomheten er opphørt. Inndratte kort skal innleveres til kortutsteder for makulering.</article></article><article class="legalArticle" data-lovdata-URL="LTI/forskrift/2012-05-08-408/§12" data-name="§12" id="kapittel-3-paragraf-4"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Krav til opplysninger på id-kortet</span></h3><article class="legalP" id="kapittel-3-paragraf-4-ledd-1">Id-kortet skal inneholde følgende opplysninger på norsk og engelsk:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-4-ledd-1-punkt-1"><article class="legalP" id="kapittel-3-paragraf-4-ledd-1-punkt-1-ledd-1">organisasjonsnummer og navn på arbeidsgiver eller enkeltpersonforetak</article></article></li><li data-li-identifier="b)" data-name="b)"><article class="listArticle" id="kapittel-3-paragraf-4-ledd-1-punkt-2"><article class="legalP" id="kapittel-3-paragraf-4-ledd-1-punkt-2-ledd-1">navn på kortinnehaveren</article></article></li><li data-li-identifier="c)" data-name="c)"><article class="listArticle" id="kapittel-3-paragraf-4-ledd-1-punkt-3"><article class="legalP" id="kapittel-3-paragraf-4-ledd-1-punkt-3-ledd-1">bilde av kortinnehaveren</article></article></li><li data-li-identifier="d)" data-name="d)"><article class="listArticle" id="kapittel-3-paragraf-4-ledd-1-punkt-4"><article class="legalP" id="kapittel-3-paragraf-4-ledd-1-punkt-4-ledd-1">kortinnehaverens fødselsdato og kjønn</article></article></li><li data-li-identifier="e)" data-name="e)"><article class="listArticle" id="kapittel-3-paragraf-4-ledd-1-punkt-5"><article class="legalP" id="kapittel-3-paragraf-4-ledd-1-punkt-5-ledd-1">kortinnehaverens signatur</article></article></li><li data-li-identifier="f)" data-name="f)"><article class="listArticle" id="kapittel-3-paragraf-4-ledd-1-punkt-6"><article class="legalP" id="kapittel-3-paragraf-4-ledd-1-punkt-6-ledd-1">gyldighetsperiode</article></article></li><li data-li-identifier="g)" data-name="g)"><article class="listArticle" id="kapittel-3-paragraf-4-ledd-1-punkt-7"><article class="legalP" id="kapittel-3-paragraf-4-ledd-1-punkt-7-ledd-1">kortnummer</article></article></li><li data-li-identifier="h)" data-name="h)"><article class="listArticle" id="kapittel-3-paragraf-4-ledd-1-punkt-8"><article class="legalP" id="kapittel-3-paragraf-4-ledd-1-punkt-8-ledd-1">navn og adresse til utsteder av kortet.</article></article></li></ul></article></article><article class="legalArticle" data-lovdata-URL="LTI/forskrift/2012-05-08-408/§13" data-name="§13" id="kapittel-3-paragraf-5"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Kortinnehavers ansvar</span></h3><article class="numberedLegalP" data-numerator="1" id="kapittel-3-paragraf-5-nummer-1">(1) Id-kortet er personlig og skal ikke overdras til andre.</article><article class="numberedLegalP" data-numerator="2" id="kapittel-3-paragraf-5-nummer-2">(2) Id-kortet skal bæres godt synlig og skal på oppfordring vises til Arbeidstilsynet, skattemyndighetene, oppdragsgiver, verneombud og hovedbedrift med ansvar for samordning etter arbeidsmiljøloven § 2-2.</article></article><article class="legalArticle" data-lovdata-URL="LTI/forskrift/2012-05-08-408/§14" data-name="§14" id="kapittel-3-paragraf-6"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Tap av id-kort</span></h3><article class="numberedLegalP" data-numerator="1" id="kapittel-3-paragraf-6-nummer-1">(1) Ved tapt eller stjålet id-kort skal kortinnehaveren umiddelbart gi melding til virksomheten. Virksomheten skal straks melde fra til kortutsteder slik at kortet gjøres ugyldig og nytt kort utstedes. Tilsvarende gjelder for innehaver av enkeltpersonforetak som ikke sysselsetter arbeidstakere.</article><article class="numberedLegalP" data-numerator="2" id="kapittel-3-paragraf-6-nummer-2">(2) Dersom tapt id-kort kommer til rette skal det sendes kortutsteder for makulering.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2012-05-08-408/KAPITTEL_4"><h2>Kapittel 4. Søknad om godkjenning og id-kort</h2><article class="legalArticle" data-lovdata-URL="LTI/forskrift/2012-05-08-408/§15" data-name="§15" id="kapittel-4-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Søknadsprosedyrer</span></h3><article class="numberedLegalP" data-numerator="1" id="kapittel-4-paragraf-1-nummer-1">(1) Virksomheten skal sende søknad om godkjenning sammen med dokumentasjon som nevnt i § 5 første og annet ledd til Arbeidstilsynet. Søknad om id-kort skal samtidig sendes til kortutsteder.</article><article class="numberedLegalP" data-numerator="2" id="kapittel-4-paragraf-1-nummer-2">(2) Virksomheten plikter å sørge for nødvendig identitetskontroll av arbeidstakeren før søknad om godkjenning og id-kort.</article></article><article class="legalArticle" data-lovdata-URL="LTI/forskrift/2012-05-08-408/§16" data-name="§16" id="kapittel-4-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Vedtak etter forskriften</span></h3><article class="numberedLegalP" data-numerator="1" id="kapittel-4-paragraf-2-nummer-1">(1) Arbeidstilsynet treffer vedtak om godkjenning av renholdsvirksomhet.</article><article class="numberedLegalP" data-numerator="2" id="kapittel-4-paragraf-2-nummer-2">(2) Vedtak om godkjenning og om tilbakekall av godkjenning etter denne forskrift er enkeltvedtak, jf. forvaltningsloven § 2.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2012-05-08-408/KAPITTEL_5"><h2>Kapittel 5. Kjøp av renholdstjeneste</h2><article class="legalArticle" data-lovdata-URL="LTI/forskrift/2012-05-08-408/§17" data-name="§17" id="kapittel-5-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Kjøp av renholdstjeneste</span></h3><article class="numberedLegalP" data-numerator="1" id="kapittel-5-paragraf-1-nummer-1">(1) Kjøp av renholdstjeneste er kun tillatt fra virksomhet som er registrert, jf. § 6.</article><article class="numberedLegalP" data-numerator="2" id="kapittel-5-paragraf-1-nummer-2">(2) Dette gjelder likevel ikke for forbruker som kjøper renholdstjeneste til privat bruk, jf. lov om forbrukerkjøp § 1.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2012-05-08-408/KAPITTEL_6"><h2>Kapittel 6. Tilsyn og sanksjoner</h2><article class="legalArticle" data-lovdata-URL="LTI/forskrift/2012-05-08-408/§18" data-name="§18" id="kapittel-6-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Tilsyn med at vilkårene for godkjenning er oppfylt</span></h3><article class="legalP" id="kapittel-6-paragraf-1-ledd-1">Arbeidstilsynet fører tilsyn med at bestemmelsene i denne forskrift overholdes, og gir de pålegg og treffer de enkeltvedtak som ellers er nødvendige for gjennomføring av forskriften, jf. arbeidsmiljøloven kapittel 18.</article><article class="legalP" id="kapittel-6-paragraf-1-ledd-2">Petroleumstilsynet har innenfor sitt myndighetsområde tilsvarende myndighet som nevnt i første ledd.</article></article><article class="legalArticle" data-lovdata-URL="LTI/forskrift/2012-05-08-408/§19" data-name="§19" id="kapittel-6-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Tilbakekall av godkjenning</span></h3><article class="legalP" id="kapittel-6-paragraf-2-ledd-1">Dersom vilkårene for godkjenning ikke lenger er oppfylt kan Arbeidstilsynet tilbakekalle godkjenningen, og slette virksomheten fra registeret over godkjente virksomheter.</article></article><article class="legalArticle" data-lovdata-URL="LTI/forskrift/2012-05-08-408/§20" data-name="§20" id="kapittel-6-paragraf-3"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Straff</span></h3><article class="legalP" id="kapittel-6-paragraf-3-ledd-1">Forsettlig eller uaktsom overtredelse av denne forskrift, eller medvirkning til dette, er straffbart i henhold til arbeidsmiljøloven kapittel 19.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2012-05-08-408/KAPITTEL_7"><h2>Kapittel 7. Avsluttende bestemmelser</h2><article class="legalArticle" data-lovdata-URL="LTI/forskrift/2012-05-08-408/§21" data-name="§21" id="kapittel-7-paragraf-1"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Ikrafttredelse</span></h3><article class="legalP" id="kapittel-7-paragraf-1-ledd-1">Forskriften gjelder fra 1. september 2012, med unntak av § 18 – § 20 som gjelder fra 1. desember 2012.</article></article></section></main></body></html>