<!DOCTYPE html><html lang="no"><head><title>Forskrift om kommunal håndheving av politivedtekter</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2012-06-19-600</dd><dt class="dokid">DokumentID</dt><dd class="dokid">LTI/forskrift/2012-06-19-600</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="publishedIn">Publisert i</dt><dd class="publishedIn">I 2012 hefte 8 s 1338</dd><dt class="dateInForce">I kraft fra</dt><dd class="dateInForce">2012-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-08-04-53/§14</li></ul></dd><dt class="dateOfPublication">Kunngjort</dt><dd class="dateOfPublication">2012-06-26 14:50</dd><dt class="journalNumber">Journalnummer</dt><dd class="journalNumber">2012-0522</dd><dt class="titleShort">Korttittel</dt><dd class="titleShort">Forskrift om kommunal håndheving av politivedtekter</dd><dt class="title">Tittel</dt><dd class="title">Forskrift om kommunal håndheving av politivedtekter</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og beredskapsdepartementet 19. juni 2012 med hjemmel i lov 4. august 1995 nr. 53 om politiet (politiloven) § 14 tredje ledd.</dd><dt class="refid">RefID</dt><dd class="refid">forskrift/2012-06-19-600</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om kommunal håndheving av politivedtekter<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Adgang til å ilegge overtredelsesgebyr</li><li>§ 4. Begrensninger i adgangen til å ilegge overtredelsesgebyr</li><li>§ 5. Forbud mot dobbeltbehandling av overtredelser</li><li>§ 6. Overtredelsesgebyrets størrelse</li><li>§ 7. Ileggelse av overtredelsesgebyr</li><li>§ 8. Klage</li><li>§ 9. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2012-06-19-600" id="dokument"><h1>Forskrift om kommunal håndheving av politivedtekter</h1><article class="legalArticle" data-lovdata-URL="LTI/forskrift/2012-06-19-600/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriften skal sikre ensartet og effektiv kommunal håndheving av vedtekter etter politiloven § 14 tredje ledd.</article></article><article class="legalArticle" data-lovdata-URL="LTI/forskrift/2012-06-19-600/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften får anvendelse for kommuner som vedtar håndheving etter politiloven § 14 tredje ledd.</article><article class="legalP" id="paragraf-2-ledd-2">Vedtak om kommunal håndheving kan omfatte overtredelser av bestemmelser i vedtektene om<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">å hindre tilgrising på steder som er alminnelig beferdet eller bestemt for alminnelig ferdsel,</article></article></li><li data-li-identifier="b)" data-name="b)"><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">hus- eller grunneiers plikt til å holde det rent og ryddig på fortau eller tilsvarende område i umiddelbar tilknytning til eiendommen,</article></article></li><li data-li-identifier="c)" data-name="c)"><article class="listArticle" id="paragraf-2-ledd-2-punkt-3"><article class="legalP" id="paragraf-2-ledd-2-punkt-3-ledd-1">hus- eller grunneiers plikt til å rydde for snø og strø når det er glatt,</article></article></li><li data-li-identifier="d)" data-name="d)"><article class="listArticle" id="paragraf-2-ledd-2-punkt-4"><article class="legalP" id="paragraf-2-ledd-2-punkt-4-ledd-1">hus- eller grunneiers plikt til å sikre ferdsel uten hinder av gjenstander eller lignende på eller ut over fortau,</article></article></li><li data-li-identifier="e)" data-name="e)"><article class="listArticle" id="paragraf-2-ledd-2-punkt-5"><article class="legalP" id="paragraf-2-ledd-2-punkt-5-ledd-1">hus- eller grunneiers plikt til å sikre ferdsel uten hinder av snø- og takras.</article></article></li></ul></article></article><article class="legalArticle" data-lovdata-URL="LTI/forskrift/2012-06-19-600/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Adgang til å ilegge overtredelsesgebyr</span></h2><article class="legalP" id="paragraf-3-ledd-1">Kommunen kan ilegge overtredelsesgebyr for overtredelse av bestemmelsene i § 2. Overtredelsesgebyr skal ilegges av personell ansatt i kommunen eller av selskap som helt eller delvis eies av kommunen.</article><article class="legalP" id="paragraf-3-ledd-2">Overtredelsesgebyr kan ilegges enkeltperson eller foretak, eier av hus eller grunn og den som fester, bruker, leier eller bestyrer hus eller grunn.</article><article class="legalP" id="paragraf-3-ledd-3">Overtredelsesgebyr kan ilegges foretak selv om det ikke kan ilegges noen enkeltperson. Overtredelsesgebyr for overtredelse av bestemmelsene i § 2 bokstav b til d kan ilegges eier av hus eller grunn eller rettes til styret i sameie dersom overtrederen ikke er kjent.</article></article><article class="legalArticle" data-lovdata-URL="LTI/forskrift/2012-06-19-600/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Begrensninger i adgangen til å ilegge overtredelsesgebyr</span></h2><article class="legalP" id="paragraf-4-ledd-1">Overtredelsesgebyr skal ikke ilegges dersom overtredelsen skjer som følge av uforskyldte hindringer som den ansvarlige ikke med rimelighet kan overkomme.</article></article><article class="legalArticle" data-lovdata-URL="LTI/forskrift/2012-06-19-600/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forbud mot dobbeltbehandling av overtredelser</span></h2><article class="legalP" id="paragraf-5-ledd-1">Det kan ikke ilegges overtredelsesgebyr for overtredelser som er behandlet av politiet. Politiet kan ikke behandle overtredelser som det er ilagt overtredelsesgebyr for.</article></article><article class="legalArticle" data-lovdata-URL="LTI/forskrift/2012-06-19-600/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Overtredelsesgebyrets størrelse</span></h2><article class="legalP" id="paragraf-6-ledd-1">For overtredelse av bestemmelser som nevnt i § 2 bokstav a kan det ilegges overtredelsesgebyr fra kr 500 til kr 1000.</article><article class="legalP" id="paragraf-6-ledd-2">For overtredelse av bestemmelser som nevnt i § 2 bokstav b, c og d kan det ilegges overtredelsesgebyr fra kr 1000 til kr 2000.</article><article class="legalP" id="paragraf-6-ledd-3">For overtredelse av bestemmelser som nevnt i § 2 bokstav e kan det ilegges overtredelsesgebyr fra kr 1000 til kr 5000.</article><article class="legalP" id="paragraf-6-ledd-4">Ved avgjørelsen av hvor stort overtredelsesgebyr som skal ilegges, skal overtredelsens karakter, omfang, varighet og virkning tas i betraktning. For gjentatt eller alvorlig overtredelse kan overtredelsesgebyret forhøyes med 50&#xa0;%.</article><article class="legalP" id="paragraf-6-ledd-5">Som alvorlig overtredelse regnes overtredelser som medfører betydelig ulempe for publikum eller som kan medføre betydelig skade eller fare for liv og helse. Kommunen bør vurdere om alvorlige overtredelser i stedet skal anmeldes til politiet.</article></article><article class="legalArticle" data-lovdata-URL="LTI/forskrift/2012-06-19-600/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ileggelse av overtredelsesgebyr</span></h2><article class="legalP" id="paragraf-7-ledd-1">Overtredelsesgebyr kan ilegges på stedet ved at blankett med gebyr og innbetalingskort leveres overtrederen eller dennes representant, eller det kan sendes i posten.</article><article class="legalP" id="paragraf-7-ledd-2">Når overtredelsesgebyr ilegges på stedet kan overtrederen kreve at kommunens kontrollører legitimerer seg.</article><article class="legalP" id="paragraf-7-ledd-3">Er gebyret ikke betalt innen tre uker etter utstedelsen, forhøyes det med 50&#xa0;% selv om det er påklaget.</article><article class="legalP" id="paragraf-7-ledd-4">Overtredelsesgebyret tilfaller kommunen. Vedtak om overtredelsesgebyr er tvangsgrunnlag for utlegg.</article></article><article class="legalArticle" data-lovdata-URL="LTI/forskrift/2012-06-19-600/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Klage</span></h2><article class="legalP" id="paragraf-8-ledd-1">Ilagt overtredelsesgebyr kan påklages innen tre uker etter ileggelsen. Reglene i forvaltningsloven § 29 til § 32 får anvendelse.</article><article class="legalP" id="paragraf-8-ledd-2">Klagen sendes kommunen og behandles av klageinstans utpekt av kommunen.</article></article><article class="legalArticle" data-lovdata-URL="LTI/forskrift/2012-06-19-600/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Forskriften gjelder fra 1. juli 2012.</article></article></main></body></html>