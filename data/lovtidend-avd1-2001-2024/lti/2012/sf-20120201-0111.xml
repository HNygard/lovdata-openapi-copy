<!DOCTYPE html><html lang="no"><head><title>Forskrift om klagenemnd for revisor- og regnskapsførersaker</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2012-02-01-111</dd><dt class="dokid">DokumentID</dt><dd class="dokid">LTI/forskrift/2012-02-01-111</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2012 hefte 3 s 491</dd><dt class="dateInForce">I kraft fra</dt><dd class="dateInForce">2012-02-01, med virkning for saker innkommet etter 2011-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-18-109/§9</li><li>lov/1999-01-15-2/§9-2a</li></ul></dd><dt class="dateOfPublication">Kunngjort</dt><dd class="dateOfPublication">2012-02-03 13:50</dd><dt class="journalNumber">Journalnummer</dt><dd class="journalNumber">2012-0113</dd><dt class="titleShort">Korttittel</dt><dd class="titleShort">Forskrift om klagenemnd for revisorsaker m.m.</dd><dt class="title">Tittel</dt><dd class="title">Forskrift om klagenemnd for revisor- og regnskapsførersaker</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 1. februar 2012 med hjemmel i lov 18. juni 1993 nr. 109 om autorisasjon av regnskapsførere § 9 og lov 15. januar 1999 nr. 2 om revisjon og revisorer (revisorloven) § 9-2a.</dd><dt class="refid">RefID</dt><dd class="refid">forskrift/2012-02-01-111</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om klagenemnd for revisor- og regnskapsførersaker<ul class="tocSubUl"><li>§ 1. Klagenemndens kompetanse</li><li>§ 2. Sammensetning</li><li>§ 3. Saksbehandling</li><li>§ 4. Godtgjørelse og dekning av utgifter</li><li>§ 5. Ikrafttredelse og overgangsregler</li></ul></li></ul></dd></dl></header><main class="documentBody" data-lovdata-URL="LTI/forskrift/2012-02-01-111" id="dokument"><h1>Forskrift om klagenemnd for revisor- og regnskapsførersaker</h1><article class="legalArticle" data-lovdata-URL="LTI/forskrift/2012-02-01-111/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Klagenemndens kompetanse</span></h2><article class="legalP" id="paragraf-1-ledd-1">Revisor- og regnskapsklagenemnden er klageinstans for vedtak truffet av Finanstilsynet etter lov 15. januar 1999 nr. 2 om revisjon og revisorer (revisorloven) § 3-1, § 3-5, § 9-1 og § 9-2 og lov 18. juni 1993 nr. 109 om autorisasjon av regnskapsførere (regnskapsførerloven) § 4, § 6, § 7 og § 8.</article><article class="legalP" id="paragraf-1-ledd-2">Klagenemnden kan i klagesak prøve alle sider av de vedtak som er gjenstand for klage.</article></article><article class="legalArticle" data-lovdata-URL="LTI/forskrift/2012-02-01-111/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Sammensetning</span></h2><article class="legalP" id="paragraf-2-ledd-1">Klagenemnden skal bestå av fem medlemmer og tre varamedlemmer som oppnevnes av departementet for en periode på inntil tre år. Nemnden skal ha en leder og en nestleder, utpekt av departementet.</article><article class="legalP" id="paragraf-2-ledd-2">Nemnden skal sammensettes slik at den sikres høy juridisk, regnskapsfaglig, revisjonsfaglig og regnskapsførerfaglig kompetanse. Nemnden kan ikke sammensettes slik at personer som er oppdragsansvarlige revisorer eller regnskapsførere, eller som utfører arbeid for godkjent revisjonsselskap eller regnskapsførerselskap, eller personer selskapet har samarbeidsavtale med, får et flertall av nemndens medlemmer.</article><article class="legalP" id="paragraf-2-ledd-3">Klagenemnden er vedtaksfør dersom minst fire av de innkalte møter.</article></article><article class="legalArticle" data-lovdata-URL="LTI/forskrift/2012-02-01-111/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Saksbehandling</span></h2><article class="legalP" id="paragraf-3-ledd-1">For klagebehandlingen i nemnden gjelder reglene i forvaltningsloven kapittel VI med de endringer og tillegg som følger av denne paragrafen.</article><article class="legalP" id="paragraf-3-ledd-2">Klagenemnden skal avgjøre saken på grunnlag av de saksdokumenter som foreligger når den mottar klagesaken. Hvis særlige grunner foreligger, kan klagenemnden beslutte å holde muntlig forhandlingsmøte. Klagenemnden bestemmer hvilke deler av saken som skal behandles muntlig.</article><article class="legalP" id="paragraf-3-ledd-3">Klagenemnden kan oppfordre parter og vitner til å forklare seg direkte for klagenemnden.</article><article class="legalP" id="paragraf-3-ledd-4">Avgjørelser og beslutninger som gjelder saksforberedelsen i klagenemnden treffes av nemndens leder, eller etter lederens bemyndigelse, av et av de øvrige medlemmene.</article><article class="legalP" id="paragraf-3-ledd-5">Finansdepartementet har omgjøringskompetanse etter forvaltningsloven.</article></article><article class="legalArticle" data-lovdata-URL="LTI/forskrift/2012-02-01-111/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Godtgjørelse og dekning av utgifter</span></h2><article class="legalP" id="paragraf-4-ledd-1">Departementet fastsetter godtgjørelsen for klagenemndens medlemmer og treffer bestemmelse om nemndens sekretariat.</article></article><article class="legalArticle" data-lovdata-URL="LTI/forskrift/2012-02-01-111/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Ikrafttredelse og overgangsregler</span></h2><article class="legalP" id="paragraf-5-ledd-1">Denne forskriften trer i kraft straks.</article><article class="legalP" id="paragraf-5-ledd-2">Klager som er kommet inn til behandling til departementet etter 1. juli 2011 overføres klagenemnden til behandling. Klager som er innkommet departementet før dette tidspunkt behandles og avgjøres av departementet.</article></article></main></body></html>