<!DOCTYPE html><html lang="no"><head><title>Forskrift om endring i forskrift for graden philosophiae doctor (ph.d.) ved Høgskolen i Buskerud</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2012-09-17-1069</dd><dt class="dokid">DokumentID</dt><dd class="dokid">LTI/forskrift/2012-09-17-1069</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2012 hefte 12 s 2123</dd><dt class="dateInForce">I kraft fra</dt><dd class="dateInForce">2012-09-17</dd><dt class="changesToDocuments">Endrer</dt><dd class="changesToDocuments"><ul><li>forskrift/2010-12-20-1870</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-3</li><li>lov/2005-04-01-15/§3-9</li></ul></dd><dt class="dateOfPublication">Kunngjort</dt><dd class="dateOfPublication">2012-11-20 14:15</dd><dt class="lastupdated">Rettet</dt><dd class="lastupdated">2012-11-23 (§ 9-2 rettet til § 9-3, tekst korrigert)</dd><dt class="journalNumber">Journalnummer</dt><dd class="journalNumber">2012-0882</dd><dt class="titleShort">Korttittel</dt><dd class="titleShort">Endr. i forskrift om graden ph.d. ved HiBu</dd><dt class="title">Tittel</dt><dd class="title">Forskrift om endring i forskrift for graden philosophiae doctor (ph.d.) ved Høgskolen i Buskerud</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Høgskolen i Buskerud 17. september 2012 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-3 og § 3-9.</dd><dt class="refid">RefID</dt><dd class="refid">forskrift/2012-09-17-1069</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift for graden philosophiae doctor (ph.d.) ved Høgskolen i Buskerud<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2012-09-17-1069" id="dokument"><h1>Forskrift om endring i forskrift for graden philosophiae doctor (ph.d.) ved Høgskolen i Buskerud</h1><section class="section" data-name="kapI" id="kapittel-1" data-lovdata-URL="LTI/forskrift/2012-09-17-1069/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 20. desember 2010 nr. 1870 for graden philosophia doctor (ph.d.) ved Høgskolen i Buskerud gjøres følgende endringer:</article> <article class="defaultP" margin-top="true">§ 1-3 skal lyde:</article><article class="legalP" id="kapittel-1-ledd-2">Styret ved Høgskolen i Buskerud har det overordnede ansvar for doktorgradsutdanningen og gir selv regler for organiseringen.</article><article class="legalP" id="kapittel-1-ledd-3">Hvert fakultet med doktorgradsprogram skal ha et programstyre utnevnt av fakultetets dekan. Programstyret har ansvaret for den faglige gjennomføringen av doktorgradsprogrammet.</article> <article class="defaultP" margin-top="true">§ 2-2 skal lyde:</article><article class="legalP" id="kapittel-1-ledd-4">Søknaden om opptak skal inneholde:<ul class="defaultList"><li data-li-identifier="a." data-name="a."><article class="listArticle" id="kapittel-1-ledd-4-punkt-1"><article class="legalP" id="kapittel-1-ledd-4-punkt-1-ledd-1">Beskrivelse av forskningsoppgaven, herunder plan for opplæringsdelen</article></article></li><li data-li-identifier="b." data-name="b."><article class="listArticle" id="kapittel-1-ledd-4-punkt-2"><article class="legalP" id="kapittel-1-ledd-4-punkt-2-ledd-1">Fremdriftsplan for gjennomføring av utdanningen</article></article></li><li data-li-identifier="c." data-name="c."><article class="listArticle" id="kapittel-1-ledd-4-punkt-3"><article class="legalP" id="kapittel-1-ledd-4-punkt-3-ledd-1">Finansieringsplan</article></article></li><li data-li-identifier="d." data-name="d."><article class="listArticle" id="kapittel-1-ledd-4-punkt-4"><article class="legalP" id="kapittel-1-ledd-4-punkt-4-ledd-1">Redegjørelse for nødvendig infrastruktur</article></article></li><li data-li-identifier="e." data-name="e."><article class="listArticle" id="kapittel-1-ledd-4-punkt-5"><article class="legalP" id="kapittel-1-ledd-4-punkt-5-ledd-1">Redegjørelse for veiledningsbehov og forslag til veiledere</article></article></li><li data-li-identifier="f." data-name="f."><article class="listArticle" id="kapittel-1-ledd-4-punkt-6"><article class="legalP" id="kapittel-1-ledd-4-punkt-6-ledd-1">Eventuelle planer for opphold ved andre, herunder utenlandske, forskningsinstitusjoner eller virksomheter</article></article></li><li data-li-identifier="g." data-name="g."><article class="listArticle" id="kapittel-1-ledd-4-punkt-7"><article class="legalP" id="kapittel-1-ledd-4-punkt-7-ledd-1">Plan for faglig formidling</article></article></li><li data-li-identifier="h." data-name="h."><article class="listArticle" id="kapittel-1-ledd-4-punkt-8"><article class="legalP" id="kapittel-1-ledd-4-punkt-8-ledd-1">Dokumentasjon av den utdanning som skal ligge til grunn for opptaket</article></article></li><li data-li-identifier="i." data-name="i."><article class="listArticle" id="kapittel-1-ledd-4-punkt-9"><article class="legalP" id="kapittel-1-ledd-4-punkt-9-ledd-1">Opplysninger om eventuelle immaterialrettslige restriksjoner for å beskytte andres rettigheter.</article></article></li></ul></article><article class="legalP" id="kapittel-1-ledd-5">Søknaden skrives på fastsatt søknadsskjema for doktorgradssøknader ved Høgskolen i Buskerud.</article><article class="legalP" id="kapittel-1-ledd-6">Plan for doktorgradsutdanningen, herunder beskrivelsen av forskningsoppgaven, utarbeides i samarbeid med hovedveileder. Planen skal gjøre rede for tema, problemstillinger samt forslag til valg av teori og metode. Søker skal levere en foreløpig prosjektbeskrivelse, og det skal utarbeides en fullstendig prosjektbeskrivelse senest seks måneder etter opptak.</article> <article class="defaultP" margin-top="true">§ 3-5 skal lyde:</article><article class="legalP" id="kapittel-1-ledd-7">Doktorgradsstudenten skal ha til disposisjon nødvendig utstyr for gjennomføring av forskningsprosjektet. Avgjørelsen av hva som anses som nødvendig utstyr tas av fakultetet i samråd med student og hovedveileder.</article><article class="legalP" id="kapittel-1-ledd-8">For doktorgradsstudenter med ekstern finansiering og/eller arbeidsplass inngås det avtale mellom fakultetet og ekstern part i forbindelse med det enkelte forskningsprosjekt. Slik avtale skal foreligge på det tidspunkt opptaksvedtaket for den aktuelle doktorgradsstudenten fattes.</article> <article class="defaultP" margin-top="true">§ 5-1 skal lyde:</article><article class="legalP" id="kapittel-1-ledd-9">Arbeidet med doktoravhandlingen skal foregå under individuell veiledning.</article><article class="legalP" id="kapittel-1-ledd-10">Doktorgradsstudenten skal ha jevnlig kontakt med sin(e) veileder(e) og skal inngå i et aktivt forskningsmiljø.</article><article class="legalP" id="kapittel-1-ledd-11">Hovedveileder og doktorgradsstudent er sammen ansvarlig for rapportering til programstyret om kandidatens arbeid og progresjon. Programstyret fastsetter rapporteringens hyppighet og innhold etter individuell vurdering.</article><article class="legalP" id="kapittel-1-ledd-12">Veileder skal gi råd og oppfølging av studenten i tråd med retningslinjer for dette fastsatt av Universitets- og høyskolerådet.</article> <article class="defaultP" margin-top="true">§ 5-2 skal lyde:</article><article class="legalP" id="kapittel-1-ledd-13">Det skal oppnevnes minimum to veiledere for studenten, den ene oppnevnes som hovedveileder. Hovedveileder er hovedansvarlig for den faglige oppfølgingen av doktoranden</article><article class="legalP" id="kapittel-1-ledd-14">Minst en av veilederne skal være ansatt ved Høgskolen i Buskerud. Veileder skal ha doktorgrad eller tilsvarende kompetanse.</article><article class="legalP" id="kapittel-1-ledd-15">Hovedveileder skal som hovedregel være ansatt ved Høgskolen i Buskerud.</article> <article class="defaultP" margin-top="true">§ 7-1 skal lyde:</article><article class="legalP" id="kapittel-1-ledd-16">Søknad om å få avhandlingen bedømt rettes til ansvarlig fakultet. Med søknaden skal det følge det antall eksemplarer av avhandlingen som er bestemt av fakultetet. Sammen med søknaden skal det foreligge dokumentasjon for at opplæringsdelen er fullført og godkjent. Dersom avhandlingen godkjennes til disputas, leveres ytterligere antall eksemplarer som kreves i henhold til doktorgradsprogrammet.</article><article class="legalP" id="kapittel-1-ledd-17">Avhandlingen leveres i standardisert format og i den form som er fastsatt i studieplanen for doktorgradsprogrammet.</article><article class="legalP" id="kapittel-1-ledd-18">Høgskolen skal bestrebe at tiden fra innlevering til disputas blir så kort som mulig. Det skal allikevel ikke gå mer enn 5 måneder fra innlevering til disputas.</article><article class="legalP" id="kapittel-1-ledd-19">Et arbeid eller deler av et arbeid som tidligere er godkjent for doktorgraden ved norsk eller utenlandsk institusjon, kan ikke antas til bedømmelse selv om arbeidet innleveres i omarbeidet form.</article> <article class="defaultP" margin-top="true">§ 7-3 skal lyde:</article><article class="legalP" id="kapittel-1-ledd-20">Til å bedømme avhandlingen oppnevner programstyret for doktorgradsprogrammet en sakkyndig bedømmelseskomité på minst tre medlemmer. Komiteen skal settes sammen slik at:<ul class="defaultList"><li data-li-identifier="a." data-name="a."><article class="listArticle" id="kapittel-1-ledd-20-punkt-1"><article class="legalP" id="kapittel-1-ledd-20-punkt-1-ledd-1">begge kjønn, såfremt mulig, er representert</article></article></li><li data-li-identifier="b." data-name="b."><article class="listArticle" id="kapittel-1-ledd-20-punkt-2"><article class="legalP" id="kapittel-1-ledd-20-punkt-2-ledd-1">kun ett medlem er tilknyttet Høgskolen i Buskerud</article></article></li><li data-li-identifier="c." data-name="c."><article class="listArticle" id="kapittel-1-ledd-20-punkt-3"><article class="legalP" id="kapittel-1-ledd-20-punkt-3-ledd-1">minst ett av medlemmene, såfremt mulig, er utenlandsk</article></article></li><li data-li-identifier="d." data-name="d."><article class="listArticle" id="kapittel-1-ledd-20-punkt-4"><article class="legalP" id="kapittel-1-ledd-20-punkt-4-ledd-1">alle medlemmene har doktorgrad eller tilsvarende kompetanse.</article></article></li></ul></article><article class="legalP" id="kapittel-1-ledd-21">Fakultetet/fagmiljøet foreslår bedømmelseskomité. Forslaget skal begrunnes og bør vise til hvordan komiteen samlet sett dekker avhandlingens fagfelt.</article><article class="legalP" id="kapittel-1-ledd-22">Programstyret utpeker en leder blant komiteens medlemmer eller i tillegg til komiteens medlemmer. Oppnevnt veileder kan ikke være medlem av bedømmelseskomiteen eller lede den.</article><article class="legalP" id="kapittel-1-ledd-23">Doktorgradsstudenten underrettes om komiteens sammensetning og har anledning til å innlevere skriftlig merknader til sammensetning. Slik merknad må være levert fakultetet senest en uke etter at studenten er gjort kjent med sammensetningen av komiteen.</article> <article class="defaultP" margin-top="true">§ 7-8 skal lyde:</article><article class="legalP" id="kapittel-1-ledd-24">Når prøveforelesningen er avholdt og godkjent, skal kandidaten forsvare avhandlingen i offentlig disputas. Tid og sted for disputasen skal offentliggjøres i god tid sammen med opplysninger om hvordan avhandlingen er offentliggjort.</article><article class="legalP" id="kapittel-1-ledd-25">Disputasen skjer på avhandlingsspråket eller norsk med mindre Høgskolen i Buskerud godkjenner noe annet.</article><article class="legalP" id="kapittel-1-ledd-26">Det skal normalt være to opponenter. De to opponentene skal være medlemmer av bedømmelseskomiteen.</article><article class="legalP" id="kapittel-1-ledd-27">Disputasen ledes av dekan eller doktorgradsprogrammets faglige leder, eller den denne bemyndiger. Den som leder disputasen, gjør kort rede for innleveringen og bedømmelsen av avhandlingen og for prøveforelesningen. Deretter gjør kandidaten rede for hensikten med og resultatet av den vitenskapelige undersøkelsen. Førsteopponent innleder diskusjonen, og annen opponent avslutter disputasen. Høgskolen i Buskerud kan likevel fastsette en annen rekkefølge og oppgavefordeling mellom kandidaten og førsteopponenten. Øvrige tilstedeværende som ønsker å opponere ex auditorio, må under disputasen gi melding om dette til disputasens leder innen det tidspunkt som denne fastsetter.</article><article class="legalP" id="kapittel-1-ledd-28">Etter disputasen sender bedømmelseskomiteen innberetning til programstyret der den gjør rede for hvordan den har vurdert forsvaret av avhandlingen.</article><article class="legalP" id="kapittel-1-ledd-29">Innberetningen skal konkludere med om disputasen er godkjent/ikke godkjent. Hvis disputasen ikke godkjennes, kan ny disputas avlegges. Så vidt mulig skal ny disputas vurderes av den opprinnelige bedømmelseskomiteen. Disputasen skal finnes tilfredsstillende før diplom kan tildeles.</article> <article class="defaultP" margin-top="true">§ 8-2 skal lyde:</article><article class="legalP" id="kapittel-1-ledd-30">Ved klage på avslag på søknad om godkjenning av kurs eller andre deler av opplæringsprogrammet, gjelder § 12 nr. 1 i Forvaltningsloven tilsvarende. Ved klage over sensur ved særskilt eksamen eller prøver, gjelder likevel Lov om universiteter og høgskoler § 5-3 Klage over karaktersetting og § 5-2 Klage over formelle feil ved eksamen.</article> <article class="defaultP" margin-top="true">§ 9-3 skal lyde:</article><article class="legalP" id="kapittel-1-ledd-31">Rektor ved Høgskolen i Buskerud kan fastsette utfyllende bestemmelser til denne forskrift.</article> <article class="defaultP" margin-top="true">Gjennomgående i hele forskriften:</article><article class="legalP" id="kapittel-1-ledd-32">Ordet «avdeling» erstattes av «fakultet».</article></section><section class="section" data-name="kapII" id="kapittel-2" data-lovdata-URL="LTI/forskrift/2012-09-17-1069/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft umiddelbart.</article></section></main></body></html>