<!DOCTYPE html><html lang="no"><head><title>Lov om bustøtte (bustøttelova)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2012-08-24-64</dd><dt class="dokid">DokumentID</dt><dd class="dokid">LTI/lov/2012-08-24-64</dd><dt class="ministry">Departement</dt><dd class="ministry"><ul><li>Kommunal- og regionaldepartementet</li></ul></dd><dt class="publishedIn">Publisert i</dt><dd class="publishedIn">I 2012 hefte 10 s 1685</dd><dt class="dateInForce">I kraft fra</dt><dd class="dateInForce">Kongen fastset.</dd><dt class="changesToDocuments">Endrer</dt><dd class="changesToDocuments"><ul><li>lov/2009-05-29-30</li></ul></dd><dt class="dateOfPublication">Kunngjort</dt><dd class="dateOfPublication">2012-08-24 13:40</dd><dt class="journalNumber">Journalnummer</dt><dd class="journalNumber">2012-0439</dd><dt class="titleShort">Korttittel</dt><dd class="titleShort">Bustøttelova</dd><dt class="title">Tittel</dt><dd class="title">Lov om bustøtte (bustøttelova)</dd><dt class="miscInformation">Annet om dokumentet</dt><dd class="miscInformation">Prop.76 L (2011–2012), Innst.323 L (2011–2012), Lovvedtak 59 (2011–2012). Stortingets første og andre gongs behandling hv. 31. mai og 11. juni 2012. Fremja av Kommunal- og regionaldepartementet.</dd><dt class="refid">RefID</dt><dd class="refid">lov/2012-08-24-64</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om bustøtte (bustøttelova)<ul class="tocSubUl"><li>§ 1. Føremål</li><li>§ 2. Verkeområde</li><li>§ 3. Vilkår for rett til bustøtte</li><li>§ 4. Unntak for visse personar</li><li>§ 5. Krav til bustaden</li><li>§ 6. Utrekning av bustøtte</li><li>§ 7. Finansiering og organisering</li><li>§ 8. Handsaming av personopplysningar</li><li>§ 9. Overføring av krav på bustøtte</li><li>§ 10. Rett til å krevje for mykje utbetalt bustøtte tilbake</li><li>§ 11. Tvangsgrunnlag og særleg namsstyresmakt</li><li>§ 12. Gjeldstinging og ettergjeving av krav</li><li>§ 13. Klage på vedtak om bustøtte</li><li>§ 14. Ikraftsetjing og overgangsreglar</li><li>§ 15. Endringar i andre lover<ul class="tocSubUl"><li>§ 9. Ettergjeving av krav</li></ul></li></ul></li></ul></dd></dl></header><main class="documentBody" data-lovdata-URL="LTI/lov/2012-08-24-64" id="dokument"><h1>Lov om bustøtte (bustøttelova)</h1><article class="defaultP" data-text-size="small">Endringar i følgjande lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 29. mai 2009 nr. 30 om Husbanken.</article></article></li></ul></article><article class="legalArticle" data-lovdata-URL="LTI/lov/2012-08-24-64/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Føremål</span></h2><article class="legalP" id="paragraf-1-ledd-1">Føremålet med den statlege bustøtta er å sikre personar med låge inntekter og høge buutgifter ein høveleg bustad.</article></article><article class="legalArticle" data-lovdata-URL="LTI/lov/2012-08-24-64/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Verkeområde</span></h2><article class="legalP" id="paragraf-2-ledd-1">Lova gjeld for personar som er registrerte i folkeregisteret og lovleg busette i Noreg.</article></article><article class="legalArticle" data-lovdata-URL="LTI/lov/2012-08-24-64/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for rett til bustøtte</span></h2><article class="legalP" id="paragraf-3-ledd-1">Rett til bustøtte har søkjarar som<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">er over 18 år eller har eigne barn som bur i bustaden,</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">svarar for buutgifter i ein bustad som fyller vilkåra i § 5, og</article></article></li><li data-li-identifier="c)" data-name="c)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">sjølve bur i bustaden.</article></article></li></ul></article></article><article class="legalArticle" data-lovdata-URL="LTI/lov/2012-08-24-64/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Unntak for visse personar</span></h2><article class="legalP" id="paragraf-4-ledd-1">Dei som gjer førstegongsteneste i Forsvaret eller sivilteneste, har ikkje rett til bustøtte.</article><article class="legalP" id="paragraf-4-ledd-2">Studentar som ikkje har barn i husstanden, har ikkje rett til bustøtte. Som studentar blir rekna alle som har rett til ytingar frå Statens lånekasse for utdanning. Dei som studerer innanfor eit offentleg program for arbeidskvalifisering, har likevel rett til bustøtte.</article><article class="legalP" id="paragraf-4-ledd-3">Dei som bur saman med ein person som ikkje har rett til bustøtte etter første og andre ledd, har ikkje rett til bustøtte. Foreldre som bur saman med eigne barn som er studentar, har likevel rett til bustøtte.</article><article class="legalP" id="paragraf-4-ledd-4">Bebuarar i ein institusjon der det kan bli kravd vederlag for opphaldet på grunnlag av inntekt, har ikkje rett til bustøtte.</article></article><article class="legalArticle" data-lovdata-URL="LTI/lov/2012-08-24-64/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til bustaden</span></h2><article class="legalP" id="paragraf-5-ledd-1">Vilkår for å få rett til bustøtte er at bustaden<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">er godkjend som bustad,</article></article></li><li data-li-identifier="b)" data-name="b)"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">er ein sjølvstendig bustad med eigen inngang, og</article></article></li><li data-li-identifier="c)" data-name="c)"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">har eige bad og toalett og gjev høve til kvile og matlaging.</article></article></li></ul></article><article class="legalP" id="paragraf-5-ledd-2">Om ein kommune har vedteke tildeling av utleigebustader til helse- og sosialføremål, kan det gjerast unntak frå krava i bokstav b og c dersom bustadene er organiserte som bufellesskap eller liknande.</article></article><article class="legalArticle" data-lovdata-URL="LTI/lov/2012-08-24-64/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Utrekning av bustøtte</span></h2><article class="legalP" id="paragraf-6-ledd-1">Den bustøtta som skal betalast ut, blir utrekna som ein fastsett prosent av differansen mellom godkjende buutgifter og ein eigendel. Eigendelen blir fastsett ut frå inntekta og formuen til husstanden.</article><article class="legalP" id="paragraf-6-ledd-2">Departementet kan i forskrift gje reglar om satsar og om utrekning og utbetaling av bustøtte.</article></article><article class="legalArticle" data-lovdata-URL="LTI/lov/2012-08-24-64/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Finansiering og organisering</span></h2><article class="legalP" id="paragraf-7-ledd-1">Staten dekkjer utgiftene til bustøtte.</article><article class="legalP" id="paragraf-7-ledd-2">Husbanken og kommunane administrerer bustøtteordninga. Kommunane dekkjer sine eigne utgifter til administrasjon.</article><article class="legalP" id="paragraf-7-ledd-3">Departementet kan i forskrift gje reglar om administrasjon og handsaming av bustøtte.</article></article><article class="legalArticle" data-lovdata-URL="LTI/lov/2012-08-24-64/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Handsaming av personopplysningar</span></h2><article class="legalP" id="paragraf-8-ledd-1">Husbanken kan utan hinder av teieplikt påleggje offentlege styresmakter, långjevarar, utleigarar, burettslag og eigarseksjonssameige å gje opplysningar som har verknad for rettar eller plikter som følgjer av denne lova eller av forskrifter gjevne med heimel i lova.</article><article class="legalP" id="paragraf-8-ledd-2">Husbanken og kommunane skal ikkje hente inn og nytte slike opplysningar i sakshandsaminga utan samtykke frå den det gjeld. Det gjeld ikkje dersom det er uhøveleg vanskeleg å hente inn samtykke, og det er klart at den personopplysningane gjeld, ville ønskt slik handsaming.</article><article class="legalP" id="paragraf-8-ledd-3">Når allmenne interesser tilseier det, kan departementet med forskrift eller i enkelttilfelle samtykkje i at opplysningane i bustøtteregisteret kan bli brukte av andre offentlege styresmakter.</article></article><article class="legalArticle" data-lovdata-URL="LTI/lov/2012-08-24-64/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Overføring av krav på bustøtte</span></h2><article class="legalP" id="paragraf-9-ledd-1">Uforfalne krav på bustøtte kan overførast til kommunar som gjev forskot til dekking av buutgifter eller avdrag og renter på bustadlån for det same tidsrommet. Bustøttemottakaren må på førehand skriftleg ha gjeve eit frivillig, uttrykkeleg og informert samtykke om at kravet kan overførast.</article></article><article class="legalArticle" data-lovdata-URL="LTI/lov/2012-08-24-64/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Rett til å krevje for mykje utbetalt bustøtte tilbake</span></h2><article class="legalP" id="paragraf-10-ledd-1">Husbanken kan krevje bustøtta tilbake dersom<ul class="defaultList"><li data-li-identifier="a)" data-name="a)"><article class="listArticle" id="paragraf-10-ledd-1-punkt-1"><article class="legalP" id="paragraf-10-ledd-1-punkt-1-ledd-1">mottakaren visste eller burde ha visst at han eller ho ikkje har hatt krav på støtte,</article></article></li><li data-li-identifier="b)" data-name="b)"><article class="listArticle" id="paragraf-10-ledd-1-punkt-2"><article class="legalP" id="paragraf-10-ledd-1-punkt-2-ledd-1">mottakaren eller nokon som har handla på vegner av mottakaren, aktlaust har gjeve galne eller mangelfulle opplysningar,</article></article></li><li data-li-identifier="c)" data-name="c)"><article class="listArticle" id="paragraf-10-ledd-1-punkt-3"><article class="legalP" id="paragraf-10-ledd-1-punkt-3-ledd-1">Husbanken eller kommunen har gjort eit mistak og mottakaren burde ha skjøna det, eller</article></article></li><li data-li-identifier="d)" data-name="d)"><article class="listArticle" id="paragraf-10-ledd-1-punkt-4"><article class="legalP" id="paragraf-10-ledd-1-punkt-4-ledd-1">etterkontroll syner at husstanden i perioden det er motteke bustøtte for, har hatt inntekt og/eller formue som overstig grenser gjevne av departementet i forskrift. Det gjeld utan omsyn til kven som er skuld i at det er utbetalt for mykje.</article></article></li></ul></article><article class="legalP" id="paragraf-10-ledd-2">Departementet kan i forskrift gje reglar om tilbakebetaling av bustøtte.</article></article><article class="legalArticle" data-lovdata-URL="LTI/lov/2012-08-24-64/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Tvangsgrunnlag og særleg namsstyresmakt</span></h2><article class="legalP" id="paragraf-11-ledd-1">Vedtak om krav på tilbakebetaling av bustøtte er tvangsgrunnlag for utlegg. Kravet kan drivast inn av Husbanken eller overførast til Statens innkrevjingssentral som særleg namsstyresmakt.</article><article class="legalP" id="paragraf-11-ledd-2">Statens innkrevjingssentral kan drive kravet inn ved trekk i løn og andre liknande ytingar etter dekningsloven § 2-7. Statens innkrevjingssentral kan òg drive inn kravet ved å stifte utleggspant for kravet dersom panteretten kan gjevast rettsvern ved registrering i eit register eller ved melding til ein tredjeperson, jf. lov 8. februar 1980 nr. 2 om pant kapittel 5, og utleggsforretninga kan haldast på kontoret til Statens innkrevjingssentral etter lov 26. juni 1992 nr. 86 om tvangsfullbyrdelse § 7-9 første ledd.</article></article><article class="legalArticle" data-lovdata-URL="LTI/lov/2012-08-24-64/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Gjeldstinging og ettergjeving av krav</span></h2><article class="legalP" id="paragraf-12-ledd-1">Krav på tilbakebetaling av bustøtte kan gjerast til ein del av gjeldstingingar etter gjeldsordningsloven og til ein del av utanrettslege gjeldstingingar.</article><article class="legalP" id="paragraf-12-ledd-2">Husbanken og Statens innkrevjingssentral kan ettergje krav på tilbakebetaling av bustøtte, renter og kostnader dersom det ikkje lèt seg gjere å drive kravet inn.</article><article class="legalP" id="paragraf-12-ledd-3">Dersom skuldnaren ikkje kan innfri kravet på grunn av dødsfall, særleg alvorleg sjukdom eller liknande, kan kravet setjast ned sjølv om det ikkje gjev betre dekning enn vidare innkrevjing.</article><article class="legalP" id="paragraf-12-ledd-4">Enkeltvedtak etter denne paragrafen kan ikkje påklagast.</article></article><article class="legalArticle" data-lovdata-URL="LTI/lov/2012-08-24-64/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Klage på vedtak om bustøtte</span></h2><article class="legalP" id="paragraf-13-ledd-1">Departementet kan i forskrift gje reglar om særskild klagenemnd for enkeltvedtak etter denne lova.</article></article><article class="legalArticle" data-lovdata-URL="LTI/lov/2012-08-24-64/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikraftsetjing og overgangsreglar</span></h2><article class="legalP" id="paragraf-14-ledd-1">Lova gjeld frå den tida Kongen fastset.</article><article class="legalP" id="paragraf-14-ledd-2">Departementet kan gje forskrift om overgangsordningar for mottakarar som fekk bustøtte i same bustad i juni 2009.</article></article><article class="legalArticle" data-lovdata-URL="LTI/lov/2012-08-24-64/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Endringar i andre lover</span></h2><article class="legalP" id="paragraf-15-ledd-1">Frå denne lova tek til å gjelde, skal lov 29. mai 2009 nr. 30 om Husbanken endrast slik:</article> <article class="defaultP" margin-top="true">§ 1 andre ledd skal lyde:</article><article class="legalP" id="paragraf-15-ledd-2">Husbanken skal forvalta bustøtte og låne- og tilskotsordningar og medverka til å utvikla og formidla kunnskap om mål, metodar og resultat innanfor sitt saksområde.</article> <article class="defaultP" margin-top="true">§ 9 skal lyde:</article><article class="futureLegalArticle" data-name="§9" id="paragraf-15-foreslåttparagraf-1"><span class="futureLegalArticleHeader">§ 9. <span class="legalArticleTitle">Ettergjeving av krav</span></span><article class="legalP" id="paragraf-15-foreslåttparagraf-1-ledd-1">Husbanken kan ettergje krav om å betala tilbake lån eller tilskot dersom det ikkje lèt seg gjera å driva inn kravet.</article></article> <article class="defaultP" margin-top="true">§§ 10, 11 og 12 blir oppheva. Noverande § 13 blir ny § 10.</article></article></main></body></html>