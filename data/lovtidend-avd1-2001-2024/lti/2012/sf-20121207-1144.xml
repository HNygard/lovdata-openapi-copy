<!DOCTYPE html><html lang="no"><head><title>Forskrift om ervervstillatelse, registrering og merking av fiskefartøy mv. (ervervstillatelsesforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2012-12-07-1144</dd><dt class="dokid">DokumentID</dt><dd class="dokid">LTI/forskrift/2012-12-07-1144</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2012 hefte 13 s 2241</dd><dt class="dateInForce">I kraft fra</dt><dd class="dateInForce">2013-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1992-07-30-593</li><li>lov/1917-12-05-1</li><li>forskrift/1950-02-22-1</li><li>forskrift/1956-07-18-1</li><li>forskrift/1985-12-23-2301</li><li>forskrift/1998-06-26-606</li><li>forskrift/2001-09-21-1158</li><li>forskrift/2007-09-28-1091</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1999-03-26-15/§3</li><li>lov/1999-03-26-15/§6</li><li>lov/1999-03-26-15/§7</li><li>lov/1999-03-26-15/§8</li><li>lov/1999-03-26-15/§9</li><li>lov/1999-03-26-15/§11</li><li>lov/1999-03-26-15/§12</li><li>lov/1999-03-26-15/§20</li><li>lov/1999-03-26-15/§21</li><li>lov/1999-03-26-15/§22</li><li>lov/1999-03-26-15/§24</li><li>lov/1999-03-26-15/§25</li><li>lov/1999-03-26-15/§30</li><li>lov/2008-06-06-37/§14</li><li>lov/1967-02-10/§27a</li><li>lov/1994-06-24-39/§7</li><li>lov/1994-06-24-39/§11</li><li>lov/1994-06-24-39/§12</li><li>lov/1994-06-24-39/§13</li><li>lov/1994-06-24-39/§14</li><li>lov/1994-06-24-39/§15</li><li>lov/1994-06-24-39/§16</li><li>lov/1994-06-24-39/§38</li></ul></dd><dt class="dateOfPublication">Kunngjort</dt><dd class="dateOfPublication">2012-12-07 16:20</dd><dt class="journalNumber">Journalnummer</dt><dd class="journalNumber">2012-0943</dd><dt class="titleShort">Korttittel</dt><dd class="titleShort">Ervervstillatelsesforskriften</dd><dt class="title">Tittel</dt><dd class="title">Forskrift om ervervstillatelse, registrering og merking av fiskefartøy mv. (ervervstillatelsesforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 7. desember 2012 med hjemmel i lov 26. mars 1999 nr. 15 om retten til å delta i fiske og fangst (deltakerloven) § 3, § 6, § 7, § 8, § 9, § 11, § 12, § 20, § 21, § 22, § 24, § 25 og § 30, lov 6. juni 2008 nr. 37 om forvaltning av viltlevande marine ressursar (havressurslova) § 14, lov 10. februar 1967 om behandlingsmåten i forvaltningssaker (forvaltningsloven) § 27a og lov 24. juni 1994 nr. 39 om sjøfarten (sjøloven) § 7, § 11 – § 16 og § 38. Fremmet av Fiskeri- og kystdepartementet.</dd><dt class="refid">RefID</dt><dd class="refid">forskrift/2012-12-07-1144</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om ervervstillatelse, registrering og merking av fiskefartøy mv. (ervervstillatelsesforskriften)<ul class="tocSubUl"><li>Kapittel I. Definisjon av ervervsmessig fiske og fangst<ul class="tocSubUl"><li>§ 1. Definisjon av ervervsmessig fiske og fangst i deltakerlovens forstand</li></ul></li><li>Kapittel II. Vilkår for tildeling og tilbakekall av ervervstillatelse<ul class="tocSubUl"><li>§ 2. Unntak fra kravet om fartøyeiers tidligere aktivitet i fiske</li><li>§ 3. Krav til fartøy</li><li>§ 4. Tilbakekall ved manglende fiskeriaktivitet med fartøyet</li></ul></li><li>Kapittel III. Behandling av fisketillatelser ved konkurs, tvangssalg mv.<ul class="tocSubUl"><li>§ 5. Utskiftning og salg for fortsatt drift</li><li>§ 6. Behandling av fisketillatelsene ved realisering av panterett i fiskefartøyet</li><li>§ 7. Behandling av fisketillatelsene ved åpning av konkurs</li><li>§ 8. Salg av fartøy ved tvangssalg og konkurs</li></ul></li><li>Kapittel IV. Søknad om ervervstillatelse mv. og saksbehandlingsgebyr<ul class="tocSubUl"><li>§ 9. Søknad om ervervstillatelse mv.</li><li>§ 10. Saksbehandlingsgebyr</li><li>§ 11. Gebyrsatsene</li></ul></li><li>Kapittel V. Register over merkepliktige norske fiskefartøy (merkeregister)<ul class="tocSubUl"><li>§ 12. Registrering</li><li>§ 13. Registerets innhold</li><li>§ 14. Fartøyeiers ansvar og plikter</li><li>§ 15. Innmelding og registrering</li><li>§ 16. Bekreftelse på tildelt fiskerimerke og innføring i merkeregisteret</li><li>§ 17. Kontroll</li><li>§ 18. Gebyr ved innmelding i merkeregisteret</li><li>§ 19. Årlig avgift for å stå i merkeregisteret</li><li>§ 20. Betaling av årlig avgift</li><li>§ 21. Frafall av krav om betaling av årlig avgift</li></ul></li><li>Kapittel VI. Merking av fartøy som er tildelt fiskerimerke<ul class="tocSubUl"><li>§ 22. Fiskerimerke</li><li>§ 23. Plassering, størrelse og farge på fiskerimerket</li><li>§ 24. Fiskerimerke ved salg av fartøy, endring av kommunegrenser mv.</li></ul></li><li>Kapittel IX. Avsluttende bestemmelser<ul class="tocSubUl"><li>§ 25. Vedtaksmyndighet</li><li>§ 26. Bemyndigelse</li><li>§ 27. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2012-12-07-1144" id="dokument"><h1>Forskrift om ervervstillatelse, registrering og merking av fiskefartøy mv. (ervervstillatelsesforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2012-12-07-1144/KAPITTEL_1"><h2>Kapittel I. Definisjon av ervervsmessig fiske og fangst</h2><article class="legalArticle" data-lovdata-URL="LTI/forskrift/2012-12-07-1144/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Definisjon av ervervsmessig fiske og fangst i deltakerlovens forstand</span></h3><article class="legalP" id="kapittel-1-paragraf-1-ledd-1">Det foreligger ervervsmessig fiske og fangst i deltakerlovens forstand dersom en person eller et foretak fisker og omsetter fangst for mer enn kr 50&#xa0;000 i løpet av et kalenderår, jf. deltakerloven § 3 tredje ledd. Det foreligger også ervervsmessig fiske og fangst dersom det omsettes for mer enn kr 50&#xa0;000 av fangst tatt med ett og samme fartøy i løpet av et kalenderår, selv om verken enkeltpersoner eller enkeltforetaker med eierinteresser i fartøyet omsetter for mer enn kr 50&#xa0;000.</article><article class="legalP" id="kapittel-1-paragraf-1-ledd-2">Første ledd er ikke til hinder for at en person kan anses for å oppfylle kravet om å ha drevet ervervsmessig fiske eller fangst på norsk fartøy i minst tre av de siste fem årene i kraft av å ha arbeidet om bord selv om vedkommende ikke har direkte eller indirekte eierinteresser i fartøyet.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2012-12-07-1144/KAPITTEL_2"><h2>Kapittel II. Vilkår for tildeling og tilbakekall av ervervstillatelse</h2><article class="legalArticle" data-lovdata-URL="LTI/forskrift/2012-12-07-1144/§2" data-name="§2" id="kapittel-2-paragraf-1"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Unntak fra kravet om fartøyeiers tidligere aktivitet i fiske</span></h3><article class="legalP" id="kapittel-2-paragraf-1-ledd-1">Kravet om tidligere aktivitet i deltakerloven § 6 første og annet ledd gjelder ikke ved tildeling av ervervstillatelse for fartøy under 15 meter største lengde, jf. deltakerloven § 6 tredje ledd annet punktum.</article></article><article class="legalArticle" data-lovdata-URL="LTI/forskrift/2012-12-07-1144/§3" data-name="§3" id="kapittel-2-paragraf-2"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Krav til fartøy</span></h3><article class="legalP" id="kapittel-2-paragraf-2-ledd-1">Søknad om ervervstillatelse skal avslås i medhold av deltakerloven § 8 dersom det ikke legges fram gyldig fartssertifikat for fiske- og fangstfartøy, oppdatert fartøyinstruks, godkjennelsesdokument, byggebekreftelse eller annen dokumentasjon som kreves for vedkommende fiske- og fangstfartøy i eller i medhold av lov 16. februar 2007 nr. 9 om skipssikkerhet (skipssikkerhetsloven).</article></article><article class="legalArticle" data-lovdata-URL="LTI/forskrift/2012-12-07-1144/§4" data-name="§4" id="kapittel-2-paragraf-3"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Tilbakekall ved manglende fiskeriaktivitet med fartøyet</span></h3><article class="legalP" id="kapittel-2-paragraf-3-ledd-1">Ervervstillatelse kan tilbakekalles i medhold av deltakerloven § 11 annet ledd bokstav a dersom fartøyet ikke har vært benyttet i ervervsmessig fiske og fangst i løpet av inneværende kalenderår eller to foregående år.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2012-12-07-1144/KAPITTEL_3"><h2>Kapittel III. Behandling av fisketillatelser ved konkurs, tvangssalg mv.</h2><article class="legalArticle" data-lovdata-URL="LTI/forskrift/2012-12-07-1144/§5" data-name="§5" id="kapittel-3-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Utskiftning og salg for fortsatt drift</span></h3><article class="legalP" id="kapittel-3-paragraf-1-ledd-1">En søknad om utskifting eller salg for fortsatt drift av et fiskefartøy skal avslås dersom søknaden blir behandlet etter at en begjæring om tvangsdekning i fartøyet er forkynt for saksøkte i henhold til lov 26. juni 1992 nr. 86 om tvangsfullbyrdelse og midlertidig sikring (tvangsfullbyrdelsesloven) § 11-7 første ledd. Det samme gjelder når det er avsagt kjennelse om åpning av konkurs hos fartøyeier, eller kjennelse om midlertidig forføyning med forbud mot utskiftning eller salg av fartøyet for fortsatt drift.</article></article><article class="legalArticle" data-lovdata-URL="LTI/forskrift/2012-12-07-1144/§6" data-name="§6" id="kapittel-3-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Behandling av fisketillatelsene ved realisering av panterett i fiskefartøyet</span></h3><article class="legalP" id="kapittel-3-paragraf-2-ledd-1">Dersom panthaver overtar det pantsatte fartøyet for å oppnå dekning utenfor tvangsfullbyrdelse, skal panthaver straks sende melding til Fiskeridirektoratet om at han ønsker å opprettholde driften av fartøyet. Etter at Fiskeridirektoratet har mottatt slik melding gis panthaver midlertidig ervervstillatelse og konsesjon eller deltakeradgang i inntil tre måneder.</article><article class="legalP" id="kapittel-3-paragraf-2-ledd-2">De midlertidige tillatelsene kan fornyes med inntil en måned av gangen, dersom dette er nødvendig på bakgrunn av situasjonen i markedet, næringen eller andre særlige grunner.</article><article class="legalP" id="kapittel-3-paragraf-2-ledd-3">Dersom fiskefartøyet ikke er videresolgt innen utløpet av den perioden tillatelsene omfatter, slettes fartøyet fra merkeregisteret og tillatelsene bortfaller.</article></article><article class="legalArticle" data-lovdata-URL="LTI/forskrift/2012-12-07-1144/§7" data-name="§7" id="kapittel-3-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Behandling av fisketillatelsene ved åpning av konkurs</span></h3><article class="legalP" id="kapittel-3-paragraf-3-ledd-1">Ved åpning av konkurs trer konkursboet inn i debitors rettigheter og plikter etter fisketillatelsene. Konkursboet skal straks sende melding til Fiskeridirektoratet om det ønsker å opprettholde driften av fartøyet. Etter at Fiskeridirektoratet har mottatt slik melding gis konkursboet midlertidig ervervstillatelse og konsesjon eller deltakeradgang i inntil tre måneder.</article><article class="legalP" id="kapittel-3-paragraf-3-ledd-2">De midlertidige tillatelsene kan fornyes med inntil tre måneder av gangen, dersom dette er nødvendig på bakgrunn av situasjonen i markedet, næringen eller andre særlige grunner.</article><article class="legalP" id="kapittel-3-paragraf-3-ledd-3">Dersom fiskefartøyet ikke er videresolgt innen utløpet av tillatelsene, slettes fartøyet fra merkeregisteret og tillatelsene bortfaller.</article></article><article class="legalArticle" data-lovdata-URL="LTI/forskrift/2012-12-07-1144/§8" data-name="§8" id="kapittel-3-paragraf-4"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Salg av fartøy ved tvangssalg og konkurs</span></h3><article class="legalP" id="kapittel-3-paragraf-4-ledd-1">Ved salg av fartøyet i forbindelse med konkurs eller tvangssalg, forhåndsbehandler Fiskeridirektoratet eller Fiskeridirektoratets regionkontor aktuelle kjøperes søknader om fisketillatelser og kan på bakgrunn av dette gi forhåndstilsagn om tildeling.</article><article class="legalP" id="kapittel-3-paragraf-4-ledd-2">Hvis et fiskefartøy blir solgt på auksjon eller ved medhjelpersalg må ikke bud stadfestes før det foreligger forhåndstilsagn om tildeling av fisketillatelser fra fiskerimyndighetene. Banker eller andre kredittinstitusjoner med panterett i fartøyet kan likevel få stadfestet sitt bud uten slikt forhåndstilsagn for å redde sine fordringer. Reglene i § 6 gjelder tilsvarende.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2012-12-07-1144/KAPITTEL_4"><h2>Kapittel IV. Søknad om ervervstillatelse mv. og saksbehandlingsgebyr</h2><article class="legalArticle" data-lovdata-URL="LTI/forskrift/2012-12-07-1144/§9" data-name="§9" id="kapittel-4-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Søknad om ervervstillatelse mv.</span></h3><article class="legalP" id="kapittel-4-paragraf-1-ledd-1">Søknad om ervervstillatelse, spesiell tillatelse og årlig deltakeradgang samt søknader om spesielle kvoteordninger skal fremmes på fastsatt skjema og sendes Fiskeridirektoratet.</article><article class="legalP" id="kapittel-4-paragraf-1-ledd-2">Søknaden skal inneholde følgende opplysninger:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-1-ledd-2-punkt-1"><article class="legalP" id="kapittel-4-paragraf-1-ledd-2-punkt-1-ledd-1">identifikasjon av fartøyeier, herunder fødselsnummer eller organisasjonsnummer</article></article></li><li data-li-identifier="b)" data-name="b)"><article class="listArticle" id="kapittel-4-paragraf-1-ledd-2-punkt-2"><article class="legalP" id="kapittel-4-paragraf-1-ledd-2-punkt-2-ledd-1">Dersom fartøyeier er et foretak, eventuelt foretak under stiftelse, skal samtlige eiere i foretaket oppgis. Dersom disse også er foretak, skal deres eiere også oppgis osv.</article></article></li><li data-li-identifier="c)" data-name="c)"><article class="listArticle" id="kapittel-4-paragraf-1-ledd-2-punkt-3"><article class="legalP" id="kapittel-4-paragraf-1-ledd-2-punkt-3-ledd-1">Fartøyets driftsgrunnlag og hvilke former for fiske eller fangst det søkes om tillatelse til å delta i,</article></article></li><li data-li-identifier="d)" data-name="d)"><article class="listArticle" id="kapittel-4-paragraf-1-ledd-2-punkt-4"><article class="legalP" id="kapittel-4-paragraf-1-ledd-2-punkt-4-ledd-1">opplysninger om fartøyets nåværende eller tidligere fiskerimerke, kjenningssignal, største lengde, bredde, bruttotonnasje og lasteromsvolum samt IMO-nummer dersom fartøyet er tildelt slikt,</article></article></li><li data-li-identifier="e)" data-name="e)"><article class="listArticle" id="kapittel-4-paragraf-1-ledd-2-punkt-5"><article class="legalP" id="kapittel-4-paragraf-1-ledd-2-punkt-5-ledd-1">dokumentasjon på at saksbehandlingsgebyr er betalt, jf. § 3 og § 4,</article></article></li><li data-li-identifier="f)" data-name="f)"><article class="listArticle" id="kapittel-4-paragraf-1-ledd-2-punkt-6"><article class="legalP" id="kapittel-4-paragraf-1-ledd-2-punkt-6-ledd-1">dersom søknaden innebærer en reduksjon av fartøyets driftsgrunnlag skal det vedlegges bekreftelse fra eventuell panthaver om at denne er kjent med søknaden.</article></article></li></ul></article><article class="legalP" id="kapittel-4-paragraf-1-ledd-3">Dersom det ikke vedlegges dokumentasjon som nevnt i annet ledd bokstav f), skal fiskerimyndighetene varsle panthaver og stille behandlingen av søknaden i bero i inntil fire uker. Det samme gjelder dersom det fremgår av bekreftelsen at panthaver har innsigelser mot slik søknad.</article><article class="legalP" id="kapittel-4-paragraf-1-ledd-4">Fiskeridirektoratet kan stille krav om andre opplysninger, herunder dokumentasjon om fartøyet.</article></article><article class="legalArticle" data-lovdata-URL="LTI/forskrift/2012-12-07-1144/§10" data-name="§10" id="kapittel-4-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Saksbehandlingsgebyr</span></h3><article class="legalP" id="kapittel-4-paragraf-2-ledd-1">For behandling av søknader som nevnt i § 9 samt for behandling av søknad om leiefartøy skal det betales gebyr til statskassen.</article><article class="legalP" id="kapittel-4-paragraf-2-ledd-2">Gebyret skal være innbetalt til Fiskeridirektoratet før søknaden tas under behandling. Dokumentasjon på at gebyret er betalt skal vedlegges søknaden.</article><article class="legalP" id="kapittel-4-paragraf-2-ledd-3">Dersom gebyret ikke er innbetalt, eller dersom det er betalt inn for lite i gebyr, skal søknaden stilles i bero inntil korrekt beløp er innbetalt.</article><article class="legalP" id="kapittel-4-paragraf-2-ledd-4">Dersom søknaden trekkes før behandling av søknaden er startet, kan halve saksbehandlingsgebyret tilbakebetales.</article></article><article class="legalArticle" data-lovdata-URL="LTI/forskrift/2012-12-07-1144/§11" data-name="§11" id="kapittel-4-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Gebyrsatsene</span></h3><article class="legalP" id="kapittel-4-paragraf-3-ledd-1">For søknad om ervervstillatelse, herunder eierendring, for fartøy på eller over 15 meter største lengde med spesiell tillatelse betales kr 4000 i gebyr.</article><article class="legalP" id="kapittel-4-paragraf-3-ledd-2">For søknad om ervervstillatelse, herunder eierendring, for fartøy på eller over 15 meter største lengde uten spesiell tillatelse betales kr 2000 i gebyr.</article><article class="legalP" id="kapittel-4-paragraf-3-ledd-3">For søknad om ervervstillatelse, herunder eierendring, for fartøy under 15 meter største lengde med spesiell tillatelse og/eller med årlig deltakeradgang betales kr 1000 i gebyr.</article><article class="legalP" id="kapittel-4-paragraf-3-ledd-4">For søknad om ervervstillatelse, herunder eierendring, for fartøy under 15 meter uten spesiell tillatelse eller årlig deltakeradgang betales kr 500 i gebyr.</article><article class="legalP" id="kapittel-4-paragraf-3-ledd-5">For søknad om forhåndstilsagn om utskiftningstillatelse betales kr 1000 i gebyr.</article><article class="legalP" id="kapittel-4-paragraf-3-ledd-6">For søknad om tildeling av spesiell tillatelse samt søknad om årlig deltakeradgang betales kr 1000 i gebyr.</article><article class="legalP" id="kapittel-4-paragraf-3-ledd-7">For søknad om spesielle kvoteordninger for kystfiskeflåten og havfiskeflåten i medhold av havressursloven § 14 betales kr 1000 i gebyr pr. mottakende fartøy.</article><article class="legalP" id="kapittel-4-paragraf-3-ledd-8">For søknad om unntak fra kondemneringskravet ved bruk av strukturordninger eller liknende betales kr 1000 i gebyr.</article><article class="legalP" id="kapittel-4-paragraf-3-ledd-9">For søknad om tillatelse til å benytte leiefartøy betales kr 1000 i gebyr.</article></article></section><section class="section" data-name="kapV" id="kapittel-5" data-lovdata-URL="LTI/forskrift/2012-12-07-1144/KAPITTEL_5"><h2>Kapittel V. Register over merkepliktige norske fiskefartøy (merkeregister)</h2><article class="legalArticle" data-lovdata-URL="LTI/forskrift/2012-12-07-1144/§12" data-name="§12" id="kapittel-5-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Registrering</span></h3><article class="legalP" id="kapittel-5-paragraf-1-ledd-1">Fartøy som det er gitt ervervstillatelse for og som skal nyttes til ervervsmessig fiske og fangst skal føres inn i registeret over norske fiskefartøy (merkeregisteret) når vilkårene for dette foreligger. Registeret skal være elektronisk og føres av Fiskeridirektoratet.</article><article class="legalP" id="kapittel-5-paragraf-1-ledd-2">Nødvendige søknader må være fremmet og innvilget og endringer må være dokumentert gjennomført før de nye opplysningene kan føres inn i registeret.</article><article class="legalP" id="kapittel-5-paragraf-1-ledd-3">Fartøy skal slettes fra registeret dersom ervervstillatelsen faller bort, dersom ervervstillatelsen tilbakekalles eller dersom fartøyeier selv ber om at fartøyet skal slettes.</article></article><article class="legalArticle" data-lovdata-URL="LTI/forskrift/2012-12-07-1144/§13" data-name="§13" id="kapittel-5-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Registerets innhold</span></h3><article class="legalP" id="kapittel-5-paragraf-2-ledd-1">Registeret skal inneholde følgende opplysninger om fartøyet: Fiskerimerke (fylke, løpenummer og kommune), kjenningssignal, navn, elektronisk identitetsnummer tildelt av Fiskeridirektoratet, IMO-nummer, største lengde, lengde L, bredde, bruttotonnasje, byggeår, ombyggingsår, skrogmateriale, motorens byggeår, motorkraft samt dato på målebrev/identitetsbevis.</article><article class="legalP" id="kapittel-5-paragraf-2-ledd-2">Registeret skal inneholde følgende opplysninger om fartøyets eiere og medeiere: Foretaksnummer, fødselsnummer, fullt navn, forretningsadresse, bostedsadresse og postadresse.</article><article class="legalP" id="kapittel-5-paragraf-2-ledd-3">Registeret skal også inneholde opplysninger om hvilke spesielle tillatelser (konsesjoner), årlige deltakeradganger og spesielle kvoteordninger som til enhver tid er tildelt den enkelte fartøyeier for det enkelte fartøyet.</article></article><article class="legalArticle" data-lovdata-URL="LTI/forskrift/2012-12-07-1144/§14" data-name="§14" id="kapittel-5-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Fartøyeiers ansvar og plikter</span></h3><article class="legalP" id="kapittel-5-paragraf-3-ledd-1">Eier av et fartøy som skal nyttes til ervervsmessig fiske, har ansvar for å melde fartøyet inn i registeret når ervervstillatelse er gitt og vilkårene i ervervstillatelsen er oppfylt. Fartøyeier har plikt til å melde enhver endring med hensyn til salg av fartøyet, eierendring, flytting, ombygging, skifte av motor, forlis mv. Dersom fartøyet selges eller ikke lenger skal nyttes til ervervsmessig fiske, plikter selger/eier å gi melding om at fartøyet skal slettes fra registeret.</article><article class="legalP" id="kapittel-5-paragraf-3-ledd-2">Eier av fartøy plikter å gi Fiskeridirektoratet alle opplysninger som er nødvendige for å registrere fartøyet i henhold til denne forskriften, og alle opplysninger som er nødvendige for å avgjøre om registreringsplikt foreligger.</article><article class="legalP" id="kapittel-5-paragraf-3-ledd-3">Melding om innføring i registeret og melding om endring sendes på fastsatt skjema til Fiskeridirektoratet. Skjemaet skal inneholde de opplysninger som er nødvendig for registreringen og skal dateres og underskrives av fartøyeier eller den han bemyndiger for å bekrefte at de gitte opplysningene er korrekte.</article></article><article class="legalArticle" data-lovdata-URL="LTI/forskrift/2012-12-07-1144/§15" data-name="§15" id="kapittel-5-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Innmelding og registrering</span></h3><article class="legalP" id="kapittel-5-paragraf-4-ledd-1">Et fartøy kan ikke registreres i merkeregisteret før vilkårene i ervervstillatelsen er oppfylt.</article><article class="legalP" id="kapittel-5-paragraf-4-ledd-2">Fartøyet føres inn i det merkedistrikt der fartøyeier har sitt bosted. Dersom fartøyets direkte eier er et foretak skal fartøyet føres inn i det merkedistrikt der foretaket har forretningsadresse.</article><article class="legalP" id="kapittel-5-paragraf-4-ledd-3">Fiskeridirektoratet kan i særlige tilfelle dispensere fra bestemmelsene i annet ledd.</article><article class="legalP" id="kapittel-5-paragraf-4-ledd-4">Fartøy fra distrikt som det ikke er fastsatt distriktsmerker for, skal registreres i nærmeste kommune som har fått fastsatt distriktsmerke.</article><article class="legalP" id="kapittel-5-paragraf-4-ledd-5">Registreringsplikten omfatter også fartøyets hjelpefartøy.</article><article class="legalP" id="kapittel-5-paragraf-4-ledd-6">Fiskeridirektoratet tildeler fartøyet et merke som består av distriktsmerke og et løpenummer. Distriktsmerkene fastsettes av departementet og skal bestå av bokstaver som betegner fylke og kommune.</article><article class="legalP" id="kapittel-5-paragraf-4-ledd-7">Hjelpefartøy tildeles samme fiskerimerke som hovedfartøyet, med tillegg av et tall som angir rekkefølgen av fartøyets hjelpefartøy.</article></article><article class="legalArticle" data-lovdata-URL="LTI/forskrift/2012-12-07-1144/§16" data-name="§16" id="kapittel-5-paragraf-5"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Bekreftelse på tildelt fiskerimerke og innføring i merkeregisteret</span></h3><article class="legalP" id="kapittel-5-paragraf-5-ledd-1">Ved innmelding av et fartøy i registeret utsteder Fiskeridirektoratet en bekreftelse på tildelt fiskerimerke for det aktuelle fartøyet.</article><article class="legalP" id="kapittel-5-paragraf-5-ledd-2">Når fartøyet er ført inn i merkeregisteret sender Fiskeridirektoratet en bekreftelse til fartøyets eier om at fartøyet er ført inn i merkeregisteret og hvilke opplysninger som er registrert. Kopi av denne bekreftelsen skal oppbevares om bord i fartøyet.</article></article><article class="legalArticle" data-lovdata-URL="LTI/forskrift/2012-12-07-1144/§17" data-name="§17" id="kapittel-5-paragraf-6"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Kontroll</span></h3><article class="legalP" id="kapittel-5-paragraf-6-ledd-1">Fiskeridirektoratet kan kontrollere at de opplysningene som er gitt til Fiskeridirektoratet til enhver tid er korrekte. Ved kontroll kan Fiskeridirektoratet benytte seg av opplysninger i andre offentlige registre eller opplysninger gitt til andre offentlige etater. Fiskeridirektoratet kan også til enhver tid be om å få forelagt og få bekreftet opplysninger. Fiskeridirektoratet kan også foreta fysisk kontroll av fartøy og fysisk kontroll om bord i fartøy som står i merkeregisteret eller søkes innført i der.</article></article><article class="legalArticle" data-lovdata-URL="LTI/forskrift/2012-12-07-1144/§18" data-name="§18" id="kapittel-5-paragraf-7"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Gebyr ved innmelding i merkeregisteret</span></h3><article class="legalP" id="kapittel-5-paragraf-7-ledd-1">Ved innmelding av fartøy i registeret skal det betales et registreringsgebyr til statskassen.</article><article class="legalP" id="kapittel-5-paragraf-7-ledd-2">Registreringsgebyr skal være betalt til Fiskeridirektoratet før registrering i registeret foretas. Dokumentasjon for betalt gebyr skal vedlegges skjemaet som sendes inn ved innmelding av fartøyet i registeret.</article><article class="legalP" id="kapittel-5-paragraf-7-ledd-3">Registreringsgebyr skal ikke betales ved tildeling av nytt fiskerimerke i forbindelse med flytting eller ved endring av kommunegrenser.</article><article class="legalP" id="kapittel-5-paragraf-7-ledd-4">For fartøy under 15 meter største lengde er gebyret kr 2000, for fartøy f.o.m. 15 meter største lengde til 28 meter største lengde er gebyret kr 4000, og fartøy f.o.m. 28 meter største lengde er gebyret kr 6000.</article></article><article class="legalArticle" data-lovdata-URL="LTI/forskrift/2012-12-07-1144/§19" data-name="§19" id="kapittel-5-paragraf-8"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Årlig avgift for å stå i merkeregisteret</span></h3><article class="legalP" id="kapittel-5-paragraf-8-ledd-1">Det betales en årlig avgift til statskassen så lenge fartøyet står i merkeregisteret.</article><article class="legalP" id="kapittel-5-paragraf-8-ledd-2">Den som står registrert som fartøyets eier i merkeregisteret er ansvarlig for betaling av den årlige avgiften. Ved overdragelse av fartøyet til ny eier som får tillatelse til å innføre fartøyet i merkeregisteret, er den nye eieren solidarisk ansvarlig med tidligere eier for betaling av årlig avgift.</article><article class="legalP" id="kapittel-5-paragraf-8-ledd-3">Den årlige avgiften er kr 1250 for fartøy under 15 meter største lengde, kr 2500 for fartøy f.o.m. 15 meter til 28 meter, og kr 3500 for fartøy f.o.m. 28 meter.</article></article><article class="legalArticle" data-lovdata-URL="LTI/forskrift/2012-12-07-1144/§20" data-name="§20" id="kapittel-5-paragraf-9"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Betaling av årlig avgift</span></h3><article class="legalP" id="kapittel-5-paragraf-9-ledd-1">Årlig avgift for det enkelte fartøy må være innbetalt innen 15. mars hvert år, og gjelder for det angjeldende år. Påkrav fra Fiskeridirektoratet gis med minimum 1 måneds betalingsfrist.</article><article class="legalP" id="kapittel-5-paragraf-9-ledd-2">Ved innmelding av fartøy til merkeregisteret skal den årlige avgiften betales før fartøyet kan føres inn i registeret, med mindre den allerede er betalt av tidligere eier. Ved innmelding av fartøy før 15. mars betales den årlige avgiften ved innmelding uavhengig av forfallsdato i første ledd.</article><article class="legalP" id="kapittel-5-paragraf-9-ledd-3">Den årlige avgiften er tvangsgrunnlag for utlegg hos enhver som i henhold til bestemmelsene i denne forskrift er ansvarlig for betaling av slik avgift.</article></article><article class="legalArticle" data-lovdata-URL="LTI/forskrift/2012-12-07-1144/§21" data-name="§21" id="kapittel-5-paragraf-10"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Frafall av krav om betaling av årlig avgift</span></h3><article class="legalP" id="kapittel-5-paragraf-10-ledd-1">For fartøy som slettes i merkeregisteret innen 15. mars det enkelte år og som det ikke er levert fangst med det aktuelle året, kan Fiskeridirektoratet fatte vedtak om at ilagt årlig avgift frafalles for det angjeldende år.</article></article></section><section class="section" data-name="kapVI" id="kapittel-6" data-lovdata-URL="LTI/forskrift/2012-12-07-1144/KAPITTEL_6"><h2>Kapittel VI. Merking av fartøy som er tildelt fiskerimerke</h2><article class="legalArticle" data-lovdata-URL="LTI/forskrift/2012-12-07-1144/§22" data-name="§22" id="kapittel-6-paragraf-1"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Fiskerimerke</span></h3><article class="legalP" id="kapittel-6-paragraf-1-ledd-1">Fiskerimerket består av bokstaver som betegner fylke, et løpenummer samt bokstaver som betegner kommune. Fylkes- og kommunebokstavene for de enkelte merkedistrikt fastsettes av departementet.</article><article class="legalP" id="kapittel-6-paragraf-1-ledd-2">Det tildelte fiskerimerke skal påføres godt synlig og tydelig på hver side av fartøyets forskip. I tillegg kan fiskerimerket også påføres godt synlig på hver side av styrehus eller rigg.</article><article class="legalP" id="kapittel-6-paragraf-1-ledd-3">Det er forbudt å fjerne, forandre, tildekke eller skjule de påmalte fiskerimerker.</article><article class="legalP" id="kapittel-6-paragraf-1-ledd-4">Merkeregistrerte fartøy må ikke føre navn, bokstaver eller tall som strider mot denne forskrift eller annen gjeldende lovgivning.</article><article class="legalP" id="kapittel-6-paragraf-1-ledd-5">Eier av fartøy som slettes fra registeret må samtidig med at fartøyet slettes fjerne fiskerimerket på fartøyet. Likeledes skal fiskerimerket fjernes fra fartøyets tilhørende hjelpefartøy og redskap. Fartøy som ikke er registrert i registeret kan ikke ha fiskerimerke på fartøyet.</article><article class="legalP" id="kapittel-6-paragraf-1-ledd-6">Fartøyets eier plikter å sørge for at fiskerimerket er korrekt malt på fartøyet og har ansvar for at det til enhver tid holdes ved like i klar og tydelig stand. Fartøyets eier plikter likeledes å påse at fiskerimerket fjernes fra fartøyet når fartøyet slettes fra merkeregisteret.</article></article><article class="legalArticle" data-lovdata-URL="LTI/forskrift/2012-12-07-1144/§23" data-name="§23" id="kapittel-6-paragraf-2"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Plassering, størrelse og farge på fiskerimerket</span></h3><article class="legalP" id="kapittel-6-paragraf-2-ledd-1">Merket skal settes så høyt oppe som mulig på begge sider av forskipet, med unntak av det foreskrevne tilleggstall for hjelpefartøy som settes på begge sider i nærheten av akterstavnen.</article><article class="legalP" id="kapittel-6-paragraf-2-ledd-2">Alle merker skal males klart og tydelig med hvit maling på svart bunn eller svart maling på hvit bunn.</article><article class="legalP" id="kapittel-6-paragraf-2-ledd-3">Bokstavene i merket plasseres slik at fylkesbokstavene står foran og kommunebokstaven(e) står etter nummertallet.</article><article class="legalP" id="kapittel-6-paragraf-2-ledd-4">Hvor merket ikke kan males og sees tydelig på grunn av ujevnheter i skipssiden skal disse jevnes ut. Merket skal plasseres på mest mulig loddrett flate.</article><article class="legalP" id="kapittel-6-paragraf-2-ledd-5">For fartøy på eller over 15 meter største lengde (klasse 1) skal fiskerimerket og bunnfargen oppfylle følgende krav:<ul class="defaultList"><li data-li-identifier="a)" data-name="a)"><article class="listArticle" id="kapittel-6-paragraf-2-ledd-5-punkt-1"><article class="legalP" id="kapittel-6-paragraf-2-ledd-5-punkt-1-ledd-1">Bunnfargen skal være 65 cm, og lengden skal være slik at den rekker en bokstavbredde (27 cm) foran første og etter siste bokstav.</article></article></li><li data-li-identifier="b)" data-name="b)"><article class="listArticle" id="kapittel-6-paragraf-2-ledd-5-punkt-2"><article class="legalP" id="kapittel-6-paragraf-2-ledd-5-punkt-2-ledd-1">Høyden av bokstaver og tall skal være 45 cm.</article></article></li><li data-li-identifier="c)" data-name="c)"><article class="listArticle" id="kapittel-6-paragraf-2-ledd-5-punkt-3"><article class="legalP" id="kapittel-6-paragraf-2-ledd-5-punkt-3-ledd-1">Bredden av bokstaver og tall skal være 27 cm. For bokstaven I og tallet 1 skal likevel bredden være 6 cm, og for bokstaven M skal den være 36 cm.</article></article></li><li data-li-identifier="d)" data-name="d)"><article class="listArticle" id="kapittel-6-paragraf-2-ledd-5-punkt-4"><article class="legalP" id="kapittel-6-paragraf-2-ledd-5-punkt-4-ledd-1">Tykkelsen av bokstaver og tall (fargebredden) skal være 6 cm.</article></article></li><li data-li-identifier="e)" data-name="e)"><article class="listArticle" id="kapittel-6-paragraf-2-ledd-5-punkt-5"><article class="legalP" id="kapittel-6-paragraf-2-ledd-5-punkt-5-ledd-1">Avstanden mellom bokstaver innbyrdes og mellom tall innbyrdes skal være den dobbelte (12 cm) av bokstavens tykkelse (fargebredde).</article></article></li><li data-li-identifier="f)" data-name="f)"><article class="listArticle" id="kapittel-6-paragraf-2-ledd-5-punkt-6"><article class="legalP" id="kapittel-6-paragraf-2-ledd-5-punkt-6-ledd-1">Mellom bokstaver og tall skal det tas inn en firkant som skilletegn. Denne firkant skal ha samme høyde og bredde som bokstavtykkelsen (6 cm), og avstanden til firkanten fra det foregående og etterfølgende siffer skal være det dobbelte (12 cm) av bokstavtykkelsen.</article></article></li></ul></article><article class="legalP" id="kapittel-6-paragraf-2-ledd-6">For fartøy på eller over 9 meter største lengde, men under 15 meter største lengde (klasse 2) skal fiskerimerket og bunnfargen oppfylle følgende krav:<ul class="defaultList"><li data-li-identifier="a)" data-name="a)"><article class="listArticle" id="kapittel-6-paragraf-2-ledd-6-punkt-1"><article class="legalP" id="kapittel-6-paragraf-2-ledd-6-punkt-1-ledd-1">Bunnfargen skal være 37 cm høy og lengden skal være slik at den rekker en bokstavbredde (15 cm) foran første og etter siste bokstav. Bunnfargen, der båtnummeret settes, skal rekke en halv bokstavbredde foran og etter nummeret.</article></article></li><li data-li-identifier="b)" data-name="b)"><article class="listArticle" id="kapittel-6-paragraf-2-ledd-6-punkt-2"><article class="legalP" id="kapittel-6-paragraf-2-ledd-6-punkt-2-ledd-1">Høyden av bokstaver og tall skal være 25 cm.</article></article></li><li data-li-identifier="c)" data-name="c)"><article class="listArticle" id="kapittel-6-paragraf-2-ledd-6-punkt-3"><article class="legalP" id="kapittel-6-paragraf-2-ledd-6-punkt-3-ledd-1">Bredden av bokstaver og tall skal være 15 cm. For bokstaven I og tallet 1 skal likevel bredden være 4 cm, og for bokstaven M skal den være 20 cm.</article></article></li><li data-li-identifier="d)" data-name="d)"><article class="listArticle" id="kapittel-6-paragraf-2-ledd-6-punkt-4"><article class="legalP" id="kapittel-6-paragraf-2-ledd-6-punkt-4-ledd-1">Tykkelsen av bokstaver og tall (fargebredden) skal være 4 cm.</article></article></li><li data-li-identifier="e)" data-name="e)"><article class="listArticle" id="kapittel-6-paragraf-2-ledd-6-punkt-5"><article class="legalP" id="kapittel-6-paragraf-2-ledd-6-punkt-5-ledd-1">Avstanden mellom bokstaver innbyrdes og mellom tall innbyrdes skal være den dobbelte (8 cm) av bokstavenes tykkelse (fargebredde).</article></article></li><li data-li-identifier="f)" data-name="f)"><article class="listArticle" id="kapittel-6-paragraf-2-ledd-6-punkt-6"><article class="legalP" id="kapittel-6-paragraf-2-ledd-6-punkt-6-ledd-1">Mellom bokstaver og tall skal det tas inn en firkant som skilletegn. Denne firkant skal ha samme høyde og bredde som bokstavtykkelsen (4 cm), og avstanden til firkanten fra det foregående og etterfølgende siffer skal være det dobbelte (8 cm) av bokstavtykkelsen.</article></article></li></ul></article><article class="legalP" id="kapittel-6-paragraf-2-ledd-7">For fartøy på eller under 9 meter største lengde (klasse 3) skal fiskerimerket og bunnfargen oppfylle følgende krav:<ul class="defaultList"><li data-li-identifier="a)" data-name="a)"><article class="listArticle" id="kapittel-6-paragraf-2-ledd-7-punkt-1"><article class="legalP" id="kapittel-6-paragraf-2-ledd-7-punkt-1-ledd-1">Bunnfargen skal være 23 cm høy og lengden skal være slik at den rekker en bokstavbredde (9 cm) foran første og etter siste bokstav.</article></article></li><li data-li-identifier="b)" data-name="b)"><article class="listArticle" id="kapittel-6-paragraf-2-ledd-7-punkt-2"><article class="legalP" id="kapittel-6-paragraf-2-ledd-7-punkt-2-ledd-1">Høyden av bokstaver og tall skal være 15 cm.</article></article></li><li data-li-identifier="c)" data-name="c)"><article class="listArticle" id="kapittel-6-paragraf-2-ledd-7-punkt-3"><article class="legalP" id="kapittel-6-paragraf-2-ledd-7-punkt-3-ledd-1">Bredden av bokstaver og tall skal være 9 cm. For bokstaven I og tallet 1 skal likevel bredden være 2,5 cm, og for bokstaven M skal den være 12 cm.</article></article></li><li data-li-identifier="d)" data-name="d)"><article class="listArticle" id="kapittel-6-paragraf-2-ledd-7-punkt-4"><article class="legalP" id="kapittel-6-paragraf-2-ledd-7-punkt-4-ledd-1">Tykkelsen av bokstaver og tall (fargebredden) skal være 2,5 cm.</article></article></li><li data-li-identifier="e)" data-name="e)"><article class="listArticle" id="kapittel-6-paragraf-2-ledd-7-punkt-5"><article class="legalP" id="kapittel-6-paragraf-2-ledd-7-punkt-5-ledd-1">Avstanden mellom bokstaver innbyrdes og mellom tall innbyrdes skal være det dobbelte (5 cm) av bokstavenes tykkelse (fargebredde).</article></article></li><li data-li-identifier="f)" data-name="f)"><article class="listArticle" id="kapittel-6-paragraf-2-ledd-7-punkt-6"><article class="legalP" id="kapittel-6-paragraf-2-ledd-7-punkt-6-ledd-1">Mellom bokstaver og tall skal anbringes en firkant som skilletegn. Denne firkant skal ha samme høyde og bredde som bokstavtykkelsen (2,5 cm), og avstanden til firkanten fra det foregående og etterfølgende siffer skal være det dobbelte (5 cm) av bokstavtykkelsen.</article></article></li></ul></article><article class="legalP" id="kapittel-6-paragraf-2-ledd-8">Tilleggstallets størrelse for hjelpefartøy skal være av klasse 2.</article></article><article class="legalArticle" data-lovdata-URL="LTI/forskrift/2012-12-07-1144/§24" data-name="§24" id="kapittel-6-paragraf-3"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Fiskerimerke ved salg av fartøy, endring av kommunegrenser mv.</span></h3><article class="legalP" id="kapittel-6-paragraf-3-ledd-1">Føres fartøyet ved flytting, salg eller annen overdragelse til nytt merkedistrikt, skal melding om dette straks sendes til Fiskeridirektoratet på fastsatt skjema.</article><article class="legalP" id="kapittel-6-paragraf-3-ledd-2">Skifter fartøyet eier innen samme merkedistrikt eller fartøyets eier flytter innen samme merkedistrikt, beholder fartøyet sitt distriktsmerke, med mindre annet blir bestemt av Fiskeridirektoratet.</article><article class="legalP" id="kapittel-6-paragraf-3-ledd-3">For det tilfellet at det blir endring i fylkes- eller kommunegrenser, kan Fiskeridirektoratet bestemme at fartøyene i disse distriktene blir tildelt nye registreringsnummer og blir ommerket. Fartøyet beholder sitt gamle merke inntil det nye er påført.</article><article class="legalP" id="kapittel-6-paragraf-3-ledd-4">Et tidligere benyttet fiskerinummer kan ikke nyttes igjen før to år etter at det har gått ut av bruk.</article><article class="legalP" id="kapittel-6-paragraf-3-ledd-5">Fartøyeier er ansvarlig for påføring av og betaling for fartøyets fiskerimerke.</article></article></section><section class="section" data-name="kapIX" id="kapittel-7" data-lovdata-URL="LTI/forskrift/2012-12-07-1144/KAPITTEL_7"><h2>Kapittel IX. Avsluttende bestemmelser</h2><article class="legalArticle" data-lovdata-URL="LTI/forskrift/2012-12-07-1144/§25" data-name="§25" id="kapittel-7-paragraf-1"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Vedtaksmyndighet</span></h3><article class="legalP" id="kapittel-7-paragraf-1-ledd-1">Myndigheten som er lagt til Fiskeridirektoratet etter denne forskrift kan delegeres til Fiskeridirektoratets regionkontor.</article><article class="legalP" id="kapittel-7-paragraf-1-ledd-2">Når myndigheten er lagt til Fiskeridirektoratets regionkontor er Fiskeridirektoratet klageinstans.</article></article><article class="legalArticle" data-lovdata-URL="LTI/forskrift/2012-12-07-1144/§26" data-name="§26" id="kapittel-7-paragraf-2"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Bemyndigelse</span></h3><article class="legalP" id="kapittel-7-paragraf-2-ledd-1">Departementet kan endre denne forskriften og fastsette instruks for føring av merkeregisteret.</article></article><article class="legalArticle" data-lovdata-URL="LTI/forskrift/2012-12-07-1144/§27" data-name="§27" id="kapittel-7-paragraf-3"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Ikrafttredelse</span></h3><article class="legalP" id="kapittel-7-paragraf-3-ledd-1">Denne forskrift trer i kraft 1. januar 2013.</article><article class="legalP" id="kapittel-7-paragraf-3-ledd-2">Fra samme tid oppheves:<ul class="defaultList"><li data-li-identifier="1." data-name="1."><article class="listArticle" id="kapittel-7-paragraf-3-ledd-2-punkt-1"><article class="legalP" id="kapittel-7-paragraf-3-ledd-2-punkt-1-ledd-1">Lov 5. desember 1917 nr. 1 om registrering og merking av fiskefartøyer.</article></article></li><li data-li-identifier="2." data-name="2."><article class="listArticle" id="kapittel-7-paragraf-3-ledd-2-punkt-2"><article class="legalP" id="kapittel-7-paragraf-3-ledd-2-punkt-2-ledd-1">Forskrift 22. februar 1950 nr. 1 om merking av fiske- og fangstfarkoster.</article></article></li><li data-li-identifier="3." data-name="3."><article class="listArticle" id="kapittel-7-paragraf-3-ledd-2-punkt-3"><article class="legalP" id="kapittel-7-paragraf-3-ledd-2-punkt-3-ledd-1">Forskrift 18. juli 1956 nr. 1 om eiendomsrett til fiskefartøyer.</article></article></li><li data-li-identifier="4." data-name="4."><article class="listArticle" id="kapittel-7-paragraf-3-ledd-2-punkt-4"><article class="legalP" id="kapittel-7-paragraf-3-ledd-2-punkt-4-ledd-1">Forskrift 23. desember 1985 nr. 2301 om gebyr ved innføring av fartøy i registeret over norske fiskefartøy (merkeregisteret) og om årlig avgift så lenge fartøyet står i merkeregisteret.</article></article></li><li data-li-identifier="5." data-name="5."><article class="listArticle" id="kapittel-7-paragraf-3-ledd-2-punkt-5"><article class="legalP" id="kapittel-7-paragraf-3-ledd-2-punkt-5-ledd-1">Forskrift 26. juni 1998 nr. 606 om gebyr for behandling av søknad om ervervstillatelse og spesiell tillatelse til å drive fiske.</article></article></li><li data-li-identifier="6." data-name="6."><article class="listArticle" id="kapittel-7-paragraf-3-ledd-2-punkt-6"><article class="legalP" id="kapittel-7-paragraf-3-ledd-2-punkt-6-ledd-1">Forskrift 21. september 2001 nr. 1158 om tilbakekall av ervervstillatelse mv. for fartøy som ikke nyttes til ervervsmessig fiske og fangst.</article></article></li><li data-li-identifier="7." data-name="7."><article class="listArticle" id="kapittel-7-paragraf-3-ledd-2-punkt-7"><article class="legalP" id="kapittel-7-paragraf-3-ledd-2-punkt-7-ledd-1">Forskrift 28. september 2007 nr. 1091 om behandling av fisketillatelser ved konkurs, tvangssalg mv.</article></article></li></ul></article><article class="legalP" id="kapittel-7-paragraf-3-ledd-3">Fra samme tid gjøres det med hjemmel i lov 24. juni 1994 nr. 39 om sjøfarten (sjøloven) § 7, § 11 – § 16 og § 38 følgende endringer i forskrift 30. juli 1992 nr. 593 om registrering av skip i norsk ordinært skipsregister (NOR):</article> <article class="defaultP" margin-top="true">§ 7 niende ledd (endret) skal lyde:</article><article class="legalP" id="kapittel-7-paragraf-3-ledd-4">For skip som omfattes av lov 26. mars 1999 nr. 15 om retten til å delta i fiske og fangst (deltakerloven) kapittel V om registrering og merking av fiskefartøy, skal kopi av bekreftelse på tildelt fiskerimerke følge. Er skipet under 7 m og det ikke omfattes av deltakerloven kapittel V, må eieren, for å få skipet registrert, avgi skriftlig forsikring om at skipet skal brukes utelukkende eller hovedsakelig i næringsvirksomhet, med angivelse av virksomhetens art, jf. sjølovens § 11 tredje ledd.</article></article></section></main></body></html>