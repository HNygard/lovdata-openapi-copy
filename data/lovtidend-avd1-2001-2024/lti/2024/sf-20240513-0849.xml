<!DOCTYPE html><html lang="nb"><head><title>Forskrift om endring i avfallsforskriften kapittel 10a. (Utsortering, innsamling, forberedelse til ombruk og materialgjenvinning av enkelte avfallstyper)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-05-13-849</dd><dt class="dokid">DokumentID</dt><dd class="dokid">LTI/forskrift/2024-05-13-849</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="subunit">Etat</dt><dd class="subunit"><ul><li>Hav- og forurensningsavdelingen</li></ul></dd><dt class="dateInForce">I kraft fra</dt><dd class="dateInForce">2025-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2004-06-01-930</li></ul></dd><dt class="basedOn">Hjemmel</dt><dd class="basedOn"><ul><li>lov/1981-03-13-6/§30</li><li>lov/1981-03-13-6/§32</li><li>lov/1981-03-13-6/§33</li><li>lov/1981-03-13-6/§49</li><li>lov/1981-03-13-6/§81</li><li>forskrift/1983-07-08-1245</li><li>forskrift/1993-06-11-785</li></ul></dd><dt class="dateOfPublication">Kunngjort</dt><dd class="dateOfPublication">2024-05-29 14:50</dd><dt class="journalNumber">Journalnummer</dt><dd class="journalNumber">2024-0506</dd><dt class="titleShort">Korttittel</dt><dd class="titleShort">Endr. i avfallsforskriften</dd><dt class="title">Tittel</dt><dd class="title">Forskrift om endring i avfallsforskriften kapittel 10a. (Utsortering, innsamling, forberedelse til ombruk og materialgjenvinning av enkelte avfallstyper)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Klima- og miljødepartementet 13. mai 2024 med hjemmel i lov 13. mars 1981 nr. 6 om vern mot forurensninger og om avfall (forurensningsloven) § 30, § 32, § 33, § 49 og § 81, jf. delegeringsvedtak 8. juli 1983 nr. 1245 og delegeringsvedtak 11. juni 1993 nr. 785.</dd><dt class="refid">RefID</dt><dd class="refid">forskrift/2024-05-13-849</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i avfallsforskriften kapittel 10a. (Utsortering, innsamling, forberedelse til ombruk og materialgjenvinning av enkelte avfallstyper)<ul class="tocSubUl"><li>I<ul class="tocSubUl"><li>§ 10a-1. Formål</li><li>§ 10a-4. Plikt til utsortering av avfall</li><li>§ 10a-5. Plikt til separat innsamling av avfall</li><li>§ 10a-6. Plikt til å levere avfall til forberedelse til ombruk eller materialgjenvinning</li><li>§ 10a-7. Dokumentasjonsplikt</li><li>§ 10a-8. Plikt til utsortering av avfall</li><li>§ 10a-9. Plikt til separat innsamling av avfall</li><li>§ 10a-10. Plikt til å levere avfall til forberedelse til ombruk eller materialgjenvinning</li><li>§ 10a-11. Plikt til utsortering, innsamling mv. av landbruksplastavfall</li><li>§ 10a-12. Dokumentasjonsplikt</li><li>§ 10a-13. Plikt til forberedelse til ombruk eller materialgjenvinning av utsortert avfall</li><li>§ 10a-14. Dokumentasjonsplikt</li><li>§ 10a-15. Plikt til å rapportere</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2024-05-13-849" id="dokument"><h1>Forskrift om endring i avfallsforskriften kapittel 10a. (Utsortering, innsamling, forberedelse til ombruk og materialgjenvinning av enkelte avfallstyper)</h1><section class="section" data-name="kapI" id="kapittel-1" data-lovdata-URL="LTI/forskrift/2024-05-13-849/KAPITTEL_1"><h2 data-text-align="center">I</h2><article class="defaultP">I forskrift 1. juni 2004 nr. 930 om gjenvinning og behandling av avfall (avfallsforskriften) kapittel 10a gjøres følgende endringer:</article> <article class="defaultP" margin-top="true">Tittelen i kapittel 10a skal lyde:</article><span class="futuretitle" id="kapittel-1-foreslåttittel-1">Kapittel 10a. Utsortering, innsamling, forberedelse til ombruk og materialgjenvinning av enkelte avfallstyper</span> <article class="defaultP" margin-top="true">Ny overskrift I skal inn før § 10a-1 og skal lyde:</article><span class="futuretitle" id="kapittel-1-foreslåttittel-2">I. Innledende bestemmelser</span> <article class="defaultP" margin-top="true">§ 10a-1 skal lyde:</article><article class="futureLegalArticle" data-name="§10a-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 10a-1</span>. <span class="legalArticleTitle">Formål</span></span><article class="legalP" id="kapittel-1-foreslåttparagraf-1-ledd-1">Formålet med dette kapitlet er å øke forberedelse til ombruk og materialgjenvinning av husholdningsavfall og næringsavfall for å oppnå bedre ressursutnyttelse av avfall, beskytte miljøet og redusere klimagassutslipp.</article></article> <article class="defaultP" margin-top="true">§ 10a-3 bokstav e skal lyde:<ul class="defaultList"><li data-li-identifier="e." data-name="e."><article class="listArticle" id="kapittel-1-foreslåttparagraf-1-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-1-ledd-1"><i>plastavfall;</i> plast som har blitt avfall jf. forurensningsloven § 27, som for eksempel kassert plastemballasje, kasserte engangsprodukter av plast og lignende. I dette inngår fossil- og biobaserte plastprodukter. Tekstiler av plast inngår ikke,</article></article></li></ul></article> <article class="defaultP" margin-top="true">Nåværende § 10a-3 bokstav g og h blir bokstav i og j.</article> <article class="defaultP" margin-top="true">Ny § 10a-3 bokstav g skal lyde:<ul class="defaultList"><li data-li-identifier="g." data-name="g."><article class="listArticle" id="kapittel-1-foreslåttparagraf-1-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-2-ledd-1"><i>tekstilavfall;</i> tekstiler som har blitt avfall jf. forurensningsloven § 27, som for eksempel klær, gardiner, sengetøy og lignende,</article></article></li></ul></article> <article class="defaultP" margin-top="true">Ny § 10a-3 bokstav h skal lyde:<ul class="defaultList"><li data-li-identifier="h." data-name="h."><article class="listArticle" id="kapittel-1-foreslåttparagraf-1-ledd-1-punkt-3"><article class="legalP" id="kapittel-1-foreslåttparagraf-1-ledd-1-punkt-3-ledd-1"><i>papp- og papiravfall;</i> papp og papir som har blitt avfall jf. forurensningsloven § 27, som for eksempel skrivepapir, trykksaker og emballasje av papir, kartong eller papp. Tørkepapir og servietter inngår ikke,</article></article></li></ul></article> <article class="defaultP" margin-top="true">Nåværende § 10a-3 bokstav i blir bokstav m.</article> <article class="defaultP" margin-top="true">Ny § 10a-3 bokstav k skal lyde:<ul class="defaultList"><li data-li-identifier="k." data-name="k."><article class="listArticle" id="kapittel-1-foreslåttparagraf-1-ledd-1-punkt-4"><article class="legalP" id="kapittel-1-foreslåttparagraf-1-ledd-1-punkt-4-ledd-1"><i>separat innsamling;</i> innsamling der en avfallsstrøm holdes atskilt etter type og art for å legge forholdene til rette for en særskilt behandling. Separat innsamling kan skje ved en henteordning eller bringeordning,</article></article></li></ul></article> <article class="defaultP" margin-top="true">Ny § 10a-3 bokstav l skal lyde:<ul class="defaultList"><li data-li-identifier="l." data-name="l."><article class="listArticle" id="kapittel-1-foreslåttparagraf-1-ledd-1-punkt-5"><article class="legalP" id="kapittel-1-foreslåttparagraf-1-ledd-1-punkt-5-ledd-1"><i>forberedelse til ombruk;</i> gjenvinning i form av kontroll, rengjøring eller reparasjon, der produkter eller komponenter som er blitt til avfall forberedes slik at de kan ombrukes uten annen forbehandling,</article></article></li></ul></article> <article class="defaultP" margin-top="true">Ny § 10a-3 bokstav n skal lyde:<ul class="defaultList"><li data-li-identifier="n." data-name="n."><article class="listArticle" id="kapittel-1-foreslåttparagraf-1-ledd-1-punkt-6"><article class="legalP" id="kapittel-1-foreslåttparagraf-1-ledd-1-punkt-6-ledd-1"><i>bringeordning;</i> ordninger for innsamling av avfall der avfallet leveres på innsamlingspunkt som ikke ligger i umiddelbar nærhet til avfallsbesitters eiendom. Dette inkluderer løsninger for innsamling av avfall hvor det benyttes avfallssug der avfallet leveres i beholdere på eller i umiddelbar nærhet til avfallsbesitters eiendom.</article></article></li></ul></article> <article class="defaultP" margin-top="true">Ny § 10a-3 bokstav o skal lyde:<ul class="defaultList"><li data-li-identifier="o." data-name="o."><article class="listArticle" id="kapittel-1-foreslåttparagraf-1-ledd-1-punkt-7"><article class="legalP" id="kapittel-1-foreslåttparagraf-1-ledd-1-punkt-7-ledd-1"><i>henteordning;</i> ordninger for innsamling av avfall der avfallet hentes på avfallsbesitters eiendom eller i umiddelbar nærhet til eiendommen.</article></article></li></ul></article> <article class="defaultP" margin-top="true">Ny overskrift II skal inn mellom § 10a-3 og § 10a-4 og skal lyde:</article><span class="futuretitle" id="kapittel-1-foreslåttittel-3">II. Plikter for kommunen</span> <article class="defaultP" margin-top="true">§ 10a-4 skal lyde:</article><article class="futureLegalArticle" data-name="§10a-4" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 10a-4</span>. <span class="legalArticleTitle">Plikt til utsortering av avfall</span></span><article class="legalP" id="kapittel-1-foreslåttparagraf-2-ledd-1">Kommunen skal sørge for<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1">at matavfall fra husholdninger utsorteres ved kildesortering, og at minst følgende andel av total mengde matavfall som samles inn fra husholdninger per år utsorteres ved kildesortering: 55 prosent fra og med 2025, 60 prosent fra og med 2030 og 70 prosent fra og med 2035,</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1">at plastavfall fra husholdninger, som kan forberedes til ombruk eller materialgjenvinnes, utsorteres ved kildesortering, og at minst følgende andel av total mengde plastavfall som kan forberedes til ombruk eller materialgjenvinnes som samles inn fra husholdninger per år utsorteres ved kildesortering: 50 prosent fra og med 2028, 60 prosent fra og med 2030 og 70 prosent fra og med 2035,</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-2-ledd-1-punkt-3"><article class="legalP" id="kapittel-1-foreslåttparagraf-2-ledd-1-punkt-3-ledd-1">at papp- og papiravfall fra husholdninger utsorteres ved kildesortering, og at minst følgende andel av total mengde papp- og papiravfall som samles inn fra husholdninger per år utsorteres ved kildesortering: 80 prosent fra og med 2028 og 85 prosent fra og med 2035,</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-2-ledd-1-punkt-4"><article class="legalP" id="kapittel-1-foreslåttparagraf-2-ledd-1-punkt-4-ledd-1">at glass- og metallemballasjeavfall fra husholdninger utsorteres ved kildesortering, og at minst følgende andel av total mengde glass- og metallemballasjeavfall som samles inn fra husholdninger per år utsorteres ved kildesortering: 85 prosent fra og med 2028 og 90 prosent fra og med 2035,</article></article></li><li data-li-identifier="e." data-name="e."><article class="listArticle" id="kapittel-1-foreslåttparagraf-2-ledd-1-punkt-5"><article class="legalP" id="kapittel-1-foreslåttparagraf-2-ledd-1-punkt-5-ledd-1">at park- og hageavfall fra husholdninger utsorteres ved kildesortering,</article></article></li><li data-li-identifier="f." data-name="f."><article class="listArticle" id="kapittel-1-foreslåttparagraf-2-ledd-1-punkt-6"><article class="legalP" id="kapittel-1-foreslåttparagraf-2-ledd-1-punkt-6-ledd-1">at tekstilavfall fra husholdninger, som kan forberedes til ombruk eller materialgjenvinnes, utsorteres ved kildesortering.</article></article></li></ul></article><article class="legalP" id="kapittel-1-foreslåttparagraf-2-ledd-2">Kildesortering av plastavfall og metallemballasjeavfall kan erstattes av annen sortering dersom metoden gir minst like høy utsorteringsandel og andel avfall som forberedes til ombruk eller materialgjenvinnes som ved kildesortering.</article><article class="legalP" id="kapittel-1-foreslåttparagraf-2-ledd-3">Miljødirektoratet kan gi nærmere retningslinjer om plastavfall og tekstilavfall som kan forberedes til ombruk eller materialgjenvinnes jf. første ledd bokstavene b og f.</article><article class="legalP" id="kapittel-1-foreslåttparagraf-2-ledd-4">Dersom kravene til utsorteringsandel ut fra en avveining av miljømessige eller kostnadsmessige konsekvenser ikke er berettiget, kan Miljødirektoratet eller den Miljødirektoratet bemyndiger ved forskrift eller enkeltvedtak gjøre unntak fra kravene til utsorteringsandel i første ledd.</article></article> <article class="defaultP" margin-top="true">Nåværende § 10a-4 første ledd bokstav d og andre ledd blir § 10a-6.</article> <article class="defaultP" margin-top="true">Nåværende § 10a-5 første ledd bokstav a og b og tredje ledd blir § 10a-8. Nåværende § 10a-5 første ledd bokstav c og andre ledd blir § 10a-10.</article> <article class="defaultP" margin-top="true">§ 10a-5 skal lyde:</article><article class="futureLegalArticle" data-name="§10a-5" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 10a-5</span>. <span class="legalArticleTitle">Plikt til separat innsamling av avfall</span></span><article class="legalP" id="kapittel-1-foreslåttparagraf-3-ledd-1">Kommunen skal sørge for separat innsamling av utsortert matavfall, plastavfall, papp- og papiravfall, glass- og metallemballasjeavfall, park- og hageavfall og tekstilavfall fra husholdningene jf. § 10a-4 første ledd.</article><article class="legalP" id="kapittel-1-foreslåttparagraf-3-ledd-2">Innsamling av utsortert matavfall, plastavfall, papp- og papiravfall og glass- og metallemballasjeavfall jf. første ledd skal skje ved en henteordning. Plikten til henteordning for glass- og metallemballasje gjelder fra og med 1. juli 2025. En henteordning kan erstattes av en bringeordning;<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-3-ledd-2-punkt-1"><article class="legalP" id="kapittel-1-foreslåttparagraf-3-ledd-2-punkt-1-ledd-1">i områder med hytter og fritidshus i tettbygd strøk dersom avfallet kan bringes til et felles innsamlingspunkt tilknyttet hytte- og fritidshusområdet,</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-3-ledd-2-punkt-2"><article class="legalP" id="kapittel-1-foreslåttparagraf-3-ledd-2-punkt-2-ledd-1">utenfor tettbygd strøk,</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-3-ledd-2-punkt-3"><article class="legalP" id="kapittel-1-foreslåttparagraf-3-ledd-2-punkt-3-ledd-1">for bestemte eiendommer som er unntatt fra den kommunale innsamlingen etter forurensningsloven § 30 andre ledd,</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-3-ledd-2-punkt-4"><article class="legalP" id="kapittel-1-foreslåttparagraf-3-ledd-2-punkt-4-ledd-1">for avfall som på grunn av sin størrelse ikke hensiktsmessig kan hentes sammen med annet avfall.</article></article></li></ul></article><article class="legalP" id="kapittel-1-foreslåttparagraf-3-ledd-3">For glass- og metallemballasjeavfall kan en henteordning erstattes av en bringeordning med innsamlingspunkt som ligger i rimelig nærhet til eiendommen dersom eiendommen har avfallssug eller henting ikke er mulig med hensyn til eiendommens utforming og beliggenhet, trafikksikkerhet eller andre omstendigheter.</article><article class="legalP" id="kapittel-1-foreslåttparagraf-3-ledd-4">Plikten i første ledd gjelder ikke utsortert matavfall og park- og hageavfall som komposteres ved kilden.</article></article> <article class="defaultP" margin-top="true">Nåværende § 10a-6 blir ny § 10a-11.</article> <article class="defaultP" margin-top="true">§ 10a-6 skal lyde:</article><article class="futureLegalArticle" data-name="§10a-6" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 10a-6</span>. <span class="legalArticleTitle">Plikt til å levere avfall til forberedelse til ombruk eller materialgjenvinning</span></span><article class="legalP" id="kapittel-1-foreslåttparagraf-4-ledd-1">Kommunen skal sørge for at utsortert avfall jf. § 10a-4 leveres til forberedelse til ombruk eller materialgjenvinning.</article><article class="legalP" id="kapittel-1-foreslåttparagraf-4-ledd-2">Plikten i første ledd gjelder ikke utsortert matavfall og park- og hageavfall som komposteres ved kilden.</article></article> <article class="defaultP" margin-top="true">Nåværende § 10a-7 blir ny § 10a-13.</article> <article class="defaultP" margin-top="true">§ 10a-7 skal lyde:</article><article class="futureLegalArticle" data-name="§10a-7" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 10a-7</span>. <span class="legalArticleTitle">Dokumentasjonsplikt</span></span><article class="legalP" id="kapittel-1-foreslåttparagraf-5-ledd-1">Kommunen skal ha kunnskap om og dokumentasjon på<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-5-ledd-1-punkt-1"><article class="legalP" id="kapittel-1-foreslåttparagraf-5-ledd-1-punkt-1-ledd-1">oppnådd utsorteringsandel per år jf. § 10a-4,</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-5-ledd-1-punkt-2"><article class="legalP" id="kapittel-1-foreslåttparagraf-5-ledd-1-punkt-2-ledd-1">årlig mengde matavfall, plastavfall, papp- og papiravfall, glass- og metallemballasjeavfall, park- og hageavfall og tekstilavfall som er utsortert ved kildesortering, separat innsamlet og levert til forberedelse til ombruk og materialgjenvinning jf. § 10a-4 til § 10a-6,</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-5-ledd-1-punkt-3"><article class="legalP" id="kapittel-1-foreslåttparagraf-5-ledd-1-punkt-3-ledd-1">årlig mengde plastavfall og metallemballasjeavfall som er utsortert ved annen sortering og levert til forberedelse til ombruk og materialgjenvinning jf. § 10a-4 andre ledd og § 10a-6, og</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-5-ledd-1-punkt-4"><article class="legalP" id="kapittel-1-foreslåttparagraf-5-ledd-1-punkt-4-ledd-1">at metoden for annen sortering av plastavfall og metallemballasjeavfall gir minst like høy utsorteringsandel og andel avfall som forberedes til ombruk eller materialgjenvinnes som ved kildesortering jf. § 10a-4 andre ledd.</article></article></li></ul></article><article class="legalP" id="kapittel-1-foreslåttparagraf-5-ledd-2">Dokumentasjonen som nevnt i første ledd skal tas vare på i minst 5 år og være tilgjengelig ved kontroll eller på forespørsel fra tilsynsmyndigheten.</article></article> <article class="defaultP" margin-top="true">Ny overskrift III skal inn mellom § 10a-7 og § 10a-8 og skal lyde:</article><span class="futuretitle" id="kapittel-1-foreslåttittel-4">III. Plikter for virksomheter</span> <article class="defaultP" margin-top="true">Nåværende § 10a-8 første ledd blir § 10a-7 første ledd bokstav a og b. Nåværende § 10a-8 andre og tredje ledd blir ny § 10a-12 første ledd bokstav a. Nåværende § 10a-8 fjerde og femte ledd blir ny § 10a-14 første og andre ledd. Nåværende § 10a-8 femte ledd blir ny § 10a-7, § 10a-13 og § 10a-14 siste ledd.</article> <article class="defaultP" margin-top="true">§ 10a-8 skal lyde:</article><article class="futureLegalArticle" data-name="§10a-8" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 10a-8</span>. <span class="legalArticleTitle">Plikt til utsortering av avfall</span></span><article class="legalP" id="kapittel-1-foreslåttparagraf-6-ledd-1">Virksomheter som genererer husholdningslignende avfall skal sørge for at husholdningslignende matavfall, plastavfall, papp- og papiravfall, glass- og metallemballasjeavfall, park- og hageavfall og tekstilavfall utsorteres ved kildesortering.</article><article class="legalP" id="kapittel-1-foreslåttparagraf-6-ledd-2">Plikten til kildesortering av plastavfall og tekstilavfall jf. første ledd gjelder kun plastavfall og tekstilavfall som kan forberedes til ombruk eller materialgjenvinnes.</article><article class="legalP" id="kapittel-1-foreslåttparagraf-6-ledd-3">Kildesortering av husholdningslignende plastavfall og metallemballasjeavfall kan erstattes av annen sortering dersom metoden gir minst like høy utsorteringsandel og andel avfall som forberedes til ombruk eller materialgjenvinnes som ved kildesortering.</article><article class="legalP" id="kapittel-1-foreslåttparagraf-6-ledd-4">Miljødirektoratet kan gi nærmere retningslinjer om plastavfall og tekstilavfall som kan forberedes til ombruk eller materialgjenvinnes jf. andre ledd.</article><article class="legalP" id="kapittel-1-foreslåttparagraf-6-ledd-5">Plikten til utsortering av avfall etter denne bestemmelsen gjelder ikke avfall som kasseres i avfallsbeholdere satt ut på offentlige steder som er tilgjengelig for alle. Plikten gjelder likevel avfall som kasseres i avfallsbeholdere beregnet på virksomhetens egne kunder.</article></article> <article class="defaultP" margin-top="true">Nåværende § 10a-9 blir ny § 10a-15.</article> <article class="defaultP" margin-top="true">§ 10a-9 skal lyde:</article><article class="futureLegalArticle" data-name="§10a-9" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 10a-9</span>. <span class="legalArticleTitle">Plikt til separat innsamling av avfall</span></span><article class="legalP" id="kapittel-1-foreslåttparagraf-7-ledd-1">Virksomheter som genererer husholdningslignende avfall skal sørge for separat innsamling av utsortert husholdningslignende matavfall, plastavfall, papp- og papiravfall, glass- og metallemballasjeavfall, park- og hageavfall og tekstilavfall jf. § 10a-8 første og andre ledd.</article><article class="legalP" id="kapittel-1-foreslåttparagraf-7-ledd-2">Plikten i første ledd gjelder ikke utsortert matavfall og park- og hageavfall som komposteres ved kilden.</article></article> <article class="defaultP" margin-top="true">Nåværende § 10a-10 blir ny § 10a-16.</article> <article class="defaultP" margin-top="true">§ 10a-10 skal lyde:</article><article class="futureLegalArticle" data-name="§10a-10" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 10a-10</span>. <span class="legalArticleTitle">Plikt til å levere avfall til forberedelse til ombruk eller materialgjenvinning</span></span><article class="legalP" id="kapittel-1-foreslåttparagraf-8-ledd-1">Virksomheter som genererer husholdningslignende avfall skal sørge for at utsortert avfall jf. § 10a-8 leveres til forberedelse til ombruk eller materialgjenvinning.</article><article class="legalP" id="kapittel-1-foreslåttparagraf-8-ledd-2">Plikten i første ledd gjelder ikke utsortert matavfall og park- og hageavfall som komposteres ved kilden.</article></article> <article class="defaultP" margin-top="true">Ny § 10a-11 skal lyde:</article><article class="futureLegalArticle" data-name="§10a-11" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 10a-11</span>. <span class="legalArticleTitle">Plikt til utsortering, innsamling mv. av landbruksplastavfall</span></span><article class="legalP" id="kapittel-1-foreslåttparagraf-9-ledd-1">Virksomheter som bruker landbruksplast skal sørge for at landbruksplastavfall som kan forberedes til ombruk eller materialgjenvinnes, utsorteres ved kildesortering. Kildesortering av landbruksplastavfall kan erstattes av annen sortering dersom metoden gir minst like høy utsorteringsandel og andel avfall som forberedes til ombruk eller materialgjenvinnes som ved kildesortering.</article><article class="legalP" id="kapittel-1-foreslåttparagraf-9-ledd-2">Virksomheter som bruker landbruksplast skal sørge for separat innsamling av utsortert landbruksplastavfall jf. første ledd og at utsortert landbruksplastavfall leveres til forberedelse til ombruk eller materialgjenvinning.</article><article class="legalP" id="kapittel-1-foreslåttparagraf-9-ledd-3">Miljødirektoratet kan gi nærmere retningslinjer om landbruksplastavfall som kan forberedes til ombruk eller materialgjenvinnes jf. første ledd.</article></article> <article class="defaultP" margin-top="true">Ny § 10a-12 skal lyde:</article><article class="futureLegalArticle" data-name="§10a-12" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 10a-12</span>. <span class="legalArticleTitle">Dokumentasjonsplikt</span></span><article class="legalP" id="kapittel-1-foreslåttparagraf-10-ledd-1">Virksomheter som har plikter etter § 10a-8 til § 10a-11 skal ha kunnskap om og dokumentasjon på<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-10-ledd-1-punkt-1"><article class="legalP" id="kapittel-1-foreslåttparagraf-10-ledd-1-punkt-1-ledd-1">årlig mengde matavfall, plastavfall, papp- og papiravfall, glass- og metallemballasjeavfall, park- og hageavfall, tekstilavfall og landbruksplastavfall som er utsortert ved kildesortering, separat innsamlet og levert til forberedelse til ombruk og materialgjenvinning jf. § 10a-8 til § 10a-11,</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-10-ledd-1-punkt-2"><article class="legalP" id="kapittel-1-foreslåttparagraf-10-ledd-1-punkt-2-ledd-1">årlig mengde plastavfall, metallemballasjeavfall og landbruksplastavfall som er utsortert ved annen sortering og levert til forberedelse til ombruk og materialgjenvinning jf. § 10a-8 og § 10a-11,</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-10-ledd-1-punkt-3"><article class="legalP" id="kapittel-1-foreslåttparagraf-10-ledd-1-punkt-3-ledd-1">at metoden for annen sortering av plastavfall, metallemballasjeavfall og landbruksplastavfall gir minst like høy utsorteringsandel og andel avfall som forberedes til ombruk eller materialgjenvinnes som ved kildesortering jf. § 10a-8 og § 10a-11.</article></article></li></ul></article><article class="legalP" id="kapittel-1-foreslåttparagraf-10-ledd-2">Dokumentasjon som nevnt i første ledd skal tas vare på i minst 5 år og være tilgjengelig ved kontroll eller på forespørsel fra tilsynsmyndigheten.</article></article> <article class="defaultP" margin-top="true">Ny overskrift etter IV skal inn mellom § 10a-12 og § 10a-13 og skal lyde:</article><span class="futuretitle" id="kapittel-1-foreslåttittel-5">IV. Plikter for behandlingsanlegg for avfall og eksportører</span> <article class="defaultP" margin-top="true">Ny § 10a-13 skal lyde:</article><article class="futureLegalArticle" data-name="§10a-13" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 10a-13</span>. <span class="legalArticleTitle">Plikt til forberedelse til ombruk eller materialgjenvinning av utsortert avfall</span></span><article class="legalP" id="kapittel-1-foreslåttparagraf-11-ledd-1">Behandlingsanlegg for avfall som tar imot utsortert matavfall, plastavfall, papp- og papiravfall, glass- og metallemballasjeavfall, park- og hageavfall, tekstilavfall og landbruksplastavfall for forberedelse til ombruk eller materialgjenvinning, eller den som eksporterer slikt utsortert avfall til behandlingsanlegg i utlandet, skal sørge for forberedelse til ombruk eller materialgjenvinning av avfallet.</article><article class="legalP" id="kapittel-1-foreslåttparagraf-11-ledd-2">Dersom deler av avfallet ut fra en avveining av miljøhensyn, ressurshensyn eller beste tilgjengelige teknikk er uegnet for forberedelse til ombruk eller materialgjenvinning, gjelder ikke kravet om forberedelse til ombruk og materialgjenvinning i første ledd for disse delene.</article></article> <article class="defaultP" margin-top="true">Ny § 10a-14 skal lyde:</article><article class="futureLegalArticle" data-name="§10a-14" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 10a-14</span>. <span class="legalArticleTitle">Dokumentasjonsplikt</span></span><article class="legalP" id="kapittel-1-foreslåttparagraf-12-ledd-1">Behandlingsanlegg for avfall som har plikter etter § 10a-13 skal ha kunnskap om og dokumentasjon på<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-12-ledd-1-punkt-1"><article class="legalP" id="kapittel-1-foreslåttparagraf-12-ledd-1-punkt-1-ledd-1">årlig mengde utsortert matavfall, plastavfall, papp- og papiravfall, glass- og metallemballasjeavfall, park- og hageavfall, tekstilavfall og landbruksplastavfall som er mottatt for forberedelse til ombruk og materialgjenvinning,</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-12-ledd-1-punkt-2"><article class="legalP" id="kapittel-1-foreslåttparagraf-12-ledd-1-punkt-2-ledd-1">årlig mengde utsortert matavfall, plastavfall, papp- og papiravfall, glass- og metallemballasjeavfall, park- og hageavfall, tekstilavfall og landbruksplastavfall som er forberedt til ombruk og materialgjenvunnet,</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-12-ledd-1-punkt-3"><article class="legalP" id="kapittel-1-foreslåttparagraf-12-ledd-1-punkt-3-ledd-1">årlig mengde utsortert matavfall, plastavfall, papp- og papiravfall, glass- og metallemballasjeavfall, park- og hageavfall, tekstilavfall og landbruksplastavfall som er vurdert som uegnet for forberedelse til ombruk eller materialgjenvinning jf. § 10a-13 andre ledd og hvilke vurderinger som er gjort for dette avfallet.</article></article></li></ul></article><article class="legalP" id="kapittel-1-foreslåttparagraf-12-ledd-2">Eksportører som har plikter etter § 10a-13 skal ha kunnskap om og dokumentasjon på<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-12-ledd-2-punkt-1"><article class="legalP" id="kapittel-1-foreslåttparagraf-12-ledd-2-punkt-1-ledd-1">årlig mengde utsortert matavfall, plastavfall, papp- og papiravfall, glass- og metallemballasjeavfall, park- og hageavfall, tekstilavfall og landbruksplastavfall som er eksportert til forberedelse til ombruk, forbehandling før materialgjenvinning eller direkte til materialgjenvinning ved lovlig avfallsanlegg i utlandet,</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-12-ledd-2-punkt-2"><article class="legalP" id="kapittel-1-foreslåttparagraf-12-ledd-2-punkt-2-ledd-1">årlig mengde av eksportert utsortert matavfall, plastavfall, papp- og papiravfall, glass- og metallemballasjeavfall, park- og hageavfall, tekstilavfall og landbruksplastavfall jf. bokstav a. som er vurdert som uegnet for forberedelse til ombruk eller materialgjenvinning jf. § 10a-13 andre ledd, og hvilke vurderinger som er gjort for dette avfallet.</article></article></li></ul></article><article class="legalP" id="kapittel-1-foreslåttparagraf-12-ledd-3">Dokumentasjon som nevnt i første og andre ledd skal tas vare på i minst 5 år og være tilgjengelig ved kontroll eller på forespørsel fra tilsynsmyndigheten.</article></article> <article class="defaultP" margin-top="true">Ny overskrift V skal inn mellom § 10a-14 og § 10a-15 og skal lyde:</article><span class="futuretitle" id="kapittel-1-foreslåttittel-6">V. Andre bestemmelser</span> <article class="defaultP" margin-top="true">Ny § 10a-15 skal lyde:</article><article class="futureLegalArticle" data-name="§10a-15" id="kapittel-1-foreslåttparagraf-13"><span class="futureLegalArticleHeader"><span class="legalArticleValue">§ 10a-15</span>. <span class="legalArticleTitle">Plikt til å rapportere</span></span><article class="legalP" id="kapittel-1-foreslåttparagraf-13-ledd-1">Miljødirektoratet kan fastsette krav til rapportering iht. pliktene i § 10a-4 til § 10a-14.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2024-05-13-849/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 1. januar 2025.</article></section></main></body></html>