<!DOCTYPE html><html lang="nb"><head><title>Forskrift om endring i forskrift om opptak til studier og emner ved Universitetet i Stavanger</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-11-13-2914</dd><dt class="dokid">DokumentID</dt><dd class="dokid">LTI/forskrift/2024-11-13-2914</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Universitetet i Stavanger</li></ul></dd><dt class="dateInForce">I kraft fra</dt><dd class="dateInForce">2024-11-13</dd><dt class="changesToDocuments">Endrer</dt><dd class="changesToDocuments"><ul><li>forskrift/2018-10-18-1671</li></ul></dd><dt class="basedOn">Hjemmel</dt><dd class="basedOn"><ul><li>lov/2024-03-08-9/§2-2</li></ul></dd><dt class="dateOfPublication">Kunngjort</dt><dd class="dateOfPublication">2024-12-03 14:15</dd><dt class="journalNumber">Journalnummer</dt><dd class="journalNumber">2024-1303</dd><dt class="title">Tittel</dt><dd class="title">Forskrift om endring i forskrift om opptak til studier og emner ved Universitetet i Stavanger</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Universitetet i Stavanger 13. november 2024 med hjemmel i lov 8. mars 2024 nr. 9 om universiteter og høyskoler (universitets- og høyskoleloven) § 2-2.</dd><dt class="refid">RefID</dt><dd class="refid">forskrift/2024-11-13-2914</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om opptak til studier og emner ved Universitetet i Stavanger<ul class="tocSubUl"><li>I<ul class="tocSubUl"><li>§ 1-1. Virkeområde</li><li>§ 1-2. Beslutningsmyndighet</li><li>§ 1-3. Frister</li><li>§ 1-4. Minstekrav for opptak</li><li>§ 1-5. Utfyllende regler</li><li>§ 1-6. Kvoter</li><li>§ 1-7. Søkere som ikke kan kvalifiseres og rangeres på ordinær måte</li><li>§ 1-8. Realkompetanse</li><li>§ 1-9. Tidlig opptak</li><li>§ 1-10. Reservert studieplass</li><li>§ 1-11. Trekk av studium</li><li>§ 1-12. Klage</li><li>§ 3-2. Engelskkrav for søkere med utenlandsk utdanningsbakgrunn</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2024-11-13-2914" id="dokument"><h1>Forskrift om endring i forskrift om opptak til studier og emner ved Universitetet i Stavanger</h1><section class="section" data-name="kapI" id="kapittel-1" data-lovdata-URL="LTI/forskrift/2024-11-13-2914/KAPITTEL_1"><h2 data-text-align="center">I</h2><article class="defaultP">I forskrift 18. oktober 2018 nr. 1671 om opptak til studier og emner ved Universitetet i Stavanger gjøres følgende endringer:</article> <article class="defaultP" margin-top="true">§ 1-1 skal lyde:</article><article class="futureLegalArticle" data-name="§1-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1-1</span>. <span class="legalArticleTitle">Virkeområde</span></span><article class="legalP" id="kapittel-1-foreslåttparagraf-1-ledd-1">Forskriften gjelder for opptak til alle studier og emner ved Universitetet i Stavanger til og med masternivå. Opptak til studier ved fakultet for utøvende kunstfag og opptak av privatister følger egne regler.</article></article> <article class="defaultP" margin-top="true">§ 1-2 skal lyde:</article><article class="futureLegalArticle" data-name="§1-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 1-2</span>. <span class="legalArticleTitle">Beslutningsmyndighet</span></span><article class="legalP" id="kapittel-1-foreslåttparagraf-2-ledd-1">I saker der beslutningsmyndighet er lagt til universitetet, treffes avgjørelse av rektor eller den hen gir fullmakt til. I saker der beslutningsmyndighet er lagt til styret selv kan myndigheten ikke delegeres.</article></article> <article class="defaultP" margin-top="true">§ 1-3 skal lyde:</article><article class="futureLegalArticle" data-name="§1-3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 1-3</span>. <span class="legalArticleTitle">Frister</span></span><article class="legalP" id="kapittel-1-foreslåttparagraf-3-ledd-1">For studier der opptaket er organisert gjennom Samordna opptak, gjelder de frister som fastsettes nasjonalt. Universitetet fastsetter søknadsfrister og frist for innsending av dokumentasjon for andre studier og emner.</article></article> <article class="defaultP" margin-top="true">§ 1-4 skal lyde:</article><article class="futureLegalArticle" data-name="§1-4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 1-4</span>. <span class="legalArticleTitle">Minstekrav for opptak</span></span><article class="legalP" id="kapittel-1-foreslåttparagraf-4-ledd-1">Minstekrav for opptak til grunnstudier ved Universitetet i Stavanger framgår av forskrift om opptak til høgare utdanning, fastsatt av Kunnskapsdepartementet. For søkere til andre studier og enkeltemner gjelder i tillegg krav som er fastsatt i eller med hjemmel i forskriften her eller i forskrifter om rammeplaner.</article></article> <article class="defaultP" margin-top="true">§ 1-5 skal lyde:</article><article class="futureLegalArticle" data-name="§1-5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 1-5</span>. <span class="legalArticleTitle">Utfyllende regler</span></span><article class="legalP" id="kapittel-1-foreslåttparagraf-5-ledd-1">Utfyllende regler for opptak til studieprogram skal godkjennes av utdanningsutvalget.</article><article class="legalP" id="kapittel-1-foreslåttparagraf-5-ledd-2">Endringer i opptakskrav som er av betydning for søkernes valg av grunnlag for opptak må kunngjøres senest fire semestre før studiestart.</article><article class="legalP" id="kapittel-1-foreslåttparagraf-5-ledd-3">Andre endringer må vedtas og kunngjøres innen 1. oktober året før studiestart.</article></article> <article class="defaultP" margin-top="true">§ 1-6 skal lyde:</article><article class="futureLegalArticle" data-name="§1-6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 1-6</span>. <span class="legalArticleTitle">Kvoter</span></span><article class="legalP" id="kapittel-1-foreslåttparagraf-6-ledd-1">Universitetet kan fastsette kvoter og kriterier for kvoteordninger ved opptak til studier som ikke er regulert av forskrift om opptak til høgare utdanning.</article></article> <article class="defaultP" margin-top="true">§ 1-7 skal lyde:</article><article class="futureLegalArticle" data-name="§1-7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 1-7</span>. <span class="legalArticleTitle">Søkere som ikke kan kvalifiseres og rangeres på ordinær måte</span></span><article class="legalP" id="kapittel-1-foreslåttparagraf-7-ledd-1">Søkere med utenlandsk utdanning, søkere som søker opptak på grunnlag av realkompetanse og andre søkere som ikke kan kvalifiseres eller poengberegnes etter fastsatte regler, vurderes individuelt og rangeres skjønnsmessig i forhold til øvrige søkere.</article><article class="legalP" id="kapittel-1-foreslåttparagraf-7-ledd-2">Dekanen ved det enkelte fakultet har ansvar for at slik vurdering blir foretatt.</article></article> <article class="defaultP" margin-top="true">§ 1-8 skal lyde:</article><article class="futureLegalArticle" data-name="§1-8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 1-8</span>. <span class="legalArticleTitle">Realkompetanse</span></span><article class="numberedLegalP" data-numerator="1" id="kapittel-1-foreslåttparagraf-8-nummer-1">1. Søkere som er 25 år eller eldre kan vurderes for opptak til et studieprogram eller emne dersom de på grunnlag av realkompetanse har de nødvendige kvalifikasjoner for vedkommende studium.</article><article class="numberedLegalP" data-numerator="2" id="kapittel-1-foreslåttparagraf-8-nummer-2">2. Søkerne må kunne dokumentere nødvendige kunnskaper i norsk og engelsk til vedkommende studieprogram eller emne og også ha kompetanse tilsvarende krav for opptak til vedkommende studieprogram eller emne.</article><article class="numberedLegalP" data-numerator="3" id="kapittel-1-foreslåttparagraf-8-nummer-3">3. Søkere skal ha minimum 5 års relevant praksis for studiet de søker opptak til. Praksis kan bestå av lønnet eller ulønnet arbeid, formell eller uformell utdanning, organisasjonsarbeid eller liknende. Alt som skal telle med i vurderingen av kompetanse må dokumenteres.</article><article class="numberedLegalP" data-numerator="4" id="kapittel-1-foreslåttparagraf-8-nummer-4">4. Denne regel gjelder ikke dersom søkeren er kvalifisert til vedkommende studieprogram eller emne etter andre regler.</article></article> <article class="defaultP" margin-top="true">§ 1-9 skal lyde:</article><article class="futureLegalArticle" data-name="§1-9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 1-9</span>. <span class="legalArticleTitle">Tidlig opptak</span></span><article class="numberedLegalP" data-numerator="1" id="kapittel-1-foreslåttparagraf-9-nummer-1">1. Søkere til studier der opptaket er organisert gjennom Samordna opptak kan gi forhåndsløfte etter bestemmelse fastsatt av Samordna opptak.</article><article class="numberedLegalP" data-numerator="2" id="kapittel-1-foreslåttparagraf-9-nummer-2">2. Søkere til studier med lokalt opptak til høstsemesteret kan gis tidlig opptak dersom de på søknadstidspunktet fyller opptakskravene, kan poengberegnes og har en konkurransepoengsum som ligger over medianen fra fjorårets opptak.</article></article> <article class="defaultP" margin-top="true">§ 1-10 skal lyde:</article><article class="futureLegalArticle" data-name="§1-10" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 1-10</span>. <span class="legalArticleTitle">Reservert studieplass</span></span><article class="legalP" id="kapittel-1-foreslåttparagraf-10-ledd-1">Tildelt studieplass kan reserveres til året etter i forbindelse med militærtjeneste, fødsel, adopsjon eller dersom det foreligger andre tungtveiende grunner. Tildelt studieplass kan av tilsvarende årsaker reserveres i to år for studier med opptak annet hvert år. Ytterligere utsettelse innvilges normalt ikke. Tildelt studieplass kan ikke reserveres ved opptak etter § 2-3 og § 5-1.</article></article> <article class="defaultP" margin-top="true">§ 1-11 skal lyde:</article><article class="futureLegalArticle" data-name="§1-11" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 1-11</span>. <span class="legalArticleTitle">Trekk av studium</span></span><article class="legalP" id="kapittel-1-foreslåttparagraf-11-ledd-1">Styret kan gjøre vedtak om trekk av studium dersom det ikke er nok kvalifiserte søkere.</article></article> <article class="defaultP" margin-top="true">§ 1-12 skal lyde:</article><article class="futureLegalArticle" data-name="§1-12" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 1-12</span>. <span class="legalArticleTitle">Klage</span></span><article class="numberedLegalP" data-numerator="1" id="kapittel-1-foreslåttparagraf-12-nummer-1">1. Enkeltvedtak som er fattet med hjemmel i denne forskriften, kan påklages, jf. forvaltningsloven § 28 til § 32. Klagefristen er 3 uker fra den dagen resultatet av opptaket er offentliggjort, eller 3 uker etter eventuell mottatt begrunnelse.</article><article class="numberedLegalP" data-numerator="2" id="kapittel-1-foreslåttparagraf-12-nummer-2">2. Klage på enkeltvedtak i forbindelse med opptak organisert gjennom Samordna opptak, blir behandlet av Nasjonal klagenemnd, jf. forskrift om opptak til høgare utdanning § 8-1 til § 8-3.</article><article class="numberedLegalP" data-numerator="3" id="kapittel-1-foreslåttparagraf-12-nummer-3">3. Klager som gjelder opptak etter universitets- og høyskolelovens § 3-6 andre ledd (realkompetanse) og tredje ledd (unntak fra GSK), blir behandlet av klagenemnda ved Universitetet i Stavanger, jf. forskrift om opptak til høgare utdanning § 8-1 andre ledd.</article><article class="numberedLegalP" data-numerator="4" id="kapittel-1-foreslåttparagraf-12-nummer-4">4. Klager på enkeltvedtak i forbindelse med opptak til studium som ikke inngår i Samordna opptak, blir behandlet av Klagenemnda ved Universitetet i Stavanger, jf. lov om universiteter og høyskoler § 5-1.</article></article> <article class="defaultP" margin-top="true">§ 1-13 og § 1-14 oppheves.</article> <article class="defaultP" margin-top="true">§ 3-2 skal lyde:</article><article class="futureLegalArticle" data-name="§3-2" id="kapittel-1-foreslåttparagraf-13"><span class="futureLegalArticleHeader"><span class="legalArticleValue">§ 3-2</span>. <span class="legalArticleTitle">Engelskkrav for søkere med utenlandsk utdanningsbakgrunn</span></span><article class="legalP" id="kapittel-1-foreslåttparagraf-13-ledd-1">For opptak til engelskspråklige masterstudier kreves det engelske språkkunnskaper i samsvar med krav om generell studiekompetanse eller GSU-listen, med tilleggskrav for følgende engelsktester:<ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-13-ledd-1-punkt-1"><article class="legalP" id="kapittel-1-foreslåttparagraf-13-ledd-1-punkt-1-ledd-1">Test of English as a foreign Language (TOEFL): Internettbasert test med minst 90 poeng totalt og minst 22 poeng på skriftlig del, eller papirbasert test med minst 575 poeng.</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-13-ledd-1-punkt-2"><article class="legalP" id="kapittel-1-foreslåttparagraf-13-ledd-1-punkt-2-ledd-1">International English Language Testing service (IELTS) Academic test med minst 6,5 poeng totalt og minst 6,0 poeng på skriftlig del.</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-13-ledd-1-punkt-3"><article class="legalP" id="kapittel-1-foreslåttparagraf-13-ledd-1-punkt-3-ledd-1">Pearson Test of English Academic (PET Academic) med minst 62 poeng totalt og minst 53 poeng på skriftlig del.</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-13-ledd-1-punkt-4"><article class="legalP" id="kapittel-1-foreslåttparagraf-13-ledd-1-punkt-4-ledd-1">fullført bachelorgrad eller bestått ett år på masternivå (60 studiepoeng) med undervisningsspråk engelsk i Norden (Danmark, Finland, Island, Norge eller Sverige) dekker språkkravet.</article></article></li></ul></article><article class="legalP" id="kapittel-1-foreslåttparagraf-13-ledd-2">Følgende test fra GSU-listen vil ikke dekke engelskkravet<ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-13-ledd-2-punkt-1"><article class="legalP" id="kapittel-1-foreslåttparagraf-13-ledd-2-punkt-1-ledd-1">The University of Cambridge English exam: First Certificate in English.</article></article></li></ul></article><article class="legalP" id="kapittel-1-foreslåttparagraf-13-ledd-3">Følgende unntaksregel fra GSU-listen vil ikke være gjeldende:<ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-13-ledd-3-punkt-1"><article class="legalP" id="kapittel-1-foreslåttparagraf-13-ledd-3-punkt-1-ledd-1">Bestått engelsk i norsk videregående skole (140 årstimer / 5 uketimer) med karakterer lavere enn 4.</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-13-ledd-3-punkt-2"><article class="legalP" id="kapittel-1-foreslåttparagraf-13-ledd-3-punkt-2-ledd-1">Fullført en mastergrad undervist på engelsk utenfor nordiske land.</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-13-ledd-3-punkt-3"><article class="legalP" id="kapittel-1-foreslåttparagraf-13-ledd-3-punkt-3-ledd-1">Fullført en universitetsgrad i engelsk språk og litteratur, der engelsk har et omfang på minst 60 ECTS eller tilsvarende.</article></article></li></ul></article><article class="legalP" id="kapittel-1-foreslåttparagraf-13-ledd-4">Hvert enkelt studieprogram kan ha høyere krav i sine utfyllende regler.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2024-11-13-2914/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft fra vedtaksdato.</article></section></main></body></html>