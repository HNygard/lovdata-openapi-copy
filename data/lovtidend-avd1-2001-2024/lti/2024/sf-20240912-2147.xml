<!DOCTYPE html><html lang="nb"><head><title>Forskrift om endring i forskrift om bruk av kjøretøy</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-09-12-2147</dd><dt class="dokid">DokumentID</dt><dd class="dokid">LTI/forskrift/2024-09-12-2147</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="subunit">Etat</dt><dd class="subunit"><ul><li>Vegdirektoratet</li></ul></dd><dt class="dateInForce">I kraft fra</dt><dd class="dateInForce">2024-09-12</dd><dt class="changesToDocuments">Endrer</dt><dd class="changesToDocuments"><ul><li>forskrift/1990-01-25-92</li></ul></dd><dt class="basedOn">Hjemmel</dt><dd class="basedOn"><ul><li>lov/1965-06-18-4/§13</li><li>forskrift/1980-11-24-1</li></ul></dd><dt class="dateOfPublication">Kunngjort</dt><dd class="dateOfPublication">2024-09-13 14:45</dd><dt class="journalNumber">Journalnummer</dt><dd class="journalNumber">2024-0977</dd><dt class="title">Tittel</dt><dd class="title">Forskrift om endring i forskrift om bruk av kjøretøy</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Vegdirektoratet 12. september 2024 med hjemmel i lov 18. juni 1965 nr. 4 om vegtrafikk (vegtrafikkloven) § 13, jf. delegeringsvedtak 24. november 1980 nr. 1.</dd><dt class="refid">RefID</dt><dd class="refid">forskrift/2024-09-12-2147</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om bruk av kjøretøy<ul class="tocSubUl"><li>I<ul class="tocSubUl"><li>§ 1-4. Hjul</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2024-09-12-2147" id="dokument"><h1>Forskrift om endring i forskrift om bruk av kjøretøy</h1><section class="section" data-name="kapI" id="kapittel-1" data-lovdata-URL="LTI/forskrift/2024-09-12-2147/KAPITTEL_1"><h2 data-text-align="center">I</h2><article class="defaultP">I forskrift 25. januar 1990 nr. 92 om bruk av kjøretøy skal § 1-4 lyde:</article><article class="futureLegalArticle" data-name="§1-4" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1-4</span>. <span class="legalArticleTitle">Hjul</span></span><article class="numberedLegalP" data-numerator="1" id="kapittel-1-foreslåttparagraf-1-nummer-1">(1) <i>Generelt</i><ul class="defaultList"><li><article class="listArticle" id="kapittel-1-foreslåttparagraf-1-nummer-1-punkt-1"><article class="legalP" id="kapittel-1-foreslåttparagraf-1-nummer-1-punkt-1-ledd-1">For kjøretøy som har hjul og er konstruert for fart over 30 km/t, gjelder følgende: <ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-1-nummer-1-punkt-1-ledd-1-punkt-1"><article class="legalP" id="kapittel-1-foreslåttparagraf-1-nummer-1-punkt-1-ledd-1-punkt-1-ledd-1">Kjøretøy må ikke brukes uten at det er sikret tilstrekkelig veggrep i forhold til føret, om nødvendig ved bruk av vinterdekk med eller uten pigger, kjetting eller liknende.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-1-nummer-1-punkt-1-ledd-1-punkt-2"><article class="legalP" id="kapittel-1-foreslåttparagraf-1-nummer-1-punkt-1-ledd-1-punkt-2-ledd-1">Hjul på samme aksel skal ha dekk med tilnærmet samme egenskaper.</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-1-nummer-1-punkt-1-ledd-1-punkt-3"><article class="legalP" id="kapittel-1-foreslåttparagraf-1-nummer-1-punkt-1-ledd-1-punkt-3-ledd-1">Hjulene må være i tilstrekkelig statisk og dynamisk balanse.</article></article></li><li data-li-identifier="4." data-name="4."><article class="listArticle" id="kapittel-1-foreslåttparagraf-1-nummer-1-punkt-1-ledd-1-punkt-4"><article class="legalP" id="kapittel-1-foreslåttparagraf-1-nummer-1-punkt-1-ledd-1-punkt-4-ledd-1">Kjøretøy må ikke volde uforholdsmessig skade på vegbanen.</article></article></li></ul></article></article></li></ul></article><article class="numberedLegalP" data-numerator="2" id="kapittel-1-foreslåttparagraf-1-nummer-2">(2) <i>Mønsterdybde</i><ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-1-nummer-2-punkt-1"><article class="legalP" id="kapittel-1-foreslåttparagraf-1-nummer-2-punkt-1-ledd-1">Dekk på bil, motorsykkel, moped, traktor, motorredskap, tilhenger og tilhengerredskap skal ha følgende mønsterdybde: <ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-1-nummer-2-punkt-1-ledd-1-punkt-1"><article class="legalP" id="kapittel-1-foreslåttparagraf-1-nummer-2-punkt-1-ledd-1-punkt-1-ledd-1">I Nordland, Troms og Finnmark fra og med 1. mai til og med 15. oktober, og i resten av landet fra og med første mandag etter 2. påskedag til og med 31. oktober: Minst 1,6 mm.</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-1-nummer-2-punkt-1-ledd-1-punkt-2"><article class="legalP" id="kapittel-1-foreslåttparagraf-1-nummer-2-punkt-1-ledd-1-punkt-2-ledd-1">I Nordland, Troms og Finnmark fra og med 16. oktober til og med 30. april, og i resten av landet fra og med 1. november til og med første søndag etter 2. påskedag: <ul class="defaultList"><li data-li-identifier="•" data-name="•"><article class="listArticle" id="kapittel-1-foreslåttparagraf-1-nummer-2-punkt-1-ledd-1-punkt-2-ledd-1-punkt-1"><article class="legalP" id="kapittel-1-foreslåttparagraf-1-nummer-2-punkt-1-ledd-1-punkt-2-ledd-1-punkt-1-ledd-1">For kjøretøy med tillatt totalvekt ikke over 3&#xa0;500 kg: Minst 3 mm.</article></article></li><li data-li-identifier="•" data-name="•"><article class="listArticle" id="kapittel-1-foreslåttparagraf-1-nummer-2-punkt-1-ledd-1-punkt-2-ledd-1-punkt-2"><article class="legalP" id="kapittel-1-foreslåttparagraf-1-nummer-2-punkt-1-ledd-1-punkt-2-ledd-1-punkt-2-ledd-1">For kjøretøy med tillatt totalvekt over 3&#xa0;500 kg: Minst 5 mm.</article></article></li><li data-li-identifier="•" data-name="•"><article class="listArticle" id="kapittel-1-foreslåttparagraf-1-nummer-2-punkt-1-ledd-1-punkt-2-ledd-1-punkt-3"><article class="legalP" id="kapittel-1-foreslåttparagraf-1-nummer-2-punkt-1-ledd-1-punkt-2-ledd-1-punkt-3-ledd-1">For bobil med tillatt totalvekt ikke over 7&#xa0;500 kg: Minst 3 mm.</article></article></li></ul></article></article></li></ul></article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-1-nummer-2-punkt-2"><article class="legalP" id="kapittel-1-foreslåttparagraf-1-nummer-2-punkt-2-ledd-1">Mønsterdybde måles i hovedrillene i de midterste ¾ av slitebanens bredde og rundt dekkets omkrets, bortsett fra der det er plassert slitasjevarslere.</article></article></li></ul></article><article class="numberedLegalP" data-numerator="3" id="kapittel-1-foreslåttparagraf-1-nummer-3">(3) <i>Vinterdekk</i><ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-1-nummer-3-punkt-1"><article class="legalP" id="kapittel-1-foreslåttparagraf-1-nummer-3-punkt-1-ledd-1">Bil med tillatt totalvekt over 3&#xa0;500 kg, med unntak av bobil med tillatt totalvekt ikke over 7&#xa0;500 kg, skal under kjøring på offentlig veg fra og med den 15. november til og med den 31. mars ha følgende dekkutrustning: <ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-1-nummer-3-punkt-1-ledd-1-punkt-1"><article class="legalP" id="kapittel-1-foreslåttparagraf-1-nummer-3-punkt-1-ledd-1-punkt-1-ledd-1">vinterdekk av typen «3 peak mountain snowflake» på drivaksler og fremre styreaksler, og</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-1-nummer-3-punkt-1-ledd-1-punkt-2"><article class="legalP" id="kapittel-1-foreslåttparagraf-1-nummer-3-punkt-1-ledd-1-punkt-2-ledd-1">vinterdekk av typen «Mud and snow» eller «3 peak mountain snowflake» på øvrige aksler.</article></article></li></ul></article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-1-nummer-3-punkt-2"><article class="legalP" id="kapittel-1-foreslåttparagraf-1-nummer-3-punkt-2-ledd-1">Tilhenger til bil hvor tilhengerens tillatte totalvekt er over 3&#xa0;500 kg, skal ha vinterdekk av typen «Mud and snow» eller «3 peak mountain snowflake» på alle aksler under kjøring på offentlig veg fra og med den 15. november til og med den 31. mars.</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-1-nummer-3-punkt-3"><article class="legalP" id="kapittel-1-foreslåttparagraf-1-nummer-3-punkt-3-ledd-1">Vinterdekk er dekk som av produsenten eller regummieringsvirksomheten er merket med «Mud and snow» (M+S, MS, M&amp;S, M-S) eller «3 peak mountain snowflake» (3PMSF/alpesymbolet).</article></article></li><li data-li-identifier="4." data-name="4."><article class="listArticle" id="kapittel-1-foreslåttparagraf-1-nummer-3-punkt-4"><article class="legalP" id="kapittel-1-foreslåttparagraf-1-nummer-3-punkt-4-ledd-1">Kjøretøy som er 30 år eller eldre og som ikke brukes i kommersiell transport, kjøretøy som brukes i anleggsarbeid og til og fra slike anlegg, mobilkraner, og kjøretøy i forsvarets tjeneste som hovedsakelig kjører i terreng, unntas fra kravene i nr. 1 og 2.</article></article></li><li data-li-identifier="5." data-name="5."><article class="listArticle" id="kapittel-1-foreslåttparagraf-1-nummer-3-punkt-5"><article class="legalP" id="kapittel-1-foreslåttparagraf-1-nummer-3-punkt-5-ledd-1">Statens vegvesen kan gjøre unntak fra nr. 1 og 2 dersom særlig tungtveiende grunner gjør seg gjeldende.</article></article></li></ul></article><article class="numberedLegalP" data-numerator="4" id="kapittel-1-foreslåttparagraf-1-nummer-4">(4) <i>Piggdekk</i><ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-1-nummer-4-punkt-1"><article class="legalP" id="kapittel-1-foreslåttparagraf-1-nummer-4-punkt-1-ledd-1">Piggdekk må ikke brukes i tiden fra og med første mandag etter 2. påskedag til og med 31. oktober om ikke føreforholdene gjør det nødvendig. I Nordland, Troms og Finnmark er tilsvarende periode fra og med 1. mai til og med 15. oktober. Statens vegvesen kan gjøre unntak fra dette forbudet.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-1-nummer-4-punkt-2"><article class="legalP" id="kapittel-1-foreslåttparagraf-1-nummer-4-punkt-2-ledd-1">Dersom motorsykkel, bil med tillatt totalvekt ikke over 3&#xa0;500 kg eller tilhenger/tilhengerredskap som er konstruert for fart over 50 km/t og som har driftsbrems utstyres med piggdekk, skal kjøretøyet ha piggdekk på alle hjul. Bil kan likevel ha piggdekk på én aksel og kjetting ellers.</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-1-nummer-4-punkt-3"><article class="legalP" id="kapittel-1-foreslåttparagraf-1-nummer-4-punkt-3-ledd-1">Dersom bil med tillatt totalvekt over 3&#xa0;500 kg utstyres med piggdekk, skal den ha piggdekk på hjul som sitter på samme aksel. Det samme gjelder traktor/motorredskap som er konstruert for fart over 50 km/t.</article></article></li><li data-li-identifier="4." data-name="4."><article class="listArticle" id="kapittel-1-foreslåttparagraf-1-nummer-4-punkt-4"><article class="legalP" id="kapittel-1-foreslåttparagraf-1-nummer-4-punkt-4-ledd-1">Det er tilstrekkelig at bare ett hjul i tvillingmontering har piggdekk såframt piggdekkene plasseres symmetrisk om kjøretøyets lengdeakse.</article></article></li><li data-li-identifier="5." data-name="5."><article class="listArticle" id="kapittel-1-foreslåttparagraf-1-nummer-4-punkt-5"><article class="legalP" id="kapittel-1-foreslåttparagraf-1-nummer-4-punkt-5-ledd-1">På kjøretøyet skal det være tilnærmet like mange pigger i alle piggdekk.</article></article></li><li data-li-identifier="6." data-name="6."><article class="listArticle" id="kapittel-1-foreslåttparagraf-1-nummer-4-punkt-6"><article class="legalP" id="kapittel-1-foreslåttparagraf-1-nummer-4-punkt-6-ledd-1">Bare vinterdekk tillates brukt med pigger, med unntak av dekk til motorsykkel og traktor.</article></article></li></ul></article><article class="numberedLegalP" data-numerator="5" id="kapittel-1-foreslåttparagraf-1-nummer-5">(5) <i>Kjetting</i><ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-1-nummer-5-punkt-1"><article class="legalP" id="kapittel-1-foreslåttparagraf-1-nummer-5-punkt-1-ledd-1">Kjetting må ikke brukes i tiden fra og med første mandag etter 2. påskedag til og med 31. oktober om ikke føreforholdene gjør det nødvendig. I Nordland, Troms og Finnmark er tilsvarende periode fra og med 1. mai til og med 15. oktober. Statens vegvesen kan gjøre unntak fra dette forbudet.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-1-nummer-5-punkt-2"><article class="legalP" id="kapittel-1-foreslåttparagraf-1-nummer-5-punkt-2-ledd-1">I kjøretøy med tillatt totalvekt over 3&#xa0;500 kg, med unntak av kjøretøy angitt i nr. 4, skal det hvis det kan ventes kjøring på offentlig veg som er snø- eller isdekket, og i alle fall i tiden fra og med 1. november til og med første søndag etter 2. påskedag, medføres kjetting som er tilpasset kjøretøyets hjul og som er slik at det alltid er kontakt mellom kjetting og vegbane. Kjettingen skal være laget av metall/stål, være egnet for føreforholdet og tåle den påkjenning den blir utsatt for ved kjøring på vinterføre. I Nordland, Troms og Finnmark er tilsvarende periode fra og med 16. oktober til og med 30. april.</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-1-nummer-5-punkt-3"><article class="legalP" id="kapittel-1-foreslåttparagraf-1-nummer-5-punkt-3-ledd-1">Antall kjettinger som skal medføres i henhold til nr. 2: <ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-1-nummer-5-punkt-3-ledd-1-punkt-1"><article class="legalP" id="kapittel-1-foreslåttparagraf-1-nummer-5-punkt-3-ledd-1-punkt-1-ledd-1">I motorvogn med tillatt totalvekt over 3&#xa0;500 kg skal det medføres minst tre kjettinger, hvorav én er tilpasset motorvognens forhjul og to er tilpasset drivhjul.</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-1-nummer-5-punkt-3-ledd-1-punkt-2"><article class="legalP" id="kapittel-1-foreslåttparagraf-1-nummer-5-punkt-3-ledd-1-punkt-2-ledd-1">I vogntog bestående av motorvogn og tilhenger hvor begge kjøretøyene har tillatt totalvekt over 3&#xa0;500 kg, skal det medføres minst sju kjettinger dersom motorvognen har tvillinghjul på drivakselen. En kjetting skal være tilpasset motorvognens forhjul, fire kjettinger skal være tilpasset motorvognens drivhjul og to skal være tilpasset tilhengerens hjul. Dersom motorvognen har enkle hjul på drivaksel eller det nyttes dobbeltkjetting, er fem kjettinger tilstrekkelig, hvorav to er tilpasset motorvognens drivaksel.</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-1-nummer-5-punkt-3-ledd-1-punkt-3"><article class="legalP" id="kapittel-1-foreslåttparagraf-1-nummer-5-punkt-3-ledd-1-punkt-3-ledd-1">I motorvogn som er utstyrt med automatisk opererte kjettingslynger for drivhjulene, erstatter dette to kjettinger i de tilfellene motorvognen har tvillinghjul på drivakselen.</article></article></li></ul></article></article></li><li data-li-identifier="4." data-name="4."><article class="listArticle" id="kapittel-1-foreslåttparagraf-1-nummer-5-punkt-4"><article class="legalP" id="kapittel-1-foreslåttparagraf-1-nummer-5-punkt-4-ledd-1">Kjøretøy angitt nedenfor i bokstavene a–e er unntatt kravet om medbringelse av kjetting. Dersom kjetting likevel medbringes, skal kjettingens utførelse være i henhold til kravene i nr. 2. <ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-1-nummer-5-punkt-4-ledd-1-punkt-1"><article class="legalP" id="kapittel-1-foreslåttparagraf-1-nummer-5-punkt-4-ledd-1-punkt-1-ledd-1">Bobil med tillatt totalvekt ikke over 7&#xa0;500 kg,</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-1-nummer-5-punkt-4-ledd-1-punkt-2"><article class="legalP" id="kapittel-1-foreslåttparagraf-1-nummer-5-punkt-4-ledd-1-punkt-2-ledd-1">traktor,</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-1-nummer-5-punkt-4-ledd-1-punkt-3"><article class="legalP" id="kapittel-1-foreslåttparagraf-1-nummer-5-punkt-4-ledd-1-punkt-3-ledd-1">motorredskap,</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-1-nummer-5-punkt-4-ledd-1-punkt-4"><article class="legalP" id="kapittel-1-foreslåttparagraf-1-nummer-5-punkt-4-ledd-1-punkt-4-ledd-1">tilhenger og tilhengerredskap til kjøretøy angitt i bokstavene a–c,</article></article></li><li data-li-identifier="e." data-name="e."><article class="listArticle" id="kapittel-1-foreslåttparagraf-1-nummer-5-punkt-4-ledd-1-punkt-5"><article class="legalP" id="kapittel-1-foreslåttparagraf-1-nummer-5-punkt-4-ledd-1-punkt-5-ledd-1">utskiftbart trukket utstyr.</article></article></li></ul></article></article></li></ul></article><article class="numberedLegalP" data-numerator="6" id="kapittel-1-foreslåttparagraf-1-nummer-6">(6) <i>Reservehjul</i><ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-1-nummer-6-punkt-1"><article class="legalP" id="kapittel-1-foreslåttparagraf-1-nummer-6-punkt-1-ledd-1">Reservehjul må bare brukes når det oppfyller de krav som gjelder kjøretøyets øvrige hjul. Ved tilfeldig skade på et dekk kan det likevel kortvarig brukes piggdekk på sommerføre eller sommerdekk på vinterføre. I slikt tilfelle kan ulike dekktyper blandes.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-1-nummer-6-punkt-2"><article class="legalP" id="kapittel-1-foreslåttparagraf-1-nummer-6-punkt-2-ledd-1">På personbil er plass-sparende eller lett reservehjul tillatt. Dekket eller felgen må være merket med høyeste fart. Bruken må være beskrevet i anvisning som følger hjulet eller er tatt inn i bilens instruksjonsbok. Hjulet må bare nyttes under nødvendig transport til nærmeste reparasjonssted.</article></article></li></ul></article></article></section><section class="section" data-name="kapII" id="kapittel-2" data-lovdata-URL="LTI/forskrift/2024-09-12-2147/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft straks.</article></section></main></body></html>