<!DOCTYPE html><html lang="nb"><head><title>Forskrift om endring i forskrifter til universitets- og høyskoleloven</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-12-09-3006</dd><dt class="dokid">DokumentID</dt><dd class="dokid">LTI/forskrift/2024-12-09-3006</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Juridisk avdeling</li></ul></dd><dt class="dateInForce">I kraft fra</dt><dd class="dateInForce">2025-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2010-02-01-96</li><li>forskrift/2017-02-07-137</li><li>forskrift/2024-06-28-1392</li></ul></dd><dt class="basedOn">Hjemmel</dt><dd class="basedOn"><ul><li>lov/2024-03-08-9/§3-2</li><li>lov/2024-03-08-9/§3-5</li></ul></dd><dt class="dateOfPublication">Kunngjort</dt><dd class="dateOfPublication">2024-12-10 14:55</dd><dt class="journalNumber">Journalnummer</dt><dd class="journalNumber">2024-1355</dd><dt class="title">Tittel</dt><dd class="title">Forskrift om endring i forskrifter til universitets- og høyskoleloven</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 9. desember 2024 med hjemmel i lov 8. mars 2024 nr. 9 om universiteter og høyskoler (universitets- og høyskoleloven) § 3-2 og § 3-5.</dd><dt class="refid">RefID</dt><dd class="refid">forskrift/2024-12-09-3006</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrifter til universitets- og høyskoleloven<ul class="tocSubUl"><li>I<ul class="tocSubUl"><li>§ 1-1. Generelle krav til institusjonsakkreditering</li><li>§ 1-2. Krav til akkreditering som høyskole</li><li>§ 1-3. Krav til akkreditering som vitenskapelig høyskole</li><li>§ 1-4. Krav til akkreditering som universitet</li><li>§ 1-5. Overgangsregler for vitenskapelige høyskoler som søker om akkreditering som universitet</li><li>§ 1-6. Generelt</li><li>§ 1-7. Krav til kvalitetssystem</li><li>§ 1-8. Krav til kvalitetsarbeid</li><li>§ 1-9. Tilsyn med kvalitetssystemer og kvalitetsarbeid</li><li>§ 13-6. Overgangsregler for kapittel 1 Krav til akkreditering, studiekvalitet, mv.</li></ul></li><li>II</li><li>III</li><li>IV</li></ul></li></ul></dd></dl></header><main class="documentBody" data-lovdata-URL="LTI/forskrift/2024-12-09-3006" id="dokument"><h1>Forskrift om endring i forskrifter til universitets- og høyskoleloven</h1><section class="section" data-name="kapI" id="kapittel-1" data-lovdata-URL="LTI/forskrift/2024-12-09-3006/KAPITTEL_1"><h2 data-text-align="center">I</h2><article class="defaultP">I forskrift 28. juni 2024 nr. 1392 til universitets- og høyskoleloven (universitets- og høyskoleforskriften) gjøres følgende endringer:</article> <article class="defaultP" margin-top="true">Kapittel 1 skal lyde:</article><span class="futuretitle" id="kapittel-1-foreslåttittel-1">I. Institusjonsakkreditering</span><article class="futureLegalArticle" data-name="§1-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1-1</span>. <span class="legalArticleTitle">Generelle krav til institusjonsakkreditering</span></span><article class="legalP" id="kapittel-1-foreslåttparagraf-1-ledd-1">For å oppnå og inneha institusjonsakkreditering skal institusjonens primærvirksomhet være høyere utdanning, forskning eller kunstnerisk utviklingsarbeid, faglig utviklingsarbeid og formidling.</article><article class="legalP" id="kapittel-1-foreslåttparagraf-1-ledd-2">Institusjonen skal utføre sin forskning eller kunstneriske utviklingsarbeid og faglige utviklingsarbeid i samspill med utdanningsvirksomheten.</article><article class="legalP" id="kapittel-1-foreslåttparagraf-1-ledd-3">Institusjonen skal ha en strategi for utdanning, forskning eller kunstnerisk utviklingsarbeid og faglig utviklingsarbeid.</article><article class="legalP" id="kapittel-1-foreslåttparagraf-1-ledd-4">Institusjonens organisering og infrastruktur skal være tilpasset virksomheten.</article><article class="legalP" id="kapittel-1-foreslåttparagraf-1-ledd-5">Institusjonen skal ha et godkjent kvalitetssystem og kvalitetsarbeid når den søker NOKUT om institusjonsakkreditering.</article><article class="legalP" id="kapittel-1-foreslåttparagraf-1-ledd-6">NOKUT skal gjennomføre en helhetlig vurdering av om institusjonens strategiske mål, organisering, kvalitetsarbeid og resultater tilsier at institusjonen på en god måte kan forvalte akkrediteringsmyndigheten som institusjonsakkrediteringen gir.</article></article><article class="futureLegalArticle" data-name="§1-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 1-2</span>. <span class="legalArticleTitle">Krav til akkreditering som høyskole</span></span><article class="legalP" id="kapittel-1-foreslåttparagraf-2-ledd-1">For å oppnå og inneha akkreditering som høyskole skal institusjonens utdanning, forskning eller kunstneriske utviklingsarbeid og faglige utviklingsarbeid være stabil og av høy kvalitet.</article><article class="legalP" id="kapittel-1-foreslåttparagraf-2-ledd-2">Institusjonen skal ha en relevant kompetanseprofil, og de ansattes samlede faglige kompetanse skal være på nivå med sammenlignbare høyskoler. Institusjonen skal ha et tilstrekkelig antall ansatte i undervisnings- og forskerstillinger innenfor institusjonens faglige virksomhet.</article><article class="legalP" id="kapittel-1-foreslåttparagraf-2-ledd-3">Institusjonen skal ha akkreditering for minst ett studietilbud som gir rett til å tildele en bachelorgrad alene. Institusjonen skal ha et jevnlig opptak av studenter og ha uteksaminert kandidater i minst tre år. Institusjonen skal ha et tilfredsstillende antall studenter som fullfører til normert tid.</article><article class="legalP" id="kapittel-1-foreslåttparagraf-2-ledd-4">Institusjonen skal samarbeide internasjonalt og være tilknyttet nasjonale og internasjonale nettverk innenfor høyere utdanning og forskning eller kunstnerisk utviklingsarbeid og faglig utviklingsarbeid.</article></article><article class="futureLegalArticle" data-name="§1-3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 1-3</span>. <span class="legalArticleTitle">Krav til akkreditering som vitenskapelig høyskole</span></span><article class="legalP" id="kapittel-1-foreslåttparagraf-3-ledd-1">For å oppnå og inneha akkreditering som vitenskapelig høyskole skal institusjonen ha en tydelig faglig profil. Institusjonens utdanning, forskning eller kunstneriske utviklingsarbeid og faglige utviklingsarbeid skal være stabil og av høy internasjonal kvalitet.</article><article class="legalP" id="kapittel-1-foreslåttparagraf-3-ledd-2">Institusjonen skal ha en relevant kompetanseprofil. Institusjonen skal ha et tilstrekkelig antall ansatte med høy faglig kompetanse innenfor utdanning, forskning eller kunstnerisk utviklingsarbeid, faglig utviklingsarbeid og formidling innenfor institusjonens faglige virksomhet. De ansattes samlede faglige kompetanse skal være på nivå med andre vitenskapelige høyskoler.</article><article class="legalP" id="kapittel-1-foreslåttparagraf-3-ledd-3">Institusjonen skal ha rett til å tildele minst én doktorgrad alene. En vitenskapelig høyskole kan tilby flere doktorgradsstudier, inkludert eventuelle fellesgrader den deltar i, hvis doktorgradsstudiene er komplementære. En vesentlig del av institusjonens studietilbud, forskning eller kunstneriske utviklingsarbeid og faglige utviklingsarbeid skal være innenfor doktorgradenes faglige område.</article><article class="legalP" id="kapittel-1-foreslåttparagraf-3-ledd-4">Institusjonen skal ha stabil forskerutdanning. Institusjonen skal over en periode på fem år ha tatt opp i gjennomsnitt minst 15 doktorgradsstudenter på doktorgradsstudiet/-ene. Institusjonen skal i gjennomsnitt ha uteksaminert minst fem doktorgradskandidater per år over en treårsperiode.</article><article class="legalP" id="kapittel-1-foreslåttparagraf-3-ledd-5">Institusjonen skal alene ha akkreditering for studietilbud på både lavere og høyere grads nivå innenfor doktorgradsområdet/-ene. Institusjonen skal jevnlig ha tatt opp og uteksaminert kandidater på disse studietilbudene. Institusjonen skal ha et tilfredsstillende antall studenter som fullfører til normert tid.</article><article class="legalP" id="kapittel-1-foreslåttparagraf-3-ledd-6">Institusjonen skal delta aktivt i nasjonale og internasjonale nettverk, prosjekter og samarbeid innenfor høyere utdanning, forskning eller kunstnerisk utviklingsarbeid og faglig utviklingsarbeid. Institusjonen skal delta aktivt i nasjonalt samarbeid om doktorgradsutdanning.</article></article><article class="futureLegalArticle" data-name="§1-4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 1-4</span>. <span class="legalArticleTitle">Krav til akkreditering som universitet</span></span><article class="legalP" id="kapittel-1-foreslåttparagraf-4-ledd-1">For å oppnå og inneha akkreditering som universitet skal institusjonens utdanning, forskning eller kunstneriske utviklingsarbeid og faglige utviklingsarbeid være stabil og av høy internasjonal kvalitet.</article><article class="legalP" id="kapittel-1-foreslåttparagraf-4-ledd-2">Institusjonen skal ha en relevant kompetanseprofil. Institusjonen skal ha et tilstrekkelig antall ansatte med høy faglig kompetanse innenfor utdanning, forskning eller kunstnerisk utviklingsarbeid, faglig utviklingsarbeid og formidling innenfor institusjonens faglige virksomhet. De ansattes samlede faglige kompetanse skal være på nivå med sammenlignbare fagområder ved andre universiteter.</article><article class="legalP" id="kapittel-1-foreslåttparagraf-4-ledd-3">Institusjonen skal ha rett til å tildele minst én doktorgrad alene. Doktorgraden(e) som institusjonen selv tilbyr, inkludert eventuelle fellesgrader den deltar i, skal dekke vesentlige deler av institusjonens faglige virksomhet. Kravet innebærer at institusjonenes studietilbud skal inngå i doktorgradsområdene, og at de fleste studentene skal være knyttet til disse. Institusjonen kan også ha enkelte studietilbud utenfor doktorgradsområdene, dersom de støtter opp under eller har nær tilknytning til studietilbudene innenfor doktorgradsområdene, eller det er særlige grunner til ha slike tilbud.</article><article class="legalP" id="kapittel-1-foreslåttparagraf-4-ledd-4">Institusjonen skal ha stabil forskerutdanning. Institusjonen skal over en periode på fem år ha tatt opp i gjennomsnitt minst 15 doktorgradsstudenter og i gjennomsnitt ha uteksaminert minst fem doktorgradskandidater per år i tre år.</article><article class="legalP" id="kapittel-1-foreslåttparagraf-4-ledd-5">Institusjonen skal alene ha akkreditering for studietilbud på både lavere og høyere grads nivå innenfor doktorgradsområdet/-ene. Institusjonen skal jevnlig ha tatt opp og uteksaminert kandidater på disse studietilbudene. Institusjonen skal ha et tilfredsstillende antall studenter som fullfører til normert tid.</article><article class="legalP" id="kapittel-1-foreslåttparagraf-4-ledd-6">Institusjonen skal delta aktivt i nasjonale og internasjonale nettverk, prosjekter og samarbeid innenfor høyere utdanning, forskning eller kunstnerisk utviklingsarbeid og faglig utviklingsarbeid. Institusjonen skal delta aktivt i nasjonale samarbeid om doktorgradsutdanning.</article></article><article class="futureLegalArticle" data-name="§1-5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 1-5</span>. <span class="legalArticleTitle">Overgangsregler for vitenskapelige høyskoler som søker om akkreditering som universitet</span></span><article class="legalP" id="kapittel-1-foreslåttparagraf-5-ledd-1">Vitenskapelige høyskoler som søker om akkreditering som universitet før 1. januar 2030, skal få søknaden behandlet etter en forenklet prosedyre.</article><article class="legalP" id="kapittel-1-foreslåttparagraf-5-ledd-2">NOKUT skal vurdere en søknad etter forenklet prosedyre basert på institusjonens redegjørelse for oppfyllelse av kravene til akkreditering som universitet.</article><article class="legalP" id="kapittel-1-foreslåttparagraf-5-ledd-3">Institusjonen skal i utgangspunktet kun dokumentere oppfyllelse av krav som er nye i forhold til kravene til akkreditering som vitenskapelig høyskole, samt krav til høy internasjonal kvalitet. NOKUT kan etterspørre annen dokumentasjon hvis NOKUT finner at det er nødvendig å foreta ytterlige vurderinger. NOKUT skal foreta en helhetlig vurdering etter § 1-1 sjette ledd.</article></article><span class="futuretitle" id="kapittel-1-foreslåttittel-2">II. Kvalitetssystem og kvalitetsarbeid</span><article class="futureLegalArticle" data-name="§1-6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 1-6</span>. <span class="legalArticleTitle">Generelt</span></span><article class="legalP" id="kapittel-1-foreslåttparagraf-6-ledd-1">Ved vurdering av om systemet for å sikre og videreutvikle utdanningskvaliteten og kvalitetsarbeidet er tilfredsstillende etter denne forskriftens § 1-1 og § 1-8, skal NOKUT ta hensyn til om kvalitetssystemet og kvalitetsarbeidet er egnet, og om det bidrar til kvalitetskultur blant ansatte og studenter.</article><article class="legalP" id="kapittel-1-foreslåttparagraf-6-ledd-2">Kvalitetssystemet og kvalitetsarbeidet skal være tilpasset institusjonens størrelse, faglige profil og egenart.</article></article><article class="futureLegalArticle" data-name="§1-7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 1-7</span>. <span class="legalArticleTitle">Krav til kvalitetssystem</span></span><article class="legalP" id="kapittel-1-foreslåttparagraf-7-ledd-1">Institusjonen skal ha et kvalitetssystem som er skriftlig og tilgjengelig, og som gjelder for alle institusjonens studietilbud. Systemet skal minst bestå av følgende:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-7-ledd-1-punkt-1"><article class="legalP" id="kapittel-1-foreslåttparagraf-7-ledd-1-punkt-1-ledd-1">beskrivelse av ansvarsforholdene, rapporteringslinjene og hvordan kvalitetsarbeidet skal gjennomføres i praksis</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-7-ledd-1-punkt-2"><article class="legalP" id="kapittel-1-foreslåttparagraf-7-ledd-1-punkt-2-ledd-1">institusjonens rutiner for systematisk kontroll med, og videreutvikling av, kvaliteten i studietilbudene, herunder rutiner for å sikre tilstrekkelig dokumentasjon av kvalitetsarbeidet og rutiner for å rette opp sviktende kvalitet innen rimelig tid</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-7-ledd-1-punkt-3"><article class="legalP" id="kapittel-1-foreslåttparagraf-7-ledd-1-punkt-3-ledd-1">beskrivelse av institusjonens arbeid med læringsmiljø, jf. universitets- og høyskoleloven § 10-1 tredje ledd</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-7-ledd-1-punkt-4"><article class="legalP" id="kapittel-1-foreslåttparagraf-7-ledd-1-punkt-4-ledd-1">beskrivelse av institusjonens rutiner for studentevalueringer, jf. universitets- og høyskoleloven § 3-5 første ledd annet punktum.</article></article></li></ul></article></article><article class="futureLegalArticle" data-name="§1-8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 1-8</span>. <span class="legalArticleTitle">Krav til kvalitetsarbeid</span></span><article class="legalP" id="kapittel-1-foreslåttparagraf-8-ledd-1">Kvalitetsarbeidet skal være del av institusjonens strategiske arbeid.</article><article class="legalP" id="kapittel-1-foreslåttparagraf-8-ledd-2">Kvalitetsarbeidet skal være forankret i institusjonens styre og ledelse på alle nivåer.</article><article class="legalP" id="kapittel-1-foreslåttparagraf-8-ledd-3">Studenter og ansatte skal medvirke i kvalitetsarbeidet.</article><article class="legalP" id="kapittel-1-foreslåttparagraf-8-ledd-4">Institusjonen skal sørge for å ha tilstrekkelig informasjon til å kunne vurdere kvaliteten i alle studietilbud.</article><article class="legalP" id="kapittel-1-foreslåttparagraf-8-ledd-5">Institusjonen skal systematisk kontrollere at alle studietilbud til enhver tid oppfyller kravene til akkreditering.</article><article class="legalP" id="kapittel-1-foreslåttparagraf-8-ledd-6">Institusjonen skal gjennomføre periodiske evalueringer av alle studietilbud som ledd i arbeidet med å videreutvikle kvaliteten. Studenter, samt representanter fra arbeids- eller samfunnsliv og eksterne fagfeller som er relevante for studietilbudet, skal bidra i evalueringene.</article></article><article class="futureLegalArticle" data-name="§1-9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 1-9</span>. <span class="legalArticleTitle">Tilsyn med kvalitetssystemer og kvalitetsarbeid</span></span><article class="legalP" id="kapittel-1-foreslåttparagraf-9-ledd-1">NOKUTs tilsyn med kvalitetssystemer og kvalitetsarbeid etter universitets- og høyskoleloven § 3-6 skal være periodisk, og det skal ikke gå mer enn åtte år mellom hvert tilsyn ved den enkelte institusjon.</article></article> <article class="defaultP" margin-top="true">Ny § 13-6 skal lyde:</article><article class="futureLegalArticle" data-name="§13-6" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 13-6</span>. <span class="legalArticleTitle">Overgangsregler for kapittel 1 Krav til akkreditering, studiekvalitet, mv.</span></span><article class="legalP" id="kapittel-1-foreslåttparagraf-10-ledd-1">Søknader om institusjonsakkreditering som NOKUT har mottatt før 1. januar 2025, men som behandles etter 1. januar 2025, skal behandles etter reglene i denne forskriften.</article><article class="legalP" id="kapittel-1-foreslåttparagraf-10-ledd-2">Institusjoner som er akkreditert som høyskole, vitenskapelig høyskole etter de regler som gjaldt frem til 1. januar 2025, skal oppfylle kravene i kapittel 1 som henholdsvis høyskole, vitenskapelig høyskole eller universitet innen 31. desember 2026.</article><article class="legalP" id="kapittel-1-foreslåttparagraf-10-ledd-3">Tilsyn med akkreditering som NOKUT har påbegynt før 1. januar 2025, behandles etter tidligere regler med mindre det er til fordel for institusjonen å legge nye regler til grunn.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2024-12-09-3006/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I forskrift 1. februar 2010 nr. 96 om kvalitetssikring og kvalitetsutvikling i høyere utdanning og fagskoleutdanning oppheves følgende bestemmelser: §§ 2-1 og 2-2, og §§ 3-4 til 3-7.</article></section><section class="section" data-name="kapIII" id="kapittel-3" data-lovdata-URL="LTI/forskrift/2024-12-09-3006/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">I forskrift 7. februar 2017 nr. 137 om tilsyn med utdanningskvaliteten i høyere utdanning (studietilsynsforskriften) oppheves følgende bestemmelser: §§ 3-1, 4-1 og 5-3.</article></section><section class="section" data-name="kapIV" id="kapittel-4" data-lovdata-URL="LTI/forskrift/2024-12-09-3006/KAPITTEL_4"><h2 data-text-align="center">IV</h2><article class="legalP" id="kapittel-4-ledd-1">Forskriften trer i kraft 1. januar 2025.</article></section></main></body></html>