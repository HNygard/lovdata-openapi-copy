<!DOCTYPE html><html lang="nb"><head><title>Forskrift om pilotprosjekt med oppfølging av deltakere i varig tilrettelagt arbeid i ordinær virksomhet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-07-02-1800</dd><dt class="dokid">DokumentID</dt><dd class="dokid">LTI/forskrift/2024-07-02-1800</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="subunit">Etat</dt><dd class="subunit"><ul><li>Arbeidsmarkedsavdelingen</li></ul></dd><dt class="dateInForce">I kraft fra</dt><dd class="dateInForce">2024-07-02</dd><dt class="basedOn">Hjemmel</dt><dd class="basedOn"><ul><li>lov/2004-12-10-76/§12</li></ul></dd><dt class="dateOfPublication">Kunngjort</dt><dd class="dateOfPublication">2024-07-23 13:45</dd><dt class="journalNumber">Journalnummer</dt><dd class="journalNumber">2024-0859</dd><dt class="title">Tittel</dt><dd class="title">Forskrift om pilotprosjekt med oppfølging av deltakere i varig tilrettelagt arbeid i ordinær virksomhet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeids- og inkluderingsdepartementet 2. juli 2024 med hjemmel i lov 10. desember 2004 nr. 76 om arbeidsmarkedstjenester (arbeidsmarkedsloven) § 12.</dd><dt class="refid">RefID</dt><dd class="refid">forskrift/2024-07-02-1800</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om pilotprosjekt med oppfølging av deltakere i varig tilrettelagt arbeid i ordinær virksomhet<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Forholdet til reglene om varig tilrettelagt arbeid i tiltaksforskriften</li><li>§ 4. Deltakere</li><li>§ 5. Innhold</li><li>§ 6. Avgjørelsesmyndighet</li><li>§ 7. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2024-07-02-1800" id="dokument"><h1>Forskrift om pilotprosjekt med oppfølging av deltakere i varig tilrettelagt arbeid i ordinær virksomhet</h1><article class="legalArticle" data-lovdata-URL="LTI/forskrift/2024-07-02-1800/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med pilotprosjektet er å prøve ut om forsterket oppfølging kan bidra til at flere i målgruppen for VTA får mulighet til å delta i varig tilrettelagt arbeid i ordinære virksomheter, samt hindre frafall av deltakere underveis og gjøre ordningen mer attraktiv for arbeidsgivere. Det er også et formål å prøve ut om tilbud om oppfølging kan erstatte tilskuddet for varig tilrettelagt arbeid som gis til ordinære virksomheter.</article></article><article class="legalArticle" data-lovdata-URL="LTI/forskrift/2024-07-02-1800/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Pilotprosjektet skal etableres i utvalgte fylker over hele landet. Arbeids- og velferdsdirektoratet bestemmer hvilke fylker som skal delta i pilotprosjektet.</article></article><article class="legalArticle" data-lovdata-URL="LTI/forskrift/2024-07-02-1800/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Forholdet til reglene om varig tilrettelagt arbeid i tiltaksforskriften</span></h2><article class="legalP" id="paragraf-3-ledd-1">Tiltaksforskriften kapittel 1 om fellesbestemmelser og kapittel 14 om varig tilrettelagt arbeid gjelder for pilotprosjektet med de unntak som følger av denne forskriften.</article></article><article class="legalArticle" data-lovdata-URL="LTI/forskrift/2024-07-02-1800/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Deltakere</span></h2><article class="legalP" id="paragraf-4-ledd-1">Pilotprosjektet omfatter<ul class="defaultList"><li data-li-identifier="a." data-name="a."><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">alle personer som innvilges varig tilrettelagt arbeid i ordinære virksomheter etter tiltaksforskriftens kapittel 14 i fylkene som deltar i pilotprosjektet,</article></article></li><li data-li-identifier="b." data-name="b."><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">ordinære virksomheter som gir varig tilrettelagt arbeid til deltakere nevnt i bokstav a, og</article></article></li><li data-li-identifier="c." data-name="c."><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">NAV-kontor som gir oppfølging til personer nevnt i bokstav a og til ordinære virksomheter nevnt i bokstav b.</article></article></li></ul></article></article><article class="legalArticle" data-lovdata-URL="LTI/forskrift/2024-07-02-1800/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Innhold</span></h2><article class="legalP" id="paragraf-5-ledd-1">Tiltaksdeltakeren skal få tilbud om forsterket oppfølging i form av oppfølgingstiltak fra NAV, jf. forskrift om oppfølgingstiltak i Arbeids- og velferdsetatens egenregi kapittel 2.</article><article class="legalP" id="paragraf-5-ledd-2">Ordinære virksomheter (arbeidsgivere) som gir varig tilrettelagt arbeid til tiltaksdeltakere, skal få veiledning om arbeidsinkludering og tilrettelegging. Arbeidsgiver skal oppnevne en fadder for tiltaksdeltakeren og en kontaktperson for Arbeids- og velferdsetaten på arbeidsplassen.</article><article class="legalP" id="paragraf-5-ledd-3">Oppfølgingen som gis i pilotprosjektet, skal tilpasses individuelt til tiltaksdeltakerens og arbeidsgiverens behov.</article><article class="legalP" id="paragraf-5-ledd-4">Det utbetales ikke tilskudd etter tiltaksforskriften § 14-8 til arbeidsgivere som deltar i pilotprosjektet.</article></article><article class="legalArticle" data-lovdata-URL="LTI/forskrift/2024-07-02-1800/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Avgjørelsesmyndighet</span></h2><article class="legalP" id="paragraf-6-ledd-1">Arbeids- og velferdsetaten avgjør hvem som kan delta i pilotprosjektet etter nærmere retningslinjer fra Arbeids- og velferdsdirektoratet.</article></article><article class="legalArticle" data-lovdata-URL="LTI/forskrift/2024-07-02-1800/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse</span></h2><article class="legalP" id="paragraf-7-ledd-1">Forskriften trer i kraft straks.</article></article></main></body></html>