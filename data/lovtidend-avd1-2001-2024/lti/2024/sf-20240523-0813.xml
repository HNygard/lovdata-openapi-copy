<!DOCTYPE html><html lang="nb"><head><title>Forskrift om endring i forskrift om prioriteringsforskriften, forskrift om ventelisteregistrering, forskrift om fastlegeordning og forskrift om stønad til helsetjenester i EØS mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-05-23-813</dd><dt class="dokid">DokumentID</dt><dd class="dokid">LTI/forskrift/2024-05-23-813</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="subunit">Etat</dt><dd class="subunit"><ul><li>Helserettsavdelingen</li></ul></dd><dt class="dateInForce">I kraft fra</dt><dd class="dateInForce">2024-06-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2000-12-01-1208</li><li>forskrift/2000-12-07-1233</li><li>forskrift/2012-08-29-842</li><li>forskrift/2010-11-22-1466</li></ul></dd><dt class="basedOn">Hjemmel</dt><dd class="basedOn"><ul><li>lov/1999-07-02-63/§2-1b</li><li>lov/1999-07-02-63/§2-2</li><li>lov/1999-07-02-63/§1-2</li><li>lov/1999-07-02-63/§7-2</li><li>lov/1999-07-02-63/§7-7</li><li>lov/1999-07-02-61/§2-4</li><li>lov/2011-06-24-30/§3-2</li></ul></dd><dt class="dateOfPublication">Kunngjort</dt><dd class="dateOfPublication">2024-05-24 14:40</dd><dt class="journalNumber">Journalnummer</dt><dd class="journalNumber">2024-0483</dd><dt class="titleShort">Korttittel</dt><dd class="titleShort">Endr. i prioriteringsforskriften mv.</dd><dt class="title">Tittel</dt><dd class="title">Forskrift om endring i forskrift om prioriteringsforskriften, forskrift om ventelisteregistrering, forskrift om fastlegeordning og forskrift om stønad til helsetjenester i EØS mv.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Helse- og omsorgsdepartementet 23. mai 2024 med hjemmel i lov 2. juli 1999 nr. 63 om pasient- og brukerrettigheter (pasient- og brukerrettighetsloven) § 2-1b femte og sjette ledd og § 2-2 sjette ledd, forskrift 1. desember 2000 nr. 1208 om prioritering av helsetjenester, rett til nødvendig helsehjelp fra spesialisthelsetjenesten og rett til behandling i utlandet (prioriteringsforskriften) § 14, lov 2. juli 1999 nr. 61 om spesialisthelsetjenesten m.m. (spesialisthelsetjenesteloven) § 2-4 og lov 24. juni 2011 nr. 30 om kommunale helse- og omsorgstjenester m.m. (helse- og omsorgstjenesteloven) § 3-2 tredje ledd.</dd><dt class="refid">RefID</dt><dd class="refid">forskrift/2024-05-23-813</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om prioriteringsforskriften, forskrift om ventelisteregistrering, forskrift om fastlegeordning og forskrift om stønad til helsetjenester i EØS mv.<ul class="tocSubUl"><li>I<ul class="tocSubUl"><li>§ 1. Rett til nødvendig helsehjelp fra spesialisthelsetjenesten</li><li>§ 2. Prioritering av pasienter med rett til nødvendig helsehjelp fra spesialisthelsetjenesten</li><li>§ 4. Vurdering av og fastsettelse av tidsfrist for nødvendig helsehjelp</li><li>§ 4a. Særskilt tidsfristregel for barn og unge under 23 år med psykiske lidelser eller rusmiddelavhengighet</li></ul></li><li>II<ul class="tocSubUl"><li>§ 2. Definisjon av venteliste</li><li>§ 3. Ventelisteregistrering</li><li>§ 4. Oppdatering av ventelistene</li><li>§ 5. Rapportering til departementet</li></ul></li><li>III</li><li>IV</li><li>V</li></ul></li></ul></dd></dl></header><main class="documentBody" data-lovdata-URL="LTI/forskrift/2024-05-23-813" id="dokument"><h1>Forskrift om endring i forskrift om prioriteringsforskriften, forskrift om ventelisteregistrering, forskrift om fastlegeordning og forskrift om stønad til helsetjenester i EØS mv.</h1><section class="section" data-name="kapI" id="kapittel-1" data-lovdata-URL="LTI/forskrift/2024-05-23-813/KAPITTEL_1"><h2 data-text-align="center">I</h2><article class="defaultP">I forskrift 1. desember 2000 nr. 1208 om prioritering av helsetjenester, rett til nødvendig helsehjelp fra spesialisthelsetjenesten og rett til behandling i utlandet gjøres følgende endringer:</article> <article class="defaultP" margin-top="true">Ny § 1 skal lyde:</article><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Rett til nødvendig helsehjelp fra spesialisthelsetjenesten</span></span><article class="legalP" id="kapittel-1-foreslåttparagraf-1-ledd-1">Pasienten har rett til nødvendig helsehjelp fra spesialisthelsetjenesten etter pasient- og brukerrettighetsloven § 2-2 andre ledd, når:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-1-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-1-ledd-1">pasienten kan ha forventet nytte av helsehjelpen og</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-1-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-2-ledd-1">den forventede ressursbruken står i et rimelig forhold til den forventede nytten av helsehjelpen.</article></article></li></ul></article></article> <article class="defaultP" margin-top="true">§ 2 skal lyde:</article><article class="futureLegalArticle" data-name="§2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Prioritering av pasienter med rett til nødvendig helsehjelp fra spesialisthelsetjenesten</span></span><article class="legalP" id="kapittel-1-foreslåttparagraf-2-ledd-1">Spesialisthelsetjenesten skal prioritere pasienter med rett til nødvendig helsehjelp fra spesialisthelsetjenesten ut fra følgende kriterier:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1">Et tiltaks prioritet øker i tråd med den forventede nytten av tiltaket. Den forventede nytten av et tiltak vurderes ut fra om kunnskapsbasert praksis tilsier at tiltaket kan øke pasientens livslengde og/eller livskvalitet gjennom å gi økt sannsynlighet for: <ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-1-punkt-1-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1-punkt-1-ledd-1">overlevelse</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-1-punkt-1-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-1-ledd-1-punkt-2-ledd-1">forbedring eller redusert tap av mestring og/eller fysisk eller psykisk funksjon</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-1-punkt-1-ledd-1-punkt-3"><article class="legalP" id="kapittel-1-foreslåttparagraf-2-ledd-1-punkt-1-ledd-1-punkt-3-ledd-1">reduksjon av smerter, fysisk eller psykisk ubehag</article></article></li></ul></article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1">Et tiltaks prioritet øker desto mindre ressurser det legger beslag på.</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-2-ledd-1-punkt-3"><article class="legalP" id="kapittel-1-foreslåttparagraf-2-ledd-1-punkt-3-ledd-1">Et tiltaks prioritet øker i tråd med alvorligheten av tilstanden. En tilstands alvorlighet vurderes ut fra: <ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-1-punkt-3-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-3-ledd-1-punkt-1-ledd-1">risiko for død eller tap av mestring og/eller funksjon</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-1-punkt-3-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-3-ledd-1-punkt-2-ledd-1">graden av tap av mestring og/eller fysisk eller psykisk funksjon</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-1-punkt-3-ledd-1-punkt-3"><article class="legalP" id="kapittel-1-foreslåttparagraf-2-ledd-1-punkt-3-ledd-1-punkt-3-ledd-1">smerter, fysisk eller psykisk ubehag</article></article></li></ul></article></article></li></ul></article><article class="legalP" id="kapittel-1-foreslåttparagraf-2-ledd-2">Både nå-situasjonen, varighet og tap av fremtidige leveår har betydning for graden av alvorlighet. Graden av alvorlighet øker jo mer det haster å komme i gang med tiltaket.</article></article> <article class="defaultP" margin-top="true">§ 2a oppheves.</article> <article class="defaultP" margin-top="true">§ 4 skal lyde:</article><article class="futureLegalArticle" data-name="§4" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Vurdering av og fastsettelse av tidsfrist for nødvendig helsehjelp</span></span><article class="legalP" id="kapittel-1-foreslåttparagraf-3-ledd-1">Den som er forpliktet til å foreta en vurdering av en pasient etter pasient- og brukerrettighetsloven § 2-2a andre ledd, skal vurdere om pasienter som henvises oppfyller vilkårene i § 2 og eventuelt i § 3. Dersom en pasient har rett til nødvendig helsehjelp, har pasienten samtidig rett til å få fastsatt en faglig forsvarlig tidsfrist for når helsehjelpen senest skal være påbegynt. Ved fastsettelse av tidsfristen skal prioritering gjøres etter § 2.</article></article> <article class="defaultP" margin-top="true">§ 4a skal lyde:</article><article class="futureLegalArticle" data-name="§4a" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 4a</span>. <span class="legalArticleTitle">Særskilt tidsfristregel for barn og unge under 23 år med psykiske lidelser eller rusmiddelavhengighet</span></span><article class="legalP" id="kapittel-1-foreslåttparagraf-4-ledd-1">Tidsfristen for når helsehjelpen senest skal være påbegynt som nevnt i § 4 første ledd andre punktum, skal ikke overstige 65 virkedager for barn og unge under 23 år med psykiske lidelser eller rusmiddelavhengighet. Tidsfristen regnes fra den dato det er vurdert at pasienten har rett til nødvendig helsehjelp.</article></article> <article class="defaultP" margin-top="true">§ 5 første og andre ledd skal lyde:</article><article class="legalP" id="kapittel-1-ledd-1">Den som har foretatt vurderingen av om pasienten har rett til nødvendig helsehjelp fra spesialisthelsetjenesten, eventuelt om pasienten har rett til helsehjelp i utlandet etter § 3, skal skriftlig informere pasienten om resultatet av vurderingene. Det skal også gis informasjon om retten til en ny vurdering etter pasient- og brukerrettighetsloven § 2-3.</article><article class="legalP" id="kapittel-1-ledd-2">Innen 10 virkedager etter at spesialisthelsetjenesten har mottatt henvisningen, har pasienten rett til å få informasjon fra spesialisthelsetjenesten om:<ul class="defaultList"><li data-li-identifier="a." data-name="a."><article class="listArticle" id="kapittel-1-ledd-2-punkt-1"><article class="legalP" id="kapittel-1-ledd-2-punkt-1-ledd-1">Vurderingen av retten til nødvendig helsehjelp</article></article></li><li data-li-identifier="b." data-name="b."><article class="listArticle" id="kapittel-1-ledd-2-punkt-2"><article class="legalP" id="kapittel-1-ledd-2-punkt-2-ledd-1">det fastsatte tidspunktet for oppstart av helsehjelpen og informasjon om oppmøtested</article></article></li><li data-li-identifier="c." data-name="c."><article class="listArticle" id="kapittel-1-ledd-2-punkt-3"><article class="legalP" id="kapittel-1-ledd-2-punkt-3-ledd-1">den fastsatte tidsfristen for når helsehjelpen senest skal være påbegynt</article></article></li><li data-li-identifier="d." data-name="d."><article class="listArticle" id="kapittel-1-ledd-2-punkt-4"><article class="legalP" id="kapittel-1-ledd-2-punkt-4-ledd-1">klageadgangen, klagefristen og den nærmere fremgangsmåten ved klage.</article></article></li></ul></article> <article class="defaultP" margin-top="true">§ 5 tredje ledd oppheves. Nåværende § 5 fjerde og femte ledd blir ny § 5 tredje og fjerde ledd.</article> <article class="defaultP" margin-top="true">§ 6 første og andre ledd skal lyde:</article><article class="legalP" id="kapittel-1-ledd-3">Det regionale helseforetaket i pasientens bostedsregion skal sørge for at pasienter som har rett til nødvendig helsehjelp etter § 1, eller har rett til helsehjelp i utlandet etter § 3, får tilbud om helsehjelp fra spesialisthelsetjenesten innen den tidsfristen som er fastsatt i medhold av § 4 eller § 4a.</article><article class="legalP" id="kapittel-1-ledd-4">Dersom det regionale helseforetaket ikke sørger for at pasienten får helsehjelpen påbegynt innen den fastsatte tidsfristen etter § 4 eller 4a, har pasienten rett til å få den påbegynt uten opphold, om nødvendig hos en privat tjenesteyter. Dersom spesialisthelsetjenesten ikke kan fastsette et tidspunkt for oppstart av helsehjelpen før den fastsatte tidsfristen etter § 4 eller 4a, eller tidspunktet senere må endres slik at tidsfristen ikke kan overholdes, skal spesialisthelsetjenesten umiddelbart kontakte HELFO. Spesialisthelsetjenesten kan uten hinder av taushetsplikten gi nødvendige helseopplysninger til HELFO dersom det er nødvendig for å sikre at pasienten får nødvendig helsehjelp innen forsvarlig tid. Dersom fristen er oversittet kan også pasienten kontakte HELFO.</article> <article class="defaultP" margin-top="true">§ 15 oppheves.</article></section><section class="section" data-name="kapII" id="kapittel-2" data-lovdata-URL="LTI/forskrift/2024-05-23-813/KAPITTEL_2"><h2 data-text-align="center">II</h2><article class="defaultP">I forskrift 7. desember 2000 nr. 1233 om ventelisteregistrering gjøres følgende endringer:</article> <article class="defaultP" margin-top="true">§ 1 nummer 3 skal lyde:<ul class="defaultList"><li data-li-identifier="3." data-name="3."><article class="listArticle" id="kapittel-2-punkt-1"><article class="legalP" id="kapittel-2-punkt-1-ledd-1">Institusjoner som tilbyr tverrfaglig spesialisert behandling for rusmiddelavhengighet og som eies av, eller som har inngått avtale som nevnt i nr. 1 med, et regionalt helseforetak.</article></article></li></ul></article> <article class="defaultP" margin-top="true">§ 1 nummer 4 oppheves.</article> <article class="defaultP" margin-top="true">§ 2 skal lyde:</article><article class="futureLegalArticle" data-name="§2" id="kapittel-2-foreslåttparagraf-1"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Definisjon av venteliste</span></span><article class="legalP" id="kapittel-2-foreslåttparagraf-1-ledd-1">Med venteliste menes i denne forskriften digitalt register med ordnede opplysninger om pasienter som venter på oppstart av helsehjelpen, jf. § 5.</article></article> <article class="defaultP" margin-top="true">§ 3 skal lyde:</article><article class="futureLegalArticle" data-name="§3" id="kapittel-2-foreslåttparagraf-2"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Ventelisteregistrering</span></span><article class="legalP" id="kapittel-2-foreslåttparagraf-2-ledd-1">Institusjon som faller inn under § 1, skal føre venteliste over pasienter med rett til nødvendig helsehjelp etter pasient- og brukerrettighetsloven § 2-2 andre ledd. Dersom den aktuelle helsehjelpen ytes på flere, geografisk atskilte, behandlingssteder i institusjonen, skal det føres venteliste for hvert behandlingssted.</article><article class="legalP" id="kapittel-2-foreslåttparagraf-2-ledd-2">Tidsfristen for når helsehjelpen senest skal være påbegynt etter pasient- og brukerrettighetsloven § 2-2a andre ledd skal fremgå av ventelisten. Videre skal det fremgå om det søkes om innleggelse, dagbehandling eller poliklinisk behandling.</article><article class="legalP" id="kapittel-2-foreslåttparagraf-2-ledd-3">Pasienter som trenger øyeblikkelig hjelp, jf. pasient- og brukerrettighetsloven § 2-2 første ledd, skal ikke registreres på venteliste.</article><article class="legalP" id="kapittel-2-foreslåttparagraf-2-ledd-4">Henvisninger registreres på mottaksdato. Mottaksdato er den dag henvisningen er mottatt av institusjonen. Dersom henvisningen er sendt fra en annen institusjon, registreres også en ansiennitetsdato. Ansiennitetsdato er mottaksdato ved den første institusjonen.</article></article> <article class="defaultP" margin-top="true">§ 4 skal lyde:</article><article class="futureLegalArticle" data-name="§4" id="kapittel-2-foreslåttparagraf-3"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Oppdatering av ventelistene</span></span><article class="legalP" id="kapittel-2-foreslåttparagraf-3-ledd-1">Institusjonen skal til enhver tid holde ventelistene oppdatert. Ventetiden slutter den dato helsehjelpen påbegynnes. Pasienter som ikke lenger er aktuelle for den planlagte helsehjelpen, skal heller ikke regnes som ventende lenger.</article><article class="legalP" id="kapittel-2-foreslåttparagraf-3-ledd-2">De pasientene som har vært registrert på venteliste i seks måneder bør kontaktes med forespørsel om henvisningen fortsatt er aktuell.</article></article> <article class="defaultP" margin-top="true">§ 5 skal lyde:</article><article class="futureLegalArticle" data-name="§5" id="kapittel-2-foreslåttparagraf-4"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Rapportering til departementet</span></span><article class="legalP" id="kapittel-2-foreslåttparagraf-4-ledd-1">De regionale helseforetakene skal sørge for elektronisk rapportering av ventelistedata til departementet hvert tertial. For institusjoner som yter tverrfaglig spesialisert behandling for rusmiddelavhengighet, skal rapportering skje elektronisk.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2024-05-23-813/KAPITTEL_3"><h2 data-text-align="center">III</h2><article class="defaultP">I forskrift 29. august 2012 nr. 842 om fastlegeordning i kommunene gjøres følgende endring:</article> <article class="defaultP" margin-top="true">§ 24 fjerde ledd skal lyde:</article><article class="legalP" id="kapittel-3-ledd-1">Fastlegen skal ved henvisning informere pasienten om retten til valg av behandlingssted, jf. pasient- og brukerrettighetsloven § 2-4.</article></section><section class="section" data-name="kapIV" id="kapittel-4" data-lovdata-URL="LTI/forskrift/2024-05-23-813/KAPITTEL_4"><h2 data-text-align="center">IV</h2><article class="defaultP">I forskrift 22. november 2010 nr. 1466 om stønad til helsetjenester mottatt i et annet EØS-land gjøres følgende endring:</article> <article class="defaultP" margin-top="true">§ 9a første ledd lyde:</article><article class="legalP" id="kapittel-4-ledd-1">En pasient som er vurdert til å ha rett til nødvendig helsehjelp fra spesialisthelsetjenesten etter pasient- og brukerrettighetsloven § 2-2 andre ledd, jf. § 2-2a andre ledd, kan søke forhåndstilsagn fra HELFO om:<ul class="defaultList"><li data-li-identifier="1." data-name="1."><article class="listArticle" id="kapittel-4-ledd-1-punkt-1"><article class="legalP" id="kapittel-4-ledd-1-punkt-1-ledd-1">pasienten har krav på stønad til utgifter for slik helsehjelp som pasienten vurderer å motta i et andre EØS-land, og</article></article></li><li data-li-identifier="2." data-name="2."><article class="listArticle" id="kapittel-4-ledd-1-punkt-2"><article class="legalP" id="kapittel-4-ledd-1-punkt-2-ledd-1">den høyeste stønad som vil ytes for denne helsehjelpen.</article></article></li></ul></article></section><section class="section" data-name="kapV" id="kapittel-5" data-lovdata-URL="LTI/forskrift/2024-05-23-813/KAPITTEL_5"><h2 data-text-align="center">V</h2><article class="legalP" id="kapittel-5-ledd-1">Forskriften trer i kraft 1. juni 2024.</article><span class="futuretitle" id="kapittel-5-foreslåttittel-1">Merknader</span><article class="defaultP">I merknadene til forskrift 1. desember 2000 nr. 1208 om prioritering av helsetjenester, rett til nødvendig helsehjelp fra spesialisthelsetjenesten og rett til behandling i utlandet gjøres følgende endringer:</article> <article class="defaultP" margin-top="true">Merknader til § 1 skal lyde:</article><article class="legalP" id="kapittel-5-ledd-2">Bestemmelsen angir hvem som har rett til nødvendig helsehjelp fra spesialisthelsetjenesten etter pasient- og brukerrettighetsloven § 2-2. Det stilles to vilkår som begge må være oppfylt for at pasienten skal ha rett til nødvendig helsehjelp. Vilkårene fremgår nå også av loven, jf. pasient- og brukerrettighetsloven § 2-2.</article><article class="legalP" id="kapittel-5-ledd-3">Etter prioriteringsforskriften § 1 må for det første pasienten ha forventet nytte av helsehjelpen. Med forventet nytte av helsehjelpen menes at kunnskapsbasert praksis tilsier at aktiv medisinsk eller tverrfaglig spesialisert helsehjelp kan bedre pasientens livslengde eller livskvalitet med en viss varighet, at tilstanden kan forverres uten helsehjelp eller at behandlingsmuligheter forspilles ved utsettelse av helsehjelpen. Retten til nødvendig helsehjelp omfatter ikke eksperimentell eller utprøvende behandling. Det er imidlertid i spesielle tilfeller åpnet for at enkeltpasienter med sjeldne sykdomstilstander kan få eksperimentell eller utprøvende behandling i utlandet, se merknad til § 3. Det andre vilkåret er at det foreligger et rimelig forhold mellom kostnadene ved behandlingen og den forbedring av pasientens helsetilstand behandlingen forventes å gi.</article><article class="legalP" id="kapittel-5-ledd-4">Vilkårene for rett til nødvendig helsehjelp bygger på sammenhengen mellom en medisinsk vurdering av behov, muligheten for å forbedre den ved helsehjelp og helsehjelpens kostnadseffektivitet. Vilkårene skal vurderes samlet. Etter endringene i spesialisthelsetjenesteloven § 2-1a første ledd, omfatter begrepet spesialisthelsetjeneste nå også tverrfaglig spesialisert rusbehandling. Det vil si tjenester med både helsefaglig og sosialfaglig behandling. Under behandlingen av rusreformen fremhevet sosialkomiteen betydningen av at rusmiddelavhengige som trenger behandling for sitt rus- og avhengighetsproblem likestilles og gis samme rettigheter som andre pasientgrupper, jf. Innst. O. nr. 4 (2003–2004). Samtidig pekte komiteen på at behandlingstilbudet skal være tverrfaglig. Komiteen uttaler blant annet følgende på side 14:</article><blockquote><article class="legalP" id="kapittel-5-ledd-4-ledd-1">«Komiteen vil særlig peke på at avgjørende for en fremtidig positiv ruspolitisk utvikling vil være at rusmiddelavhengige gis et kvalitativt godt behandlingstilbud med mulighet for både en helsefaglig og sosialfaglig tilnærming, at rusmiddelavhengige i behandling gis pasientstatus på lik linje med andre pasientgrupper, at rusmiddelavhengige gis fri behandling og at de som gruppe og enkeltindivider frigjøres fra det nedverdigende og stigmatiserende klientstempelet de hittil har hatt.»</article></blockquote> <article class="legalP" id="kapittel-5-ledd-5">Bestemmelsen må forstås i lys av denne utvidelsen av begrepet spesialisthelsetjeneste og disse uttalelsene i forarbeidene. Vurderingen av om pasienten kan ha forventet nytte av helsehjelpen blir i disse tilfellene en vurdering av forventet nytte av den aktuelle behandlingen (enten behandlingen har et helsefaglig eller hovedsakelig sosialfaglig innhold). Det vil si en vurdering av om det foreligger god dokumentasjon for at den aktuelle behandlingen kan bedre pasientens livslengde eller livskvalitet med en viss varighet, at tilstanden kan forverres uten behandling eller at behandlingsmuligheter forspilles ved utsettelse av behandlingen.</article> <article class="defaultP" margin-top="true">Merknader til § 2 skal lyde:</article><article class="legalP" id="kapittel-5-ledd-6">Bestemmelsen tydeliggjør at spesialisthelsetjenesten i prioriteringen mellom pasienter med rett til nødvendig helsehjelp skal legge følgende tre prioriteringskriterier til grunn; nytte, ressurs og alvorlighet, jf. Meld. St. 38 (2020–2021).</article> <article class="defaultP" margin-top="true">Merknader til § 3 skal lyde:</article><article class="legalP" id="kapittel-5-ledd-7">Det fremgår av § 3 første ledd første punktum at en pasient som har rett til nødvendig helsehjelp, men som ikke kan få helsehjelp fordi det ikke finnes et tilbud i riket eller helsehjelpen i utlandet er dokumentert mer virkningsfull enn den helsehjelpen som tilbys av det offentlige i Norge, har rett til helsehjelp i utlandet, jf. pasient- og brukerrettighetsloven § 2-4a annet ledd bokstav a. Det følger av pasient- og brukerrettighetsloven § 2-4a annet ledd bokstav a at pasienten må ha rett til nødvendig helsehjelp fra spesialisthelsetjenesten etter pasient- og brukerrettighetsloven § 2-2. Begrepet helsehjelp er definert i pasient- og brukerrettighetsloven § 1-3 bokstav c. Det vises til Prop. 80 L (2018–2019) Endringer i pasient- og brukerrettighetsloven mv. (helsehjelp i utlandet) kapittel 5.3 for en nærmere omtale av innholdet i pasient- og brukerrettighetsloven § 2-4a annet ledd bokstav a.</article><article class="legalP" id="kapittel-5-ledd-8">Det følger av bestemmelsens første ledd andre punktum at det er en forutsetning at helsehjelpen kan utføres forsvarlig av tjenesteyter i utlandet etter akseptert metode. I tillegg må pasientens tilstand og den aktuelle helsehjelpen tilfredsstille kravene i § 2. Det vises til merknadene til § 1. Vurderingen av om pasienten kan ha forventet nytte av helsehjelpen, skal være individuell og ta utgangspunkt i internasjonal medisinsk vitenskap. Pasientens nytte må vurderes opp mot det aktuelle behandlingsopplegget i utlandet og representativ internasjonal medisin.</article><article class="legalP" id="kapittel-5-ledd-9">Dersom nasjonalt system for innføring av nye metoder i spesialisthelsetjenesten, jf. spesialisthelsetjenesteloven § 4-4, har besluttet at den aktuelle helsehjelpen ikke innføres i Norge, vil pasienten ikke ha rett til å få dekket utgiftene til slik helsehjelp i utlandet, jf. pasient- og brukerrettighetsloven § 2-4a tredje ledd.</article><article class="legalP" id="kapittel-5-ledd-10">Hovedregelen om at eksperimentell og utprøvende behandling faller utenfor videreføres. Enkeltpersoner innen sykdomsgrupper som er så sjeldne, og/eller så vanskelige og ressurskrevende, at det ikke er bygget opp nasjonal kompetanse, kan unntaksvis få eksperimentell behandling i utlandet. Det legges vekt på hvorvidt det er, eller har vært, praktisk mulig eller ønskelig å gjennomføre kontrollerte studier innen en rimelig tidshorisont. Det presiseres at en pasient kun unntaksvis og i spesielle tilfeller vil kunne få slik behandling i utlandet. Det kreves at pasienten har en mer alvorlig tilstand når det gjelder eksperimentell behandling enn utprøvende behandling. Dette skyldes at det er bedre dokumentasjon for utprøvende behandling enn eksperimentell behandling. Ved vurderingen kan kostnadshensyn tillegges vekt.</article><article class="legalP" id="kapittel-5-ledd-11">Til de enkelte definisjonene:<ul class="defaultList"><li data-li-identifier="a." data-name="a."><article class="listArticle" id="kapittel-5-ledd-11-punkt-1"><article class="legalP" id="kapittel-5-ledd-11-punkt-1-ledd-1">Ved eksperimentell behandling er avstanden til tilstrekkelig dokumentasjon relativt stor, og man krever som regel dyreforsøk i første omgang for å avgjøre om man skal gå videre med kliniske forsøk. Samfunnet har ansvar for å tilby etablerte og dokumenterte helsetjenester til befolkningen, og alle andre tjenester bør i første omgang gjøres til gjenstand for forskning på grunnlag av godkjente forskningsprotokoller, normalt som klinisk kontrollerte studier. Dette hensynet gjelder både innenlands og utenlands. Undersøkelsene ved eksperimentell behandling legger spesielt vekt på å avklare bivirkninger, maksimal tolerabel dose og behandlingseffekt. I forbindelse med medikamentell utprøving gjelder dette vanligvis fase I- eller fase II-studier.</article></article></li><li data-li-identifier="b." data-name="b."><article class="listArticle" id="kapittel-5-ledd-11-punkt-2"><article class="legalP" id="kapittel-5-ledd-11-punkt-2-ledd-1">Ved utprøvende behandling ytes samme behandling som ved eksperimentell behandling, men den utføres som ledd i en vitenskapelig kontrollert studie av en lovende behandlingsmetode. I forbindelse med utprøvende medikamentell behandling gjelder dette vanligvis en fase III-studie.</article></article></li><li data-li-identifier="c." data-name="c."><article class="listArticle" id="kapittel-5-ledd-11-punkt-3"><article class="legalP" id="kapittel-5-ledd-11-punkt-3-ledd-1">Sjeldne sykdomstilstander omfatter sykdommer som er for sjeldne eller spesielle til at det er ansett hensiktsmessig å bygge opp kompetanse, eller sette i gang forsøksstudier, i Norge. Hvor vanskelig og ressurskrevende tilstanden er, skal tillegges vekt. Det bør tas hensyn til hvorvidt det er praktisk mulig å gjennomføre kontrollerte studier innen en rimelig tidshorisont i Norge. Sykdomstilstanden skal vurderes snevert i den forstand at man ikke skal operere med store og generelle sykdomsgrupper, slik som for eksempel kreftsykdommer eller nevrologiske sykdommer.</article></article></li></ul></article><article class="legalP" id="kapittel-5-ledd-12">I de tilfeller det foreligger et tilbud om adekvat helsehjelp i Norge, men pasienten ikke mottar helsehjelpen pga. manglende kapasitet i spesialisthelsetjenesten, vil pasienten ikke ha rett til helsehjelp etter prioriteringsforskriften § 3. Dette er presisert i bestemmelsens siste ledd.</article><article class="legalP" id="kapittel-5-ledd-13">Dersom det regionale helseforetaket ikke har sørget for at en pasient som har rett til nødvendig spesialisthelsetjeneste får den nødvendige helsehjelpen innen den fastsatte tidsfristen, har pasienten rett til helsehjelp uten opphold, om nødvendig fra privat tjenesteyter, jf. pasient- og brukerrettighetsloven § 2-2b første ledd.</article><article class="legalP" id="kapittel-5-ledd-14">Uavhengig av om det foreligger fristbrudd kan en pasient søke HELFO om refusjon av utgifter til helsetjenester mottatt i andre EØS-land etter forskrift 22. november 2010 nr. 1466 om stønad til helsetjenester mottatt i et annet EØS-land. Det vises til prioriteringsforskriften § 6.</article> <article class="defaultP" margin-top="true">Merknader til § 4 skal lyde:</article><article class="legalP" id="kapittel-5-ledd-15">Etter pasient- og brukerrettighetsloven § 2-2a har pasient som henvises til spesialisthelsetjenesten krav på å få informasjon om han eller hun har rett til nødvendig helsehjelp innen 10 virkedager etter at henvisningen er mottatt av spesialisthelsetjenesten. Vurderingen skal skje på grunnlag av henvisningen. Ved mistanke om alvorlig eller livstruende sykdom har pasienten rett til raskere vurdering. Dersom pasienten vurderes til å ha rett til nødvendig helsehjelp, har pasienten samtidig rett til å få fastsatt en faglig forsvarlig tidsfrist for når helsehjelpen senest skal være påbegynt og rett til å få fastsatt tidspunkt for oppstart av helsehjelpen innenfor denne tidsfristen.</article><article class="legalP" id="kapittel-5-ledd-16">Det beror på en konkret helhetsvurdering basert på medisinskfaglig eller tverrfaglig spesialisert skjønn om retten til vurdering er oppfylt i det enkelte tilfellet. Kravet til forsvarlighet i spesialisthelsetjenesteloven § 2-2 må veie tungt i vurderingen. I tillegg vil det være avgjørende om formålene som begrunner retten til vurdering nås. Pasienten skal sikres adgang til spesialisthelsetjenesten, og man må ha grunnlag for å avgjøre om pasienten har rett til nødvendig helsehjelp.</article><article class="legalP" id="kapittel-5-ledd-17">Legen som foretar vurderingen av pasienten, skal fatte vedtak om pasienten har rett til nødvendig helsehjelp etter § 1 eller eventuelt rett til behandling i utlandet etter § 3. Pasienten har rett til behandling som oppfyller nyttekriteriet i forskriftens § 2. Det nærmere innholdet i retten til nødvendig helsehjelp må altså fastlegges for den enkelte pasienten.</article><article class="legalP" id="kapittel-5-ledd-18">Dersom pasienten vurderes å ha rett til nødvendig helsehjelp fra spesialisthelsetjenesten, skal spesialisthelsetjenesten innen de samme ti dagene som er omtalt ovenfor, fastsette en tidsfrist for når pasienten senest skal få helsehjelpen, jf. pasient- og brukerrettighetsloven § 2-2a første ledd. Fristen skal fastsettes i samsvar med det faglig forsvarlighet krever. Dette følger av pasient- og brukerrettighetsloven § 2-1b andre ledd andre og tredje punktum.</article><article class="legalP" id="kapittel-5-ledd-19">Fristen skal settes på grunnlag av en individuell og konkret helsefaglig vurdering av den enkelte pasient. Den fristen som fastsettes kan ikke fastsettes til et senere tidspunkt enn når medisinsk forsvarlighet krever at pasienten får helsehjelpen og er avgjørende for når pasienten kan kreve oppfyllelse av retten til å få helsehjelp.</article><article class="legalP" id="kapittel-5-ledd-20">Tidspunktet for oppstart av helsehjelpen skal settes før tidsfristen for å få helsehjelpen skal være påbegynt, jf. pasient- og brukerrettighetsloven § 2-2a andre ledd. Presiseringen av at tidspunktet for oppstart av helsehjelpen skal settes før tidsfristen for å få helsehjelpen skal være påbegynt, innebærer blant andre at dersom spesialisthelsetjenesten må endre tidspunktet som er formidlet til pasienten, skal det gis et nytt tidspunkt til pasienten innenfor den samme tidsfristen. Dersom spesialisthelsetjenesten ikke er i stand til å finne et tidspunkt før tidsfristen, skal spesialisthelsetjenesten umiddelbart kontakte HELFO, jf. § 2-2b første ledd.</article><article class="legalP" id="kapittel-5-ledd-21">Oppfyllelsen av fristen skal være en reell start av et pasientforløp uavhengig av om pasientforløpet starter med utredning eller behandling. I mange tilfeller vil behandling og utredning være integrerte deler i et pasientforløp, for eksempel ved at utredning og behandling skjer samtidig eller at pasienten gis flere ulike behandlinger i sekvens. Et tidspunkt for innledende samtale som ikke omfatter aktiviteter som medfører at utredningen eller behandlingen reelt påbegynnes, vil ikke oppfylle kravet om fastsettelse av tidspunktet for oppstart av helsehjelpen. En digital konsultasjon kan oppfylle kravet såfremt en slik konsultasjon omfatter aktiviteter som medfører at utredningen eller behandlingen reelt påbegynnes. Tidsfristen relaterer seg til når helsehjelpen skal være påbegynt, enten i form av utredning eller behandling. Når helsehjelpen påbegynnes skal pasienten også ha et videre forsvarlig pasientforløp, selv om det ikke settes nye tidsfrister. Det innebærer at det ikke er anledning til å ha en første konsultasjon med en pasient før tidsfristen, for så å la pasienten vente uforsvarlig lenge på videre utredning eller behandling. Forsvarlighetskravet gjelder hele pasientforløpet, slik at selv om det ikke er lovregulerte frister for forløpet etter oppstart, skal pasienten utredes og behandles innen forsvarlig tid.</article> <article class="defaultP" margin-top="true">Merknader til § 4a skal lyde:</article><article class="legalP" id="kapittel-5-ledd-22">Bestemmelsen stadfester en særskilt ventetidsgaranti for barn og unge under 23 år med psykiske lidelser eller rusmiddelavhengighet.</article><article class="legalP" id="kapittel-5-ledd-23">Etter § 4 første ledd andre punktum skal spesialisthelsetjenesten fastsette en tidsfrist for når faglig forsvarlighet krever at en pasient senest skal få nødvendig helsehjelp. For barn og unge under 23 år med psykiske lidelser eller rusmiddelavhengighet er maksimal ventetid 65 virkedager. Dette er fastsatt med hjemmel i pasient- og brukerrettighetsloven § 2-2a siste ledd. Fristen på 65 virkedager regnes fra den dato det er vurdert at pasienten har rett til nødvendig helsehjelp.</article><article class="legalP" id="kapittel-5-ledd-24">Fristen på 65 virkedager er en maksimumsfrist, og endrer ikke på det forhold at spesialisthelsetjenesten skal fastsette en frist for når faglig forsvarlighet krever at pasienten senest skal få oppfylt sin rettighet. Behandlingsfristen skal også for denne gruppen fastsettes på grunnlag av en konkret og individuell vurdering av pasientens tilstand, hvor faglig forsvarlighet vil kunne tilsi at helsehjelpen må gis raskere enn innen 65 virkedager. Maksimumsfristen innebærer at ingen pasienter med rett til nødvendig spesialisthelsetjeneste under 23 år med psykiske lidelser eller rusmiddelavhengighet skal vente lenger enn 65 virkedager på helsehjelp. De pasientene som trenger helsehjelp raskere, vil fortsatt ha rett til det.</article><article class="legalP" id="kapittel-5-ledd-25">Retten til nødvendig helsehjelp innen 65 virkedager gjelder uavhengig av om pasienten mottar poliklinisk behandling eller døgnbehandling.</article> <article class="defaultP" margin-top="true">Merknader til § 8 til § 13 oppheves.</article> <article class="defaultP" margin-top="true">I merknadene til forskrift forskrift 7. desember 2000 nr. 1233 om ventelisteregistrering gjøres følgende endringer:</article> <article class="defaultP" margin-top="true">Merknader til § 1 skal lyde:</article><article class="legalP" id="kapittel-5-ledd-26">Tverrfaglig spesialisert behandling for rusmiddelavhengighet er en del av spesialisthelsetjenesten. Virksomheter som yter slik tjeneste, skal derfor føre venteliste på linje med den øvrige spesialisthelsetjenesten.</article> <article class="defaultP" margin-top="true">Merknader til § 2 første punktum skal lyde:</article><article class="legalP" id="kapittel-5-ledd-27">Venteliste defineres her som et elektronisk register.</article> <article class="defaultP" margin-top="true">Merknader til § 3 skal lyde:</article><article class="legalP" id="kapittel-5-ledd-28">§ 3 første ledd slår fast at det er det aktuelle behandlingsstedet som har ansvaret for å sørge for at det føres venteliste. I praksis vil det være den enkelte avdeling/avdelingsoverlege som utfører registreringen. Dersom rusinstitusjonen ikke vurderer om pasienten har rett til nødvendig helsehjelp eller fastsetter tidsfrist for å yte helsehjelpen selv, må den innhente disse opplysningene fra den instansen som foretar vurderingen. Formuleringen «er registrert for undersøkelse eller behandling» viser at det før registrering på ventelisten må foretas en vurdering av om pasienten skal undersøkes eller behandles ved institusjonen. Henvisningene alene kan med andre ord ikke danne grunnlag for registrering. Pasientene skal ikke stå på venteliste ved mer enn en institusjon. I noen tilfeller vil ikke en henvisning føre til at helsehjelp tilbys ved institusjonen. I en slik situasjon vil institusjonen måtte returnere henvisningen umiddelbart uten å registrere pasienten på venteliste. Dette kan være aktuelt i situasjoner hvor institusjonen må avvise pasienter fra andre regioner fordi de står i fare for å ikke kunne oppfylle sin forpliktelse til å tilby helsehjelp innen tidsfristen til egne pasienter med rett til nødvendig helsehjelp, jf. pasient- og brukerrettighetsloven § 2-2, og/eller til å foreta vurdering av egne pasienter innen 10 dagers fristen, jf. pasient- og brukerrettighetsloven § 2-2a. I slike tilfeller er det anledning til å avvise pasienter som benytter seg av retten til valg av behandlingssted. Anledningen til å avvise gjelder bare før pasienten er registrert på venteliste. Ved å sette en pasient på venteliste, forplikter institusjonene seg altså til å yte helsehjelp til vedkommende innen faglig forsvarlig tidsfrist, eventuelt innen den tidsfristen som er fastsatt etter § 2-2a andre ledd. At man registrerer en pasient for vurdering etter pasient- og brukerrettighetsloven § 2-2a andre ledd første punktum innebærer bare en forpliktelse til å vurdere pasienten. Å gi en pasient tilbud om vurdering innebærer ikke at sykehuset også tar på seg en forpliktelse til å behandle pasienten. Dersom sykehuset mottar en pasient som det ikke har ansvar for, innebærer det altså ikke en plikt til å yte den behandlingen pasienten eventuelt måtte ha behov for.</article><article class="legalP" id="kapittel-5-ledd-29">Det skal fremgå av registreringen om pasienten er henvist for innleggelse, dagbehandling eller poliklinisk behandling. Poliklinisk behandling omfatter også ambulant spesialisttilbud. I tillegg mener departementet at det bør fremgå fra hvilket fagområde pasienten, etter spesialisthelsetjenestens vurdering, mest sannsynlig trenger helsehjelp.</article><article class="legalP" id="kapittel-5-ledd-30">Det presiseres at pasienter som trenger øyeblikkelig hjelp etter pasient- og brukerrettighetsloven § 2-2 første ledd ikke skal føres på liste. Disse har uansett en ubetinget rett til behandling umiddelbart.</article><article class="legalP" id="kapittel-5-ledd-31">Henvisninger skal registreres på mottaksdato, som danner utgangspunkt for fristberegningen for retten til vurdering etter pasient- og brukerrettighetsloven § 2-2a andre ledd.</article> <article class="defaultP" margin-top="true">Merknader til § 5 oppheves.</article></section></main></body></html>