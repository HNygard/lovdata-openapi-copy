<!DOCTYPE html><html lang="nb"><head><title>Forskrift om endring i forskrift om begrensning av forurensning (forurensingsforskriften), nytt kapittel 36A om generelle krav til forurensende virksomhet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-12-17-3282</dd><dt class="dokid">DokumentID</dt><dd class="dokid">LTI/forskrift/2024-12-17-3282</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="subunit">Etat</dt><dd class="subunit"><ul><li>Hav- og forurensningsavdelingen</li></ul></dd><dt class="dateInForce">I kraft fra</dt><dd class="dateInForce">2025-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2004-06-01-931</li></ul></dd><dt class="basedOn">Hjemmel</dt><dd class="basedOn"><ul><li>lov/1981-03-13-6/§9</li><li>lov/1981-03-13-6/§49</li><li>lov/1981-03-13-6/§51</li><li>lov/1981-03-13-6/§81</li><li>forskrift/1983-07-08-1245</li><li>forskrift/1986-05-16-1094</li></ul></dd><dt class="dateOfPublication">Kunngjort</dt><dd class="dateOfPublication">2024-12-20 10:10</dd><dt class="journalNumber">Journalnummer</dt><dd class="journalNumber">2024-1573</dd><dt class="titleShort">Korttittel</dt><dd class="titleShort">Endr. i forurensningsforskriften</dd><dt class="title">Tittel</dt><dd class="title">Forskrift om endring i forskrift om begrensning av forurensning (forurensingsforskriften), nytt kapittel 36A om generelle krav til forurensende virksomhet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Klima- og miljødepartementet 17. desember 2024 med hjemmel i lov 13. mars 1981 nr. 6 om vern mot forurensnings og om avfall (forurensningsloven) § 9, § 49, § 51 og § 81, jf. delegeringsvedtak 8. juli 1983 nr. 1245 og delegeringsvedtak 16. mai 1986 nr. 1094.</dd><dt class="refid">RefID</dt><dd class="refid">forskrift/2024-12-17-3282</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om begrensning av forurensning (forurensingsforskriften), nytt kapittel 36A om generelle krav til forurensende virksomhet<ul class="tocSubUl"><li>I<ul class="tocSubUl"><li>§ 36A-1. Virkeområde</li><li>§ 36A-2. Definisjoner</li><li>§ 36A-3. Plikt til å redusere forurensning</li><li>§ 36A-4. Utslippskontroll</li><li>§ 36A-5. Utskifting av utstyr</li><li>§ 36A-6. Plikt til forebyggende vedlikehold</li><li>§ 36A-7. Forurensning av grunn, grunnvann og sedimenter</li><li>§ 36A-8. Kjemikalier</li><li>§ 36A-9. Energiledelse</li><li>§ 36A-10. Utnyttelse av overskuddsenergi</li><li>§ 36A-11. Avfallsforebygging og avfallshåndtering</li><li>§ 36A-12. Gjenvinning av avfall hos annen aktør</li><li>§ 36A-13. Bruk av biprodukt utenfor virksomheten</li><li>§ 36A-14. Håndtering av avfall</li><li>§ 36A-15. Forbud mot fortynning av farlig avfall</li><li>§ 36A-16. Kvalitetssikring av målinger for utslippskontroll</li><li>§ 36A-17. Program for utslippskontroll</li><li>§ 36A-18. Rapportering til forurensningsmyndigheten</li><li>§ 36A-19. Miljørisikoanalyse</li><li>§ 36A-20. Risikoreduserende tiltak</li><li>§ 36A-21. Beredskap mot akutt forurensning</li><li>§ 36A-22. Eierskifte, omdanning mv.</li><li>§ 36A-23. Nedleggelse og driftsstans</li><li>§ 36A-24. Unntak, tilsyn, klage, straff mv.</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2024-12-17-3282" id="dokument"><h1>Forskrift om endring i forskrift om begrensning av forurensning (forurensingsforskriften), nytt kapittel 36A om generelle krav til forurensende virksomhet</h1><section class="section" data-name="kapI" id="kapittel-1" data-lovdata-URL="LTI/forskrift/2024-12-17-3282/KAPITTEL_1"><h2 data-text-align="center">I</h2><article class="defaultP">I forskrift 1. juni 2004 nr. 931 om begrensning av forurensning (forurensningsforskriften) gjøres følgende endring:</article> <article class="defaultP" margin-top="true">Nytt kapittel 36A skal lyde:</article><span class="futuretitle" id="kapittel-1-foreslåttittel-1">Kapittel 36A. Generelle krav til forurensende virksomhet</span><article class="futureLegalArticle" data-name="§36A-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 36A-1</span>. <span class="legalArticleTitle">Virkeområde</span></span><article class="legalP" id="kapittel-1-foreslåttparagraf-1-ledd-1">Dette kapittelet gjelder forurensende virksomhet med tillatelse etter forurensningsloven § 11 og som omfattes av vedlegg I til forurensningsforskriften kapittel 36.</article><article class="legalP" id="kapittel-1-foreslåttparagraf-1-ledd-2">Virksomhet på kontinentalsokkelen er ikke omfattet av kapittel 36A.</article></article><article class="futureLegalArticle" data-name="§36A-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 36A-2</span>. <span class="legalArticleTitle">Definisjoner</span></span><article class="legalP" id="kapittel-1-foreslåttparagraf-2-ledd-1">I dette kapittelet menes med:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1"><i>virksomhet:</i> den forurensende aktiviteten på en bestemt lokalitet</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1"><i>driftsansvarlig:</i> den fysiske eller juridiske person som driver eller kontrollerer driften av virksomheten.</article></article></li></ul></article></article><article class="futureLegalArticle" data-name="§36A-3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 36A-3</span>. <span class="legalArticleTitle">Plikt til å redusere forurensning</span></span><article class="legalP" id="kapittel-1-foreslåttparagraf-3-ledd-1">Den driftsansvarlige skal redusere utslippene fra virksomheten så langt dette er mulig uten urimelige kostnader. Plikten omfatter også å redusere utslipp av komponenter det ikke uttrykkelig er satt grenser for i tillatelsen etter forurensningsloven.</article><article class="legalP" id="kapittel-1-foreslåttparagraf-3-ledd-2">Ved reduksjon av produksjonsnivået i produksjonsprosesser der utslippene er proporsjonale med produksjonsmengde, skal reduksjonen som et minimum medføre en tilsvarende reduksjon i utslippene.</article></article><article class="futureLegalArticle" data-name="§36A-4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 36A-4</span>. <span class="legalArticleTitle">Utslippskontroll</span></span><article class="legalP" id="kapittel-1-foreslåttparagraf-4-ledd-1">Den driftsansvarlige skal kontrollere og dokumentere utslippene til luft og vann. Dette gjelder utslipp av komponenter som er regulert med grenseverdier i tillatelsen etter forurensningsloven eller i forskrifter, og andre komponenter som kan ha miljømessig betydning.</article><article class="legalP" id="kapittel-1-foreslåttparagraf-4-ledd-2">Dersom det er satt grenseverdier i tillatelsen uten krav til målinger, skal den driftsansvarlige årlig vurdere utslippsmengden for disse komponentene.</article></article><article class="futureLegalArticle" data-name="§36A-5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 36A-5</span>. <span class="legalArticleTitle">Utskifting av utstyr</span></span><article class="legalP" id="kapittel-1-foreslåttparagraf-5-ledd-1">Ved utskifting av utstyr skal det nye utstyret være i samsvar med beste tilgjengelige teknikker slik det er definert i kapittel 36 vedlegg II. Der det finnes relevante BAT-konklusjoner for virksomheten, skal det nye utstyret gi minst like god beskyttelse for det ytre miljø som teknikkene i den relevante BAT-konklusjonen.</article></article><article class="futureLegalArticle" data-name="§36A-6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 36A-6</span>. <span class="legalArticleTitle">Plikt til forebyggende vedlikehold</span></span><article class="legalP" id="kapittel-1-foreslåttparagraf-6-ledd-1">Den driftsansvarlige skal sørge for forebyggende vedlikehold av utstyr som kan ha utslippsmessig betydning. Den driftsansvarlige skal sørge for system og rutiner for vedlikehold, og dette skal kunne dokumenteres.</article></article><article class="futureLegalArticle" data-name="§36A-7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 36A-7</span>. <span class="legalArticleTitle">Forurensning av grunn, grunnvann og sedimenter</span></span><article class="legalP" id="kapittel-1-foreslåttparagraf-7-ledd-1">Den driftsansvarlige skal holde løpende oversikt over eventuell eksisterende forurenset grunn på virksomhetens område og forurensede sedimenter utenfor virksomhetens område, herunder faren for spredning. Den driftsansvarlige skal vurdere behovet for undersøkelser og tiltak.</article></article><article class="futureLegalArticle" data-name="§36A-8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 36A-8</span>. <span class="legalArticleTitle">Kjemikalier</span></span><article class="legalP" id="kapittel-1-foreslåttparagraf-8-ledd-1">Den driftsansvarlige skal etablere et system for å vurdere substitusjon av kjemikalier som brukes i virksomheten. Systemet skal dokumentere de vurderinger som er gjort for å oppfylle substitusjonsplikten.</article></article><article class="futureLegalArticle" data-name="§36A-9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 36A-9</span>. <span class="legalArticleTitle">Energiledelse</span></span><article class="legalP" id="kapittel-1-foreslåttparagraf-9-ledd-1">Den driftsansvarlige skal ha et system for energiledelse for kontinuerlig, systematisk og målrettet vurdering av tiltak som kan iverksettes for å oppnå en mest mulig energieffektiv produksjon og drift. Systemet for energiledelse skal inngå i virksomhetens internkontroll, og følge prinsippene og metodene angitt i Norsk Standard for energiledelse (NS-EN ISO 50001).</article></article><article class="futureLegalArticle" data-name="§36A-10" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 36A-10</span>. <span class="legalArticleTitle">Utnyttelse av overskuddsenergi</span></span><article class="legalP" id="kapittel-1-foreslåttparagraf-10-ledd-1">Den driftsansvarlige skal i størst mulig grad sørge for å utnytte overskuddsenergi fra eksisterende og nye anlegg internt. Den driftsansvarlige skal gjennom tiltak på eget område legge til rette for at overskuddsenergi skal kunne utnyttes eksternt med mindre det kan godtgjøres at dette ikke er teknisk mulig eller medfører uforholdsmessige store omkostninger.</article></article><article class="futureLegalArticle" data-name="§36A-11" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 36A-11</span>. <span class="legalArticleTitle">Avfallsforebygging og avfallshåndtering</span></span><article class="legalP" id="kapittel-1-foreslåttparagraf-11-ledd-1">Den driftsansvarlige skal sørge for følgende prioriteringsrekkefølge for virksomhetens avfallsforebygging og avfallshåndtering:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-11-ledd-1-punkt-1"><article class="legalP" id="kapittel-1-foreslåttparagraf-11-ledd-1-punkt-1-ledd-1">forebygging,</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-11-ledd-1-punkt-2"><article class="legalP" id="kapittel-1-foreslåttparagraf-11-ledd-1-punkt-2-ledd-1">forberedelse til ombruk,</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-11-ledd-1-punkt-3"><article class="legalP" id="kapittel-1-foreslåttparagraf-11-ledd-1-punkt-3-ledd-1">materialgjenvinning,</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-11-ledd-1-punkt-4"><article class="legalP" id="kapittel-1-foreslåttparagraf-11-ledd-1-punkt-4-ledd-1">annen gjenvinning, deriblant energiutnytting,</article></article></li><li data-li-identifier="e." data-name="e."><article class="listArticle" id="kapittel-1-foreslåttparagraf-11-ledd-1-punkt-5"><article class="legalP" id="kapittel-1-foreslåttparagraf-11-ledd-1-punkt-5-ledd-1">sluttbehandling.</article></article></li></ul></article><article class="legalP" id="kapittel-1-foreslåttparagraf-11-ledd-2">Den driftsansvarlige kan fravike prioritetsrekkefølgen i første ledd dersom det er berettiget ut fra en avveining av miljøhensyn, ressurshensyn, hensyn til menneskers helse, teknisk gjennomførbarhet og økonomiske forhold.</article><article class="legalP" id="kapittel-1-foreslåttparagraf-11-ledd-3">Den driftsansvarlige skal dokumentere hvilke vurderinger og tiltak som er gjennomført for å overholde prioritetsrekkefølgen i første ledd. Dokumentasjonen skal tas vare på i minst fem år og være tilgjengelig ved kontroll eller på forespørsel fra forurensningsmyndigheten.</article></article><article class="futureLegalArticle" data-name="§36A-12" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 36A-12</span>. <span class="legalArticleTitle">Gjenvinning av avfall hos annen aktør</span></span><article class="legalP" id="kapittel-1-foreslåttparagraf-12-ledd-1">Dersom avfall bringes til annen aktør for gjenvinning, skal den driftsansvarlige for virksomheten:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-12-ledd-1-punkt-1"><article class="legalP" id="kapittel-1-foreslåttparagraf-12-ledd-1-punkt-1-ledd-1">dokumentere hvem som mottar avfallet,</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-12-ledd-1-punkt-2"><article class="legalP" id="kapittel-1-foreslåttparagraf-12-ledd-1-punkt-2-ledd-1">dokumentere opplysninger fra mottakeren om hvordan avfallet skal gjenvinnes,</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-12-ledd-1-punkt-3"><article class="legalP" id="kapittel-1-foreslåttparagraf-12-ledd-1-punkt-3-ledd-1">opplyse mottakeren om innhold i avfallet.</article></article></li></ul></article><article class="legalP" id="kapittel-1-foreslåttparagraf-12-ledd-2">Dokumentasjonen skal tas vare på i minst fem år og være tilgjengelig ved kontroll eller på forespørsel fra forurensningsmyndigheten.</article></article><article class="futureLegalArticle" data-name="§36A-13" id="kapittel-1-foreslåttparagraf-13"><span class="futureLegalArticleHeader"><span class="legalArticleValue">§ 36A-13</span>. <span class="legalArticleTitle">Bruk av biprodukt utenfor virksomheten</span></span><article class="legalP" id="kapittel-1-foreslåttparagraf-13-ledd-1">Dersom biprodukt, jf. forurensningsloven § 27, brukes utenfor virksomheten, skal den driftsansvarlige for virksomheten:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-13-ledd-1-punkt-1"><article class="legalP" id="kapittel-1-foreslåttparagraf-13-ledd-1-punkt-1-ledd-1">dokumentere hvem som mottar biproduktet,</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-13-ledd-1-punkt-2"><article class="legalP" id="kapittel-1-foreslåttparagraf-13-ledd-1-punkt-2-ledd-1">opplyse mottakeren om innhold i biproduktet.</article></article></li></ul></article><article class="legalP" id="kapittel-1-foreslåttparagraf-13-ledd-2">Opplysningene etter første ledd skal tas vare på i minst fem år og være tilgjengelig ved kontroll eller på forespørsel fra forurensningsmyndigheten.</article></article><article class="futureLegalArticle" data-name="§36A-14" id="kapittel-1-foreslåttparagraf-14"><span class="futureLegalArticleHeader"><span class="legalArticleValue">§ 36A-14</span>. <span class="legalArticleTitle">Håndtering av avfall</span></span><article class="legalP" id="kapittel-1-foreslåttparagraf-14-ledd-1">All håndtering av avfall skal være basert på en risikovurdering, jf. § 36A-19.</article><article class="legalP" id="kapittel-1-foreslåttparagraf-14-ledd-2">Ved lagring av avfall skal:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-14-ledd-2-punkt-1"><article class="legalP" id="kapittel-1-foreslåttparagraf-14-ledd-2-punkt-1-ledd-1">den driftsansvarlige ha kart hvor det fremgår hvor forskjellige typer avfall er lagret,</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-14-ledd-2-punkt-2"><article class="legalP" id="kapittel-1-foreslåttparagraf-14-ledd-2-punkt-2-ledd-1">avfallslager være sikret slik at uvedkommende ikke får adgang, og lagret avfall skal være merket slik at det fremgår hva som er lagret,</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-14-ledd-2-punkt-3"><article class="legalP" id="kapittel-1-foreslåttparagraf-14-ledd-2-punkt-3-ledd-1">avfall som ved samlagring eller sammenblanding kan gi fare for brann, eksplosjon eller dannelse av farlige stoffer, lagres med nødvendig avstand.</article></article></li></ul></article><article class="legalP" id="kapittel-1-foreslåttparagraf-14-ledd-3">Farlig avfall skal lagres innendørs og på fast, ugjennomtrengelig og tilstrekkelig slitesterkt dekke for de aktuelle materialer/avfallstyper med oppsamling av eventuell avrenning. Annen lagringsmåte kan benyttes dersom den ansvarlige for virksomheten kan dokumentere at den valgte lagringsmåten gir minst like lav risiko og like god miljøbeskyttelse. For anlegg for mottak og mellomlagring av farlig avfall gjelder kravene til lagring av farlig avfall i avfallsforskriften kapittel 11 vedlegg 4.</article></article><article class="futureLegalArticle" data-name="§36A-15" id="kapittel-1-foreslåttparagraf-15"><span class="futureLegalArticleHeader"><span class="legalArticleValue">§ 36A-15</span>. <span class="legalArticleTitle">Forbud mot fortynning av farlig avfall</span></span><article class="legalP" id="kapittel-1-foreslåttparagraf-15-ledd-1">Farlig avfall skal før behandling ikke fortynnes med den virkning at det ikke lenger blir å regne som farlig avfall i henhold til avfallsforskriften § 11-2.</article></article><article class="futureLegalArticle" data-name="§36A-16" id="kapittel-1-foreslåttparagraf-16"><span class="futureLegalArticleHeader"><span class="legalArticleValue">§ 36A-16</span>. <span class="legalArticleTitle">Kvalitetssikring av målinger for utslippskontroll</span></span><article class="legalP" id="kapittel-1-foreslåttparagraf-16-ledd-1">Den driftsansvarlige skal kvalitetssikre målinger, måleutstyr og metoder slik at de gir representative tall for virksomhetens faktiske utslipp. Målinger omfatter volumstrømsmåling, prøvetaking, analyse og beregning.</article><article class="legalP" id="kapittel-1-foreslåttparagraf-16-ledd-2">Følgende punkter skal oppfylles for å sikre forsvarlig kvalitetssikring av målinger for utslippskontroll:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-16-ledd-2-punkt-1"><article class="legalP" id="kapittel-1-foreslåttparagraf-16-ledd-2-punkt-1-ledd-1">Målingene skal utføres etter Norsk Standard. Dersom Norsk Standard ikke finnes, kan internasjonal standard benyttes. Den ansvarlige for virksomheten kan benytte andre metoder enn norsk eller internasjonal standard dersom særlige hensyn tilsier det. Den driftsansvarlige må i slike tilfeller dokumentere at særlige hensyn foreligger og at den valgte metoden gir representative tall for virksomhetens faktiske utslipp.</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-16-ledd-2-punkt-2"><article class="legalP" id="kapittel-1-foreslåttparagraf-16-ledd-2-punkt-2-ledd-1">Dersom volumstrømsmåling, prøvetaking og analyse utføres av eksterne, skal det brukes akkrediterte laboratorier og tjenester såfremt slike akkrediterte tjenester finnes.</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-16-ledd-2-punkt-3"><article class="legalP" id="kapittel-1-foreslåttparagraf-16-ledd-2-punkt-3-ledd-1">Dersom den driftsansvarlige selv analyserer parametere som er regulert med grenseverdier, skal den delta i sammenlignende laboratorieprøving og/eller jevnlig verifisere analyser med et eksternt, akkreditert laboratorium. Frekvensen skal begrunnes.</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-16-ledd-2-punkt-4"><article class="legalP" id="kapittel-1-foreslåttparagraf-16-ledd-2-punkt-4-ledd-1">Den driftsansvarlige skal jevnlig vurdere om plassering av prøvetakingspunkter, valg av prøvetakingsmetoder og -frekvenser gir representative prøver.</article></article></li><li data-li-identifier="e." data-name="e."><article class="listArticle" id="kapittel-1-foreslåttparagraf-16-ledd-2-punkt-5"><article class="legalP" id="kapittel-1-foreslåttparagraf-16-ledd-2-punkt-5-ledd-1">Måleutstyret skal jevnlig kontrolleres og kalibreres.</article></article></li><li data-li-identifier="f." data-name="f."><article class="listArticle" id="kapittel-1-foreslåttparagraf-16-ledd-2-punkt-6"><article class="legalP" id="kapittel-1-foreslåttparagraf-16-ledd-2-punkt-6-ledd-1">Den driftsansvarlige skal vurdere usikkerheten ved alle trinnene i målingene og velge løsninger som reduserer den totale usikkerheten til et akseptabelt nivå.</article></article></li></ul></article></article><article class="futureLegalArticle" data-name="§36A-17" id="kapittel-1-foreslåttparagraf-17"><span class="futureLegalArticleHeader"><span class="legalArticleValue">§ 36A-17</span>. <span class="legalArticleTitle">Program for utslippskontroll</span></span><article class="legalP" id="kapittel-1-foreslåttparagraf-17-ledd-1">Den driftsansvarlige skal ha et program for utslippskontroll som redegjør for utslippskontrollen og kvalitetssikringen etter § 36A-4 og § 36A-16. Programmet skal holdes oppdatert og inngå i virksomhetenes internkontroll.</article></article><article class="futureLegalArticle" data-name="§36A-18" id="kapittel-1-foreslåttparagraf-18"><span class="futureLegalArticleHeader"><span class="legalArticleValue">§ 36A-18</span>. <span class="legalArticleTitle">Rapportering til forurensningsmyndigheten</span></span><article class="legalP" id="kapittel-1-foreslåttparagraf-18-ledd-1">Den driftsansvarlige skal hvert år innen 1. mars rapportere til forurensningsmyndigheten om all forurensning, avfall, energi og andre miljømessige forhold ved virksomheten.</article></article><article class="futureLegalArticle" data-name="§36A-19" id="kapittel-1-foreslåttparagraf-19"><span class="futureLegalArticleHeader"><span class="legalArticleValue">§ 36A-19</span>. <span class="legalArticleTitle">Miljørisikoanalyse</span></span><article class="legalP" id="kapittel-1-foreslåttparagraf-19-ledd-1">Den driftsansvarlige skal til enhver tid ha oversikt over alle forhold ved virksomheten som kan medføre forurensning og kunne redegjøre for risikoforhold. Den driftsansvarlige skal gjennomføre en miljørisikoanalyse av sin virksomhet og vurdere resultatene opp mot akseptabel miljørisiko. Denne risikoanalysen skal ta hensyn til ekstremvær, flom og klimaendringer.</article><article class="legalP" id="kapittel-1-foreslåttparagraf-19-ledd-2">Den driftsansvarlige skal sørge for kartlegging av potensielle hendelser som kan føre til akutt forurensning av vann, grunn og luft.</article></article><article class="futureLegalArticle" data-name="§36A-20" id="kapittel-1-foreslåttparagraf-20"><span class="futureLegalArticleHeader"><span class="legalArticleValue">§ 36A-20</span>. <span class="legalArticleTitle">Risikoreduserende tiltak</span></span><article class="legalP" id="kapittel-1-foreslåttparagraf-20-ledd-1">Med grunnlag i miljørisikoanalysen etter § 36A-19, skal den driftsansvarlige, så langt det er mulig uten urimelige kostnader, iverksette risikoreduserende tiltak for å redusere miljørisikoen til et akseptabelt nivå. Med risikoreduserende tiltak menes både sannsynlighetsreduserende og konsekvensreduserende tiltak.</article></article><article class="futureLegalArticle" data-name="§36A-21" id="kapittel-1-foreslåttparagraf-21"><span class="futureLegalArticleHeader"><span class="legalArticleValue">§ 36A-21</span>. <span class="legalArticleTitle">Beredskap mot akutt forurensning</span></span><article class="legalP" id="kapittel-1-foreslåttparagraf-21-ledd-1">Dersom iverksatte risikoreduserende tiltak etter § 36A-20 ikke har redusert risikoen for akutt forurensning til et akseptabelt nivå, skal virksomheten etablere beredskap, med tilhørende beredskapsplan, med utgangspunkt i virksomhetens miljørisikoanalyse.</article><article class="legalP" id="kapittel-1-foreslåttparagraf-21-ledd-2">Beredskapsplanen skal beskrive beredskapens organisering og utstyr, og angi responstid og innsatsplaner.</article><article class="legalP" id="kapittel-1-foreslåttparagraf-21-ledd-3">Beredskapen skal være tilpasset den restrisikoen som gjenstår etter at risikoreduserende tiltak er gjennomført, jf. forurensningsloven § 40.</article><article class="legalP" id="kapittel-1-foreslåttparagraf-21-ledd-4">Den driftsansvarlige skal etablere en beredskapsorganisasjon med nødvendig personell og utstyr. Kompetanse, opplæring og organisering skal være dimensjonert for restrisikoen.</article><article class="legalP" id="kapittel-1-foreslåttparagraf-21-ledd-5">Beredskapen skal øves minst én gang per år.</article></article><article class="futureLegalArticle" data-name="§36A-22" id="kapittel-1-foreslåttparagraf-22"><span class="futureLegalArticleHeader"><span class="legalArticleValue">§ 36A-22</span>. <span class="legalArticleTitle">Eierskifte, omdanning mv.</span></span><article class="legalP" id="kapittel-1-foreslåttparagraf-22-ledd-1">Den driftsansvarlige skal sende melding til forurensningsmyndighetene så snart som mulig og senest én måned etter at aksjene eller andelene til den driftsansvarlige overdras til ny eier eller den driftsansvarlige får ny eier med bestemmende innflytelse.</article><article class="legalP" id="kapittel-1-foreslåttparagraf-22-ledd-2">Dersom den driftsansvarlige skal fusjonere, fisjonere, på annen måte omdannes eller driftsansvaret skal overføres til en ny driftsansvarlig, gjelder følgende:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-22-ledd-2-punkt-1"><article class="legalP" id="kapittel-1-foreslåttparagraf-22-ledd-2-punkt-1-ledd-1">Den driftsansvarlige for virksomhet som ikke har krav til finansiell sikkerhet i sin tillatelse eller i forskrift, skal sende melding til forurensningsmyndigheten så snart som mulig og senest én måned etter gjennomføring.</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-22-ledd-2-punkt-2"><article class="legalP" id="kapittel-1-foreslåttparagraf-22-ledd-2-punkt-2-ledd-1">Den driftsansvarlige for virksomhet som har krav til finansiell sikkerhet i sin tillatelse eller i forskrift, skal sende melding til forurensningsmyndigheten i god tid før planlagt gjennomføring. Ny driftsansvarlig kan ikke drive i henhold til tillatelsen før forurensningsmyndigheten har mottatt og godkjent ny tilfredsstillende finansiell sikkerhet fra den nye driftsansvarlige. Tidligere driftsansvarlig er ansvarlig etter tillatelsen frem til slik godkjenning er gitt.</article></article></li></ul></article></article><article class="futureLegalArticle" data-name="§36A-23" id="kapittel-1-foreslåttparagraf-23"><span class="futureLegalArticleHeader"><span class="legalArticleValue">§ 36A-23</span>. <span class="legalArticleTitle">Nedleggelse og driftsstans</span></span><article class="legalP" id="kapittel-1-foreslåttparagraf-23-ledd-1">Ved nedleggelse eller driftsstans skal den driftsansvarlige sørge for at råvarer, hjelpestoff, halvfabrikat eller ferdig vare, produksjonsutstyr, biprodukter og avfall tas hånd om på forsvarlig måte. Den driftsansvarlige skal rapportere om iverksatte tiltak til forurensningsmyndigheten innen tre måneder etter nedleggelse eller stans. Rapporteringen skal også omfatte dokumentasjon av disponeringen av kjemikalierester og ubrukte kjemikalier og navn på eventuell kjøper.</article><article class="legalP" id="kapittel-1-foreslåttparagraf-23-ledd-2">Ved nedleggelse av en virksomhet skal den driftsansvarlige sørge for at driftsstedet settes i miljømessig tilfredsstillende stand. Plan for tiltak for forurenset grunn eller grunnvann etter § 36-22 skal sendes forurensningsmyndigheten.</article><article class="legalP" id="kapittel-1-foreslåttparagraf-23-ledd-3">Den driftsansvarlige skal også for nedleggelsesåret rapportere i henhold til § 36A-18.</article></article><article class="futureLegalArticle" data-name="§36A-24" id="kapittel-1-foreslåttparagraf-24"><span class="futureLegalArticleHeader"><span class="legalArticleValue">§ 36A-24</span>. <span class="legalArticleTitle">Unntak, tilsyn, klage, straff mv.</span></span><article class="legalP" id="kapittel-1-foreslåttparagraf-24-ledd-1">Forhold som gjelder unntak, tilsyn, klage, straff mv. er regulert i forurensningsforskriftens kapittel 41. Statsforvalteren fører tilsyn med og kan gjøre unntak fra bestemmelsene i dette kapittelet.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2024-12-17-3282/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 1. januar 2025.</article></section></main></body></html>