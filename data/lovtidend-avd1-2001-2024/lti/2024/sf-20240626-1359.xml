<!DOCTYPE html><html lang="nb"><head><title>Midlertidig forskrift om endring i integreringsforskriften som følge av ankomst av fordrevne fra Ukraina</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-06-26-1359</dd><dt class="dokid">DokumentID</dt><dd class="dokid">LTI/forskrift/2024-06-26-1359</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="subunit">Etat</dt><dd class="subunit"><ul><li>Integreringsavdelingen</li></ul></dd><dt class="dateInForce">I kraft fra</dt><dd class="dateInForce">2024-07-01 – 2026-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2020-12-15-2912</li></ul></dd><dt class="basedOn">Hjemmel</dt><dd class="basedOn"><ul><li>lov/2020-11-06-127/§14</li><li>lov/2020-11-06-127/§37c</li><li>lov/2020-11-06-127/§37e</li><li>lov/2020-11-06-127/§39</li></ul></dd><dt class="dateOfPublication">Kunngjort</dt><dd class="dateOfPublication">2024-06-28 15:55</dd><dt class="journalNumber">Journalnummer</dt><dd class="journalNumber">2024-0769</dd><dt class="title">Tittel</dt><dd class="title">Midlertidig forskrift om endring i integreringsforskriften som følge av ankomst av fordrevne fra Ukraina</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeids- og inkluderingsdepartementet 26. juni 2024 med hjemmel i lov 6. november 2020 nr. 127 om integrering gjennom opplæring, utdanning og arbeid (integreringsloven) § 14, § 37c, § 37e og § 39.</dd><dt class="refid">RefID</dt><dd class="refid">forskrift/2024-06-26-1359</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig forskrift om endring i integreringsforskriften som følge av ankomst av fordrevne fra Ukraina<ul class="tocSubUl"><li>I<ul class="tocSubUl"><li>§ 43a. Utdanning på videregående nivå</li><li>§ 43b. Introduksjonsstønad når forhold på kommunens side medfører deltidsprogram</li><li>§ 43c. Unntak fra kompetansekrav for lærere</li><li>§ 43d. Varighet av introduksjonsprogram for deltagere med fullført videregående opplæring som ikke har ett års høyere utdanning i tillegg</li><li>§ 43e. Høyere yrkesfaglig utdanning og høyere utdanning som innhold introduksjonsprogrammet</li><li>§ 43f. Språktilbud i introduksjonsprogrammet</li><li>§ 43g. Utvidet norskopplæring</li><li>§ 43h. Omfang av arbeidsrettede elementer i introduksjonsprogram etter integreringsloven § 37c</li><li>§ 43i. Introduksjonsprogram på deltid</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2024-06-26-1359" id="dokument"><h1>Midlertidig forskrift om endring i integreringsforskriften som følge av ankomst av fordrevne fra Ukraina</h1><section class="section" data-name="kapI" id="kapittel-1" data-lovdata-URL="LTI/forskrift/2024-06-26-1359/KAPITTEL_1"><h2 data-text-align="center">I</h2><article class="defaultP">I forskrift 15. desember 2020 nr. 2912 til integreringsloven (integreringsforskriften) gjøres følgende endringer:</article> <article class="defaultP" margin-top="true">§ 3 sjette ledd skal lyde:</article><article class="legalP" id="kapittel-1-ledd-1">Kommunen kan gjøre unntak fra kravene i fjerde ledd om antall veiledningsmøter og veiledningssamtaler dersom kapasitetshensyn i kommunen gjør det nødvendig. Veiledning i gruppe etter § 3 fjerde ledd andre punktum skal likevel bestå av minst fire veiledningsmøter. Individuell veiledning etter § 3 fjerde ledd tredje punktum skal likevel bestå av minst to veiledningssamtaler.</article> <article class="defaultP" margin-top="true">Kapittel 8A skal lyde:</article><span class="futuretitle" id="kapittel-1-foreslåttittel-1">Kapittel 8A. Midlertidige regler for personer som har fått oppholdstillatelse etter utlendingsloven § 34</span><article class="futureLegalArticle" data-name="§43a" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 43a</span>. <span class="legalArticleTitle">Utdanning på videregående nivå</span></span><article class="legalP" id="kapittel-1-foreslåttparagraf-1-ledd-1">Med utdanning på videregående nivå etter integreringsloven § 37c menes en utdanning som oppfyller utdanningskravet på listen om Generell studiekompetanse for søkere med utenlandsk utdanning (GSU-listen). Personer med fullført videregående opplæring fra Ukraina anses for å ha utdanning på videregående nivå, selv om de ikke oppfyller kravet om høyere utdanning i tillegg.</article></article><article class="futureLegalArticle" data-name="§43b" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 43b</span>. <span class="legalArticleTitle">Introduksjonsstønad når forhold på kommunens side medfører deltidsprogram</span></span><article class="legalP" id="kapittel-1-foreslåttparagraf-2-ledd-1">Dersom det ved introduksjonsprogram på deltid utbetales introduksjonsstønad tilsvarende deltakelse på fulltid, jf. integreringsloven § 37c fjerde ledd femte punktum, og deltakeren har lønnet arbeid utenfor programmet, reduseres stønaden i samsvar med integreringsloven § 23 andre ledd. Stønaden skal likevel minst tilsvare antall timer i introduksjonsprogrammet.</article></article><article class="futureLegalArticle" data-name="§43c" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 43c</span>. <span class="legalArticleTitle">Unntak fra kompetansekrav for lærere</span></span><article class="legalP" id="kapittel-1-foreslåttparagraf-3-ledd-1">Dersom det ikke finnes søkere som oppfyller kravene i § 67 første ledd, kan andre tilsettes midlertidig dersom det er nødvendig for at kommunen skal kunne gi tilbud om opplæring i norsk etter integreringsloven § 37d. For øvrig gjelder første til tredje ledd i § 68.</article></article><article class="futureLegalArticle" data-name="§43d" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 43d</span>. <span class="legalArticleTitle">Varighet av introduksjonsprogram for deltagere med fullført videregående opplæring som ikke har ett års høyere utdanning i tillegg</span></span><article class="legalP" id="kapittel-1-foreslåttparagraf-4-ledd-1">Deltagere som har fullført videregående opplæring fra Ukraina, og som ikke har ett års høyere utdanning i tillegg, kan delta i introduksjonsprogram i inntil ett år, dersom de har sluttmål om overgang til høyere utdanning eller høyere yrkesfaglig utdanning. Programmet kan ikke forlenges.</article></article><article class="futureLegalArticle" data-name="§43e" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 43e</span>. <span class="legalArticleTitle">Høyere yrkesfaglig utdanning og høyere utdanning som innhold introduksjonsprogrammet</span></span><article class="legalP" id="kapittel-1-foreslåttparagraf-5-ledd-1">Høyere yrkesfaglig utdanning av ett års varighet eller mindre, forberedende kurs og språkkurs for å fylle kravet til generell studiekompetanse og kompletterende utdanning, kan utgjøre hele eller deler av innholdet i et introduksjonsprogram etter § 37c.</article></article><article class="futureLegalArticle" data-name="§43f" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 43f</span>. <span class="legalArticleTitle">Språktilbud i introduksjonsprogrammet</span></span><article class="legalP" id="kapittel-1-foreslåttparagraf-6-ledd-1">Språktilbudet i introduksjonsprogrammet kan være norskopplæring etter § 37d, eller et annet norsk eller engelsk språktilbud.</article></article><article class="futureLegalArticle" data-name="§43g" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 43g</span>. <span class="legalArticleTitle">Utvidet norskopplæring</span></span><article class="legalP" id="kapittel-1-foreslåttparagraf-7-ledd-1">Kommunen og fylkeskommunen kan gi utvidet norskopplæring til deltagere som omfattes av integreringsloven § 37d og har behov for utvidet opplæring for å oppnå et minimumsnivå i norsk, jf. § 27 og § 28. Utvidet opplæring etter første punktum skal gis i tilknytning til opplæringen etter integreringsloven § 37d. Kommunen og fylkeskommunen kan likevel gi utvidet opplæring til deltagere som per 1. juli 2023 ikke lenger har rett til opplæring.</article><article class="legalP" id="kapittel-1-foreslåttparagraf-7-ledd-2">Utvidet opplæring kan gis i inntil seks måneder til deltagere som har utdanning på videregående nivå eller høyere fra før. Utvidet opplæring kan gis i seks måneder av gangen i inntil to år til deltagere som ikke har utdanning på videregående nivå eller høyere fra før.</article></article><article class="futureLegalArticle" data-name="§43h" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 43h</span>. <span class="legalArticleTitle">Omfang av arbeidsrettede elementer i introduksjonsprogram etter integreringsloven § 37c</span></span><article class="legalP" id="kapittel-1-foreslåttparagraf-8-ledd-1">Etter tre måneder i et introduksjonsprogram med sluttmål om arbeid etter integreringsloven § 37c andre ledd, skal arbeidsrettede elementer gjennomsnittlig minst utgjøre 15 timer i uken av programtiden. Ved deltidsprogram, jf. § 43i, på inntil 60 prosent av fulltid, kan kommunen sette ned kravet til gjennomsnittlig minst 10 timer i uken. Minstekravet til arbeidsrettede elementer oppfylles ved praksis på en arbeidsplass, arbeid på deltid, korte yrkes- eller bransjekurs, arbeidsmarkedstiltak i regi av NAV eller andre lignende tiltak. Kravet gjelder også ved forlengelse av programmet.</article></article><article class="futureLegalArticle" data-name="§43i" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 43i</span>. <span class="legalArticleTitle">Introduksjonsprogram på deltid</span></span><article class="legalP" id="kapittel-1-foreslåttparagraf-9-ledd-1">Introduksjonsprogram etter integreringsloven § 37c kan bare foregå på deltid dersom kommunen på grunn av kapasitetsutfordringer ikke kan tilby program på fulltid.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2024-06-26-1359/KAPITTEL_2"><h2 data-text-align="center">II</h2><ul class="defaultList"><li data-li-identifier="1." data-name="1."><article class="listArticle" id="kapittel-2-punkt-1"><article class="legalP" id="kapittel-2-punkt-1-ledd-1">Forskriften trer i kraft 1. juli 2024.</article></article></li><li data-li-identifier="2." data-name="2."><article class="listArticle" id="kapittel-2-punkt-2"><article class="legalP" id="kapittel-2-punkt-2-ledd-1">Forskriften oppheves 1. juli 2026.</article></article></li><li data-li-identifier="3." data-name="3."><article class="listArticle" id="kapittel-2-punkt-3"><article class="legalP" id="kapittel-2-punkt-3-ledd-1">Forskriften §§ 43h og 43i gjelder for deltagere som startet introduksjonsprogrammet 1. februar 2024 eller senere.</article></article></li></ul></section></main></body></html>