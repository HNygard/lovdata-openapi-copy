<!DOCTYPE html><html lang="nb"><head><title>Midlertidig forskrift om tilskudd for opprydding av avfall etter flomhendelsene i Sør-Norge i august 2023</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-03-22-535</dd><dt class="dokid">DokumentID</dt><dd class="dokid">LTI/forskrift/2024-03-22-535</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Avdeling for skog og ressurspolitikk</li></ul></dd><dt class="dateInForce">I kraft fra</dt><dd class="dateInForce">2024-04-01 – 2025-07-01</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2024-04-02 14:10</dd><dt class="journalNumber">Journalnummer</dt><dd class="journalNumber">2024-0304</dd><dt class="title">Tittel</dt><dd class="title">Midlertidig forskrift om tilskudd for opprydding av avfall etter flomhendelsene i Sør-Norge i august 2023</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 22. mars 2024 til gjennomføring av Stortingets budsjettvedtak.</dd><dt class="refid">RefID</dt><dd class="refid">forskrift/2024-03-22-535</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig forskrift om tilskudd for opprydding av avfall etter flomhendelsene i Sør-Norge i august 2023<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Vilkår for tildeling av tilskudd</li><li>§ 4. Beregning av tilskudd og minsteutbetaling</li><li>§ 5. Søknad og utbetaling</li><li>§ 6. Opplysningsplikt og kontroll</li><li>§ 7. Tilbakebetaling</li><li>§ 8. Administrasjon og klage</li><li>§ 9. Ikrafttredelse og varighet</li></ul></li></ul></dd></dl></header><main class="documentBody" data-lovdata-URL="LTI/forskrift/2024-03-22-535" id="dokument"><h1>Midlertidig forskrift om tilskudd for opprydding av avfall etter flomhendelsene i Sør-Norge i august 2023</h1><article class="legalArticle" data-lovdata-URL="LTI/forskrift/2024-03-22-535/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Tilskuddsordningen skal bidra til opprydding av eierløst avfall som har havnet på privat grunn som følge av flomhendelsene i Sør-Norge i august 2023. Tilskuddet skal bidra til å redusere negative miljøkonsekvenser som følge av forsøpling.</article></article><article class="legalArticle" data-lovdata-URL="LTI/forskrift/2024-03-22-535/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Tilskuddsordningen gjelder for opprydding på privat grunn som ble rammet av flomhendelsene i Sør-Norge i august 2023. Ordningen er et supplement til opprydding av arealer ved bruk av kommunale skjønnsmidler.</article></article><article class="legalArticle" data-lovdata-URL="LTI/forskrift/2024-03-22-535/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for tildeling av tilskudd</span></h2><article class="legalP" id="paragraf-3-ledd-1">Tilskudd etter denne forskriften kan gis til grunneier eller den som har råderett over en eiendom og som kan dokumentere kostnader knyttet til opprydding på denne eiendommen etter flomhendelsene i Sør-Norge i august 2023.</article><article class="legalP" id="paragraf-3-ledd-2">Det ytes ikke tilskudd til opprydding av avfall der ansvarlig for avfallet er kjent. Det ytes heller ikke tilskudd dersom oppryddingskostnadene kan dekkes av forsikring, den statlige naturskadeordningen eller omfattes av andre støtte- og tilskuddsordninger.</article><article class="legalP" id="paragraf-3-ledd-3">Egenarbeid dekkes ikke.</article></article><article class="legalArticle" data-lovdata-URL="LTI/forskrift/2024-03-22-535/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Beregning av tilskudd og minsteutbetaling</span></h2><article class="legalP" id="paragraf-4-ledd-1">Tilskudd kan dekke 85 prosent av dokumenterte kostnader.</article><article class="legalP" id="paragraf-4-ledd-2">Minsteutbetaling etter første ledd er 10&#xa0;000 kroner.</article></article><article class="legalArticle" data-lovdata-URL="LTI/forskrift/2024-03-22-535/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søknad og utbetaling</span></h2><article class="legalP" id="paragraf-5-ledd-1">Søknad om tilskudd sendes elektronisk til statsforvalteren innen 1. juli 2024 på skjema fastsatt av Landbruksdirektoratet. Utbetaling av tilskudd skjer fortløpende innenfor gjeldende budsjettramme.</article></article><article class="legalArticle" data-lovdata-URL="LTI/forskrift/2024-03-22-535/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Opplysningsplikt og kontroll</span></h2><article class="legalP" id="paragraf-6-ledd-1">Den som søker om tilskudd, plikter å gi alle opplysninger som statsforvalteren eller Landbruksdirektoratet finner nødvendig for å kunne forvalte ordningen.</article><article class="legalP" id="paragraf-6-ledd-2">Statsforvalteren kan føre kontroll med at utbetalinger av tilskudd er i tråd med forutsetningene for tilskuddet. Ved kontroll skal statsforvalteren ha tilgang til all bokføring, korrespondanse og opptegnelser som vedkommer tilskuddet.</article></article><article class="legalArticle" data-lovdata-URL="LTI/forskrift/2024-03-22-535/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilbakebetaling</span></h2><article class="legalP" id="paragraf-7-ledd-1">Tilskuddet kan kreves helt eller delvis tilbakebetalt dersom det er gitt feil opplysninger som har dannet grunnlag for utbetaling av tilskuddet.</article></article><article class="legalArticle" data-lovdata-URL="LTI/forskrift/2024-03-22-535/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Administrasjon og klage</span></h2><article class="legalP" id="paragraf-8-ledd-1">Vedtak om tilskudd fattes av statsforvalteren.</article><article class="legalP" id="paragraf-8-ledd-2">Statsforvalterens vedtak kan påklages til Landbruksdirektoratet etter forvaltningsloven kapittel VI. Klagen skal sendes statsforvalteren.</article></article><article class="legalArticle" data-lovdata-URL="LTI/forskrift/2024-03-22-535/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse og varighet</span></h2><article class="legalP" id="paragraf-9-ledd-1">Forskriften trer i kraft 1. april 2024 med virkning for flomhendelser i Sør-Norge oppstått i august 2023.</article></article></main></body></html>