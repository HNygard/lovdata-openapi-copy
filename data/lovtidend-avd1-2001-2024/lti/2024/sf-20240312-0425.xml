<!DOCTYPE html><html lang="nb"><head><title>Forskrift om endring i utlendingsforskriften (forenklinger i regelverket)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-03-12-425</dd><dt class="dokid">DokumentID</dt><dd class="dokid">LTI/forskrift/2024-03-12-425</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Innvandringsavdelingen</li></ul></dd><dt class="dateInForce">I kraft fra</dt><dd class="dateInForce">2024-03-25, 2024-04-18, 2024-05-16</dd><dt class="changesToDocuments">Endrer</dt><dd class="changesToDocuments"><ul><li>forskrift/2009-10-15-1286</li></ul></dd><dt class="basedOn">Hjemmel</dt><dd class="basedOn"><ul><li>lov/2008-05-15-35/§19</li><li>lov/2008-05-15-35/§58</li><li>lov/2008-05-15-35/§62</li><li>lov/2008-05-15-35/§65</li><li>lov/2008-05-15-35/§81</li><li>lov/2008-05-15-35/§139</li><li>lov/2008-05-15-35/§117</li><li>forskrift/2009-10-09-1260</li><li>forskrift/2009-12-18-1582</li></ul></dd><dt class="dateOfPublication">Kunngjort</dt><dd class="dateOfPublication">2024-03-13 14:20</dd><dt class="journalNumber">Journalnummer</dt><dd class="journalNumber">2024-0244</dd><dt class="titleShort">Korttittel</dt><dd class="titleShort">Endr. i utlendingsforskriften</dd><dt class="title">Tittel</dt><dd class="title">Forskrift om endring i utlendingsforskriften (forenklinger i regelverket)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og beredskapsdepartementet 12. mars 2024 med hjemmel i lov 15. mai 2008 nr. 35 om utlendingers adgang til riket og deres opphold her (utlendingsloven) § 19, § 58, § 62, § 65, § 81, jf. § 139, og § 117, jf. delegeringsvedtak 9. oktober 2009 nr. 1260 og omorganiseringsvedtak 18. desember 2009 nr. 1582.</dd><dt class="refid">RefID</dt><dd class="refid">forskrift/2024-03-12-425</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i utlendingsforskriften (forenklinger i regelverket)<ul class="tocSubUl"><li>I<ul class="tocSubUl"><li>§ 11-5. Tilleggstid på grunn av idømt ubetinget fengselsstraff eller forvaring for forhold som nevnt i lovens § 66 første ledd bokstav c</li><li>§ 11-5a. Tilleggstid på grunn av idømt ungdomsstraff og samfunnsstraff for forhold som nevnt i lovens § 66 første ledd bokstav c</li><li>§ 11-5b. Tilleggstid på grunn av ilagt bot for forhold som nevnt i lovens § 66 første ledd bokstav c</li><li>§ 11-5c. Tilleggstid på grunn av andre strafferettslige reaksjoner ilagt for forhold som nevnt i lovens § 66 første ledd bokstav c</li><li>§ 17-6. Varslingsplikt til barnevernstjenesten</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2024-03-12-425" id="dokument"><h1>Forskrift om endring i utlendingsforskriften (forenklinger i regelverket)</h1><section class="section" data-name="kapI" id="kapittel-1" data-lovdata-URL="LTI/forskrift/2024-03-12-425/KAPITTEL_1"><h2 data-text-align="center">I</h2><article class="defaultP">I forskrift 15. oktober 2009 nr. 1286 om utlendingers adgang til riket og deres opphold her (utlendingsforskriften) gjøres følgende endringer:</article> <article class="defaultP" margin-top="true">§ 4-22 femte ledd skal lyde:</article><article class="legalP" id="kapittel-1-ledd-1">Når utlendingen skal oppholde seg i riket ut over tre måneder, skal politiet gjøre vedkommende kjent med plikten til å fremstille seg til tuberkuloseundersøkelse etter lov 5. august 1994 nr. 55 om vern mot smittsomme sykdommer (smittevernloven). Politiet skal gi vedkommende helsemyndighet melding om kontaktopplysninger til utlendinger som skal oppholde seg i riket utover tre måneder og, hvis kjent, hvilket språk utlendingen kan kommunisere forsvarlig på.</article> <article class="defaultP" margin-top="true">§ 10-8 tredje ledd bokstav b skal lyde:<ul class="defaultList"><li data-li-identifier="b." data-name="b."><article class="listArticle" id="kapittel-1-ledd-1-punkt-1"><article class="legalP" id="kapittel-1-ledd-1-punkt-1-ledd-1">Når referansepersonen tar høyere utdanning (høyskole eller universitet) og har opptjent minst 60 studiepoeng eller tar fagskoleutdanning og har gjennomført minst ett års normert studietid, skal også søkerens midler i henhold til første ledd medregnes. Utlendingsdirektoratet kan gi nærmere retningslinjer.</article></article></li></ul></article> <article class="defaultP" margin-top="true">§ 10-9 tredje ledd bokstav c skal lyde:<ul class="defaultList"><li data-li-identifier="c." data-name="c."><article class="listArticle" id="kapittel-1-ledd-1-punkt-2"><article class="legalP" id="kapittel-1-ledd-1-punkt-2-ledd-1">Referansepersonen har hatt en fastsatt nettoformue på over 1 million kr ved de to siste skatteoppgjør.</article></article></li></ul></article> <article class="defaultP" margin-top="true">§ 10-10 oppheves.</article> <article class="defaultP" margin-top="true">§ 11-5 skal lyde:</article><article class="futureLegalArticle" data-name="§11-5" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 11-5</span>. <span class="legalArticleTitle">Tilleggstid på grunn av idømt ubetinget fengselsstraff eller forvaring for forhold som nevnt i lovens § 66 første ledd bokstav c</span></span><article class="legalP" id="kapittel-1-foreslåttparagraf-1-ledd-1">Når søkeren er idømt ubetinget fengselsstraff eller forvaring, beregnes tilleggstid før permanent oppholdstillatelse innvilges etter følgende tabell: <table><tbody><tr><td data-text-align="left" data-vertical-align="top">Inntil 90 dager:</td><td data-text-align="left" data-vertical-align="top">2 år</td></tr><tr><td data-text-align="left" data-vertical-align="top">Inntil 6 måneder:</td><td data-text-align="left" data-vertical-align="top">3 år</td></tr><tr><td data-text-align="left" data-vertical-align="top">Inntil 1 år:</td><td data-text-align="left" data-vertical-align="top">4 år</td></tr><tr><td data-text-align="left" data-vertical-align="top">Inntil 2 år:</td><td data-text-align="left" data-vertical-align="top">5 år</td></tr><tr><td data-text-align="left" data-vertical-align="top">Inntil 3 år:</td><td data-text-align="left" data-vertical-align="top">6 år</td></tr><tr><td data-text-align="left" data-vertical-align="top">Inntil 4 år:</td><td data-text-align="left" data-vertical-align="top">7 år</td></tr><tr><td data-text-align="left" data-vertical-align="top">osv.</td><td data-text-align="left" data-vertical-align="top">osv.</td></tr></tbody></table></article><article class="legalP" id="kapittel-1-foreslåttparagraf-1-ledd-2">Det skal ikke beregnes tilleggstid når søkeren er dømt til ubetinget fengselsstraff i inntil 6 måneder og det er mer enn 3 år siden dommen falt. Når søkeren er dømt til ubetinget fengselsstraff i mer enn 6 måneder, eller til forvaring eller sikring, skal det ikke beregnes tilleggstid når det er mer enn 10 år siden søkeren ble løslatt. Skjæringstidspunktet for 3- og 10-årsfristen er tidspunktet for Utlendingsdirektoratets vedtak om tilleggstid.</article><article class="legalP" id="kapittel-1-foreslåttparagraf-1-ledd-3">Det beregnes ikke botid mens søkeren gjennomfører ubetinget fengselsstraff eller forvaring.</article><article class="legalP" id="kapittel-1-foreslåttparagraf-1-ledd-4">Har søkeren flere forelegg eller dommer, fastsettes tilleggstiden skjønnsmessig, men slik at den blir noe lengre enn den ville blitt om det bare forelå én reaksjon.</article><article class="legalP" id="kapittel-1-foreslåttparagraf-1-ledd-5">Tilleggstiden beregnes fra tidspunktet vilkåret om botid tidligst er oppfylt, eller fra tidspunktet for den siste straffbare handlingen dersom dette er senere i tid.</article></article> <article class="defaultP" margin-top="true">Nye § 11-5a til § 11-5c skal lyde:</article><article class="futureLegalArticle" data-name="§11-5a" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 11-5a</span>. <span class="legalArticleTitle">Tilleggstid på grunn av idømt ungdomsstraff og samfunnsstraff for forhold som nevnt i lovens § 66 første ledd bokstav c</span></span><article class="legalP" id="kapittel-1-foreslåttparagraf-2-ledd-1">Er søkeren dømt til ungdomsstraff, beregnes tilleggstid etter tabellen i § 11-5 første ledd på grunnlag av den subsidiære fengselsstraffen. Det skal ikke beregnes tilleggstid når søkeren er dømt til subsidiær fengselsstraff i inntil 6 måneder og det er mer enn 3 år siden dommen falt. Når søkeren er dømt til subsidiær fengselsstraff i mer enn 6 måneder, skal det ikke beregnes tilleggstid når det er mer enn 5 år siden dommen falt. Skjæringstidspunktet for 3- og 5-årsfristen er tidspunktet for Utlendingsdirektoratets vedtak om tilleggstid. Det beregnes ikke botid mens søkeren gjennomfører ungdomsstraff.</article><article class="legalP" id="kapittel-1-foreslåttparagraf-2-ledd-2">Er søkeren dømt til samfunnsstraff, gjøres det et tillegg i botiden på ett år. Det skal ikke beregnes tilleggstid når søkeren er dømt til subsidiær fengselsstraff i inntil 6 måneder og det er mer enn 3 år siden dommen falt. Når søkeren er dømt til subsidiær fengselsstraff i mer enn 6 måneder, skal det ikke beregnes tilleggstid når det er mer enn 10 år siden samfunnsstraffen er gjennomført. Hvis søkeren var under 18 år da lovbruddet ble begått, skal det ikke beregnes tilleggstid når det er mer enn 5 år siden dommen falt. Skjæringstidspunktet for 3-, 5- og 10-årsfristen er tidspunktet for Utlendingsdirektoratets vedtak om tilleggstid. Permanent oppholdstillatelse kan som hovedregel ikke tilstås i gjennomføringstiden.</article><article class="legalP" id="kapittel-1-foreslåttparagraf-2-ledd-3">§ 11-5 fjerde og femte ledd gjelder tilsvarende.</article></article><article class="futureLegalArticle" data-name="§11-5b" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 11-5b</span>. <span class="legalArticleTitle">Tilleggstid på grunn av ilagt bot for forhold som nevnt i lovens § 66 første ledd bokstav c</span></span><article class="legalP" id="kapittel-1-foreslåttparagraf-3-ledd-1">Er søkeren bøtelagt, beregnes tilleggstiden etter følgende skala: <table><tbody><tr><td data-text-align="left" data-vertical-align="top">Inntil kr 3000:</td><td data-text-align="left" data-vertical-align="top">6 måneder</td></tr><tr><td data-text-align="left" data-vertical-align="top">Inntil kr 5000:</td><td data-text-align="left" data-vertical-align="top">1 år</td></tr><tr><td data-text-align="left" data-vertical-align="top">Over kr 5000:</td><td data-text-align="left" data-vertical-align="top">1–2 år</td></tr><tr><td data-text-align="left" data-vertical-align="top">Gjentatte bøter:</td><td data-text-align="left" data-vertical-align="top">Maksimum 2 år.</td></tr></tbody></table></article><article class="legalP" id="kapittel-1-foreslåttparagraf-3-ledd-2">Når det er mer enn 3 år siden utlendingen ved dom eller forelegg ble ilagt bot, skal det ikke beregnes tilleggstid. Skjæringstidspunktet for 3-årsfristen er tidspunktet for Utlendingsdirektoratets vedtak om tilleggstid.</article><article class="legalP" id="kapittel-1-foreslåttparagraf-3-ledd-3">§ 11-5 fjerde og femte ledd gjelder tilsvarende.</article></article><article class="futureLegalArticle" data-name="§11-5c" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 11-5c</span>. <span class="legalArticleTitle">Tilleggstid på grunn av andre strafferettslige reaksjoner ilagt for forhold som nevnt i lovens § 66 første ledd bokstav c</span></span><article class="legalP" id="kapittel-1-foreslåttparagraf-4-ledd-1">Det beregnes ikke tilleggstid som følge av forenklet forelegg.</article><article class="legalP" id="kapittel-1-foreslåttparagraf-4-ledd-2">Er søkeren dømt til betinget fengselsstraff på inntil ett år, gjøres det et tillegg i botiden på ett år. Er søkeren dømt til betinget fengselsstraff i mer enn ett år, gjøres det et tillegg i botiden på to år. Når det er mer enn 3 år siden dommen falt, skal det ikke beregnes tilleggstid. Skjæringstidspunktet for 3-årsfristen er tidspunktet for Utlendingsdirektoratets vedtak om tilleggstid. Permanent oppholdstillatelse kan som hovedregel ikke tilstås i prøvetiden.</article><article class="legalP" id="kapittel-1-foreslåttparagraf-4-ledd-3">Når en straffesak er overført til megling, ungdomsoppfølging eller oppfølging i konfliktråd etter straffeprosessloven § 71a, skal det ikke beregnes tilleggstid, og søknaden om permanent oppholdstillatelse kan tas under behandling.</article><article class="legalP" id="kapittel-1-foreslåttparagraf-4-ledd-4">Har søkeren fått påtaleunnlatelse, skal det ikke beregnes tilleggstid. Søknaden om permanent oppholdstillatelse kan ikke tas under behandling før beslutningen om påtaleunnlatelse er rettskraftig.</article><article class="legalP" id="kapittel-1-foreslåttparagraf-4-ledd-5">Er søkeren dømt til tvungent psykisk helsevern, må det opptjenes ny botid som danner grunnlag for permanent oppholdstillatelse etter at perioden med tvungent psykisk helsevern er avsluttet.</article><article class="legalP" id="kapittel-1-foreslåttparagraf-4-ledd-6">§ 11-5 fjerde og femte ledd gjelder tilsvarende.</article></article> <article class="defaultP" margin-top="true">§ 11-11 annet ledd oppheves.</article> <article class="defaultP" margin-top="true">§ 13-6 tredje ledd skal lyde:</article><article class="legalP" id="kapittel-1-ledd-2">Er reisebevis eller utlendingspass gått tapt mer enn en gang, skal spørsmålet om utstedelse av nytt reisebevis eller utlendingspass avgjøres av Utlendingsdirektoratet.</article> <article class="defaultP" margin-top="true">§ 17-6 skal lyde:</article><article class="futureLegalArticle" data-name="§17-6" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 17-6</span>. <span class="legalArticleTitle">Varslingsplikt til barnevernstjenesten</span></span><article class="legalP" id="kapittel-1-foreslåttparagraf-5-ledd-1">Enhver som utfører tjeneste eller arbeid for et forvaltningsorgan, skal uten hinder av taushetsplikt melde fra til barnevernstjenesten uten ugrunnet opphold i følgende tilfeller, jf. barnevernsloven § 13-2 første ledd:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-5-ledd-1-punkt-1"><article class="legalP" id="kapittel-1-foreslåttparagraf-5-ledd-1-punkt-1-ledd-1">når det er grunn til å tro at et barn blir eller vil bli mishandlet, utsatt for alvorlige mangler ved den daglige omsorgen eller utsatt for annen alvorlig omsorgssvikt</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-5-ledd-1-punkt-2"><article class="legalP" id="kapittel-1-foreslåttparagraf-5-ledd-1-punkt-2-ledd-1">når det er grunn til å tro at et barn har en livstruende eller annen alvorlig sykdom eller skade og ikke kommer til undersøkelse eller behandling</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-5-ledd-1-punkt-3"><article class="legalP" id="kapittel-1-foreslåttparagraf-5-ledd-1-punkt-3-ledd-1">når det er grunn til å tro at et barn med nedsatt funksjonsevne eller et spesielt hjelpetrengende barn ikke får dekket sitt særlige behov for behandling eller opplæring</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-5-ledd-1-punkt-4"><article class="legalP" id="kapittel-1-foreslåttparagraf-5-ledd-1-punkt-4-ledd-1">når et barn har vist alvorlige atferdsvansker ved å begå alvorlige eller gjentatte lovbrudd, ved problematisk bruk av rusmidler, eller ved å ha vist annen form for utpreget normløs atferd</article></article></li><li data-li-identifier="e." data-name="e."><article class="listArticle" id="kapittel-1-foreslåttparagraf-5-ledd-1-punkt-5"><article class="legalP" id="kapittel-1-foreslåttparagraf-5-ledd-1-punkt-5-ledd-1">når det er grunn til å tro at et barn blir eller vil bli utnyttet til menneskehandel.</article></article></li></ul></article></article> <article class="defaultP" margin-top="true">§ 19-22 sjette ledd skal lyde:</article><article class="legalP" id="kapittel-1-ledd-3">Politiet skal gjøre EØS-borgeren kjent med plikten til å fremstille seg til tuberkuloseundersøkelse etter lov 5. august 1994 nr. 55 om vern mot smittsomme sykdommer (smittevernloven). Politiet skal gi vedkommende helsemyndighet melding om utlendingens kontaktopplysninger og, hvis kjent, hvilket språk utlendingen kan kommunisere forsvarlig på.</article></section><section class="section" data-name="kapII" id="kapittel-2" data-lovdata-URL="LTI/forskrift/2024-03-12-425/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene i § 10-8 tredje ledd bokstav b, § 10-9 tredje ledd bokstav c, § 10-10 og § 11-11 annet ledd trer i kraft 18. april 2024.</article><article class="legalP" id="kapittel-2-ledd-2">Endringene i § 11-5, § 11-5a, 11-5b og 11-5c trer i kraft 16. mai 2024.</article><article class="legalP" id="kapittel-2-ledd-3">Øvrige endringer trer i kraft 25. mars 2024.</article></section></main></body></html>