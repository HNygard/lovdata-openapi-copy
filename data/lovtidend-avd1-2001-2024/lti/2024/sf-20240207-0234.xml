<!DOCTYPE html><html lang="nb"><head><title>Forskrift om tilskuddsordning forvaltet av Barentssekretariatet IKS</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-02-07-234</dd><dt class="dokid">DokumentID</dt><dd class="dokid">LTI/forskrift/2024-02-07-234</dd><dt class="ministry">Departement</dt><dd class="ministry"><ul><li>Kommunal- og distriktsdepartementet</li></ul></dd><dt class="subunit">Etat</dt><dd class="subunit"><ul><li>Regionalpolitisk avdeling</li></ul></dd><dt class="dateInForce">I kraft fra</dt><dd class="dateInForce">2024-02-07</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2024-02-12 15:00</dd><dt class="journalNumber">Journalnummer</dt><dd class="journalNumber">2024-0140</dd><dt class="title">Tittel</dt><dd class="title">Forskrift om tilskuddsordning forvaltet av Barentssekretariatet IKS</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kommunal- og distriktsdepartementet 7. februar 2024 med hjemmel i Stortingets årlige budsjettvedtak.</dd><dt class="refid">RefID</dt><dd class="refid">forskrift/2024-02-07-234</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskuddsordning forvaltet av Barentssekretariatet IKS<ul class="tocSubUl"><li>Kapittel I. Formål og geografisk virkeområde<ul class="tocSubUl"><li>§ 1. Formålet med tilskuddsordningen</li><li>§ 2. Geografisk virkeområde</li><li>§ 3. Kriterier for måloppnåelse</li></ul></li><li>Kapittel II. Bestemmelser for søkere og mottakere av tilskuddsmidler<ul class="tocSubUl"><li>§ 4. Hvem kan søke om tilskudd</li><li>§ 5. Hvem kan få tilskudd</li><li>§ 6. Forutsetning for støtte</li><li>§ 7. Formelle krav til søknaden</li><li>§ 8. Tildelingskriterier</li><li>§ 9. Hva det ikke kan tildeles tilskudd til</li><li>§ 10. Krav til tilskuddsmottakers rapportering</li><li>§ 11. Adgangen til å kontrollere at betingelsene og vilkårene for tilskudd er oppfylt</li><li>§ 12. Søknadsbehandlingen og forholdet til forvaltningsloven</li><li>§ 13. Utbetaling av tilskudd</li></ul></li><li>Kapittel III. Bestemmelser for forvaltere av ordningen<ul class="tocSubUl"><li>§ 14. Hvem forvalter tilskuddsmidlene</li><li>§ 15. Forvalters ansvar og oppgaver</li><li>§ 16. Kontroll med bruken av midlene</li></ul></li><li>Kapittel IV. Sluttbestemmelser<ul class="tocSubUl"><li>§ 17. Dispensasjon</li><li>§ 18. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2024-02-07-234" id="dokument"><h1>Forskrift om tilskuddsordning forvaltet av Barentssekretariatet IKS</h1><section class="section" data-name="kapI" id="kapittel-1" data-lovdata-URL="LTI/forskrift/2024-02-07-234/KAPITTEL_1"><h2>Kapittel I. Formål og geografisk virkeområde</h2><article class="legalArticle" data-lovdata-URL="LTI/forskrift/2024-02-07-234/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formålet med tilskuddsordningen</span></h3><article class="legalP" id="kapittel-1-paragraf-1-ledd-1">Ordningen skal fremme og finansiere samarbeidsprosjekter, i hovedsak med deltakere fra den norske, svenske og finske delen av Barentsregionen og hele Sápmi. Ordningen omfatter også folk-til-folk-prosjekter med uavhengige russiske aktører i Barentsregionen. Tilskuddsordningen skal bidra til å fremme samfunnsutvikling i Nord-Norge, blant annet gjennom kunnskapsheving.</article></article><article class="legalArticle" data-lovdata-URL="LTI/forskrift/2024-02-07-234/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Geografisk virkeområde</span></h3><article class="legalP" id="kapittel-1-paragraf-2-ledd-1">Tilskuddsordningen dekker Nordland, Troms og Finnmark fylker, og det sørsamiske området. Videre inngår den svenske og finske delen av Barentsregionen. Prosjekter med samarbeidspartnere fra det øvrige nordlige Norden (Færøyene, Grønland, Island) og/eller i arktisk Canada eller USA kan også vurderes, forutsatt at disse bidrar til å fremme formålet. Det samme gjelder prosjekter med uavhengige russiske aktører i Barentsregionen.</article></article><article class="legalArticle" data-lovdata-URL="LTI/forskrift/2024-02-07-234/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Kriterier for måloppnåelse</span></h3><article class="legalP" id="kapittel-1-paragraf-3-ledd-1">Måloppnåelsen skal vurderes etter følgende kriterier:<ul class="defaultList"><li data-li-identifier="a." data-name="a."><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1">Prosjektet har gitt mer/bedre samarbeid mellom norske, finske og/eller svenske aktører i nord, ev. også med aktører fra andre regioner i Arktis.</article></article></li><li data-li-identifier="b." data-name="b."><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1">Prosjektet bidrar til samfunnsutvikling i Nord-Norge.</article></article></li></ul></article></article></section><section class="section" data-name="kapII" id="kapittel-2" data-lovdata-URL="LTI/forskrift/2024-02-07-234/KAPITTEL_2"><h2>Kapittel II. Bestemmelser for søkere og mottakere av tilskuddsmidler</h2><article class="legalArticle" data-lovdata-URL="LTI/forskrift/2024-02-07-234/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Hvem kan søke om tilskudd</span></h3><ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-1-punkt-1"><article class="legalP" id="kapittel-2-paragraf-1-punkt-1-ledd-1">Søknaden skal være fra nordnorsk eller samisk partner (fra norsk del av Sápmi) i prosjektet.</article></article></li><li data-li-identifier="-" data-name="-"><article class="listArticle" id="kapittel-2-paragraf-1-punkt-2"><article class="legalP" id="kapittel-2-paragraf-1-punkt-2-ledd-1">Søker kan være en privat eller offentlig institusjon, bedrift, stiftelse eller organisasjon som er registrert med organisasjonsnummer i Brønnøysundregistrene.</article></article></li><li data-li-identifier="-" data-name="-"><article class="listArticle" id="kapittel-2-paragraf-1-punkt-3"><article class="legalP" id="kapittel-2-paragraf-1-punkt-3-ledd-1">For programmet BarentsKult må partner/søker i tillegg være en profesjonell kunst- eller kulturaktør.</article></article></li></ul></article><article class="legalArticle" data-lovdata-URL="LTI/forskrift/2024-02-07-234/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Hvem kan få tilskudd</span></h3><ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-2-punkt-1"><article class="legalP" id="kapittel-2-paragraf-2-punkt-1-ledd-1">Barentssekretariatet dekker kostnader knyttet til norsk eller samisk deltakelse / norske eller samiske partnere i prosjektene, jf. § 4.</article></article></li><li data-li-identifier="-" data-name="-"><article class="listArticle" id="kapittel-2-paragraf-2-punkt-2"><article class="legalP" id="kapittel-2-paragraf-2-punkt-2-ledd-1">Barentssekretariatet kan i særlige tilfeller dekke kostnader knyttet til norske eller samiske deltakere/partnere fra andre steder i landet og/eller uavhengig(e) russiske partner(e).</article></article></li></ul></article><article class="legalArticle" data-lovdata-URL="LTI/forskrift/2024-02-07-234/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Forutsetning for støtte</span></h3><article class="legalP" id="kapittel-2-paragraf-3-ledd-1">Støtte fra Barentssekretariatet, som regnes som offentlig støtte etter statsstøtteregelverkets bestemmelser, kan kun tildeles etter gruppeunntaksforordningen art. 25.</article></article><article class="legalArticle" data-lovdata-URL="LTI/forskrift/2024-02-07-234/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Formelle krav til søknaden</span></h3><article class="legalP" id="kapittel-2-paragraf-4-ledd-1">Søknaden skal sendes inn gjennom søknadsportalen på barents.no. Søknaden må være innsendt før hovedaktiviteten i prosjektet er påbegynt.</article><article class="legalP" id="kapittel-2-paragraf-4-ledd-2">Søknaden må inneholde følgende:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-4-ledd-2-punkt-1"><article class="legalP" id="kapittel-2-paragraf-4-ledd-2-punkt-1-ledd-1">søkerens navn, adresse, e-postadresse, telefonnummer, kontonummer og organisasjonsnummer. For små ungdomsprosjekter kan det i særlige tilfeller gjøres unntak fra kravet om organisasjonsnummer.</article></article></li><li data-li-identifier="b." data-name="b."><article class="listArticle" id="kapittel-2-paragraf-4-ledd-2-punkt-2"><article class="legalP" id="kapittel-2-paragraf-4-ledd-2-punkt-2-ledd-1">en grundig og gjennomarbeidet prosjektbeskrivelse</article></article></li><li data-li-identifier="c." data-name="c."><article class="listArticle" id="kapittel-2-paragraf-4-ledd-2-punkt-3"><article class="legalP" id="kapittel-2-paragraf-4-ledd-2-punkt-3-ledd-1">informasjon om at partnerskapet består av aktører fra norsk, og/eller svensk og/eller finsk del av Barents, ev. andre deler av ordningens geografiske område, jf. § 2.</article></article></li><li data-li-identifier="d." data-name="d."><article class="listArticle" id="kapittel-2-paragraf-4-ledd-2-punkt-4"><article class="legalP" id="kapittel-2-paragraf-4-ledd-2-punkt-4-ledd-1">oversikt over samarbeidspartnere og deres bidrag i prosjektet</article></article></li><li data-li-identifier="e." data-name="e."><article class="listArticle" id="kapittel-2-paragraf-4-ledd-2-punkt-5"><article class="legalP" id="kapittel-2-paragraf-4-ledd-2-punkt-5-ledd-1">tidshorisont/varighet skal framgå av søknaden</article></article></li><li data-li-identifier="f." data-name="f."><article class="listArticle" id="kapittel-2-paragraf-4-ledd-2-punkt-6"><article class="legalP" id="kapittel-2-paragraf-4-ledd-2-punkt-6-ledd-1">oversikt over forventede resultater</article></article></li><li data-li-identifier="g." data-name="g."><article class="listArticle" id="kapittel-2-paragraf-4-ledd-2-punkt-7"><article class="legalP" id="kapittel-2-paragraf-4-ledd-2-punkt-7-ledd-1">et spesifisert og kostnadseffektivt budsjett</article></article></li><li data-li-identifier="h." data-name="h."><article class="listArticle" id="kapittel-2-paragraf-4-ledd-2-punkt-8"><article class="legalP" id="kapittel-2-paragraf-4-ledd-2-punkt-8-ledd-1">informasjon om minimum 30&#xa0;% egenfinansiering, ev. egeninnsats. Det kan gjøres unntak for mindre prosjekter (maks. 50&#xa0;000 kr) med f.eks. ungdom, eller samarbeid med norske og uavhengige russiske aktører.</article></article></li><li data-li-identifier="i." data-name="i."><article class="listArticle" id="kapittel-2-paragraf-4-ledd-2-punkt-9"><article class="legalP" id="kapittel-2-paragraf-4-ledd-2-punkt-9-ledd-1">informasjon om medfinansiering fra Sverige, Finland, ev. fra partnere i øvrige Nordiske Arktis (Færøyene, Grønland, Island), og/eller i Arktisk Canada eller USA.</article></article></li></ul></article><article class="legalP" id="kapittel-2-paragraf-4-ledd-3">Tilskuddsforvalter kan kreve ytterligere dokumentasjon som er nødvendig for å vurdere søknaden.</article></article><article class="legalArticle" data-lovdata-URL="LTI/forskrift/2024-02-07-234/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Tildelingskriterier</span></h3><article class="legalP" id="kapittel-2-paragraf-5-ledd-1">Forvalter skal tildele midler etter en helhetlig vurdering av søknadene. Prosjektet skal fylle de formelle kriteriene i § 7.</article><article class="legalP" id="kapittel-2-paragraf-5-ledd-2">Følgende kriterier skal i tillegg oppfylles:<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-5-ledd-2-punkt-1"><article class="legalP" id="kapittel-2-paragraf-5-ledd-2-punkt-1-ledd-1">prosjektet gir god effekt/nytteverdi i Nord-Norge og/eller i samiske områder i Norge</article></article></li><li data-li-identifier="-" data-name="-"><article class="listArticle" id="kapittel-2-paragraf-5-ledd-2-punkt-2"><article class="legalP" id="kapittel-2-paragraf-5-ledd-2-punkt-2-ledd-1">partnerne har god gjennomføringsevne</article></article></li><li data-li-identifier="-" data-name="-"><article class="listArticle" id="kapittel-2-paragraf-5-ledd-2-punkt-3"><article class="legalP" id="kapittel-2-paragraf-5-ledd-2-punkt-3-ledd-1">partnerne har bærekraftig økonomi og realistisk budsjett for prosjektet.</article></article></li></ul></article><article class="legalP" id="kapittel-2-paragraf-5-ledd-3">Følgende kriterier skal vektlegges:<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-5-ledd-3-punkt-1"><article class="legalP" id="kapittel-2-paragraf-5-ledd-3-punkt-1-ledd-1">prosjektet er realistisk og gjennomførbart, bidrar til nytenkning, har stor overføringsverdi og er godt forankret i aktuelle søkerorganisasjoner</article></article></li><li data-li-identifier="-" data-name="-"><article class="listArticle" id="kapittel-2-paragraf-5-ledd-3-punkt-2"><article class="legalP" id="kapittel-2-paragraf-5-ledd-3-punkt-2-ledd-1">prosjektet ligger innenfor rammene av Barentssekretariatets strategier og satsingsområder</article></article></li><li data-li-identifier="-" data-name="-"><article class="listArticle" id="kapittel-2-paragraf-5-ledd-3-punkt-3"><article class="legalP" id="kapittel-2-paragraf-5-ledd-3-punkt-3-ledd-1">prosjektet er i tråd med regionale strategier</article></article></li><li data-li-identifier="-" data-name="-"><article class="listArticle" id="kapittel-2-paragraf-5-ledd-3-punkt-4"><article class="legalP" id="kapittel-2-paragraf-5-ledd-3-punkt-4-ledd-1">prosjektet bidrar til økt kompetanse</article></article></li><li data-li-identifier="-" data-name="-"><article class="listArticle" id="kapittel-2-paragraf-5-ledd-3-punkt-5"><article class="legalP" id="kapittel-2-paragraf-5-ledd-3-punkt-5-ledd-1">prosjektet har et godt samarbeidsinnhold, er fremtidsrettet og har virkning ut over prosjektperioden</article></article></li><li data-li-identifier="-" data-name="-"><article class="listArticle" id="kapittel-2-paragraf-5-ledd-3-punkt-6"><article class="legalP" id="kapittel-2-paragraf-5-ledd-3-punkt-6-ledd-1">for programmet BarentsKult skal det også være god kunst- og kulturfaglig kvalitet og nyskaping.</article></article></li></ul></article><article class="legalP" id="kapittel-2-paragraf-5-ledd-4">Tilskuddet skal kun dekke kostnader som er nødvendige for å realisere prosjektet og formålet med ordningen. Forvalter kan legge opp til tematiske prioriteringer.</article></article><article class="legalArticle" data-lovdata-URL="LTI/forskrift/2024-02-07-234/§9" data-name="§9" id="kapittel-2-paragraf-6"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Hva det ikke kan tildeles tilskudd til</span></h3><ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-6-punkt-1"><article class="legalP" id="kapittel-2-paragraf-6-punkt-1-ledd-1">humanitær bistand</article></article></li><li data-li-identifier="b." data-name="b."><article class="listArticle" id="kapittel-2-paragraf-6-punkt-2"><article class="legalP" id="kapittel-2-paragraf-6-punkt-2-ledd-1">grunnforskning</article></article></li><li data-li-identifier="c." data-name="c."><article class="listArticle" id="kapittel-2-paragraf-6-punkt-3"><article class="legalP" id="kapittel-2-paragraf-6-punkt-3-ledd-1">markedsføringsprosjekter</article></article></li><li data-li-identifier="d." data-name="d."><article class="listArticle" id="kapittel-2-paragraf-6-punkt-4"><article class="legalP" id="kapittel-2-paragraf-6-punkt-4-ledd-1">fysiske investeringer</article></article></li><li data-li-identifier="e." data-name="e."><article class="listArticle" id="kapittel-2-paragraf-6-punkt-5"><article class="legalP" id="kapittel-2-paragraf-6-punkt-5-ledd-1">ordinære driftsutgifter</article></article></li><li data-li-identifier="f." data-name="f."><article class="listArticle" id="kapittel-2-paragraf-6-punkt-6"><article class="legalP" id="kapittel-2-paragraf-6-punkt-6-ledd-1">etablering av virksomhet</article></article></li><li data-li-identifier="g." data-name="g."><article class="listArticle" id="kapittel-2-paragraf-6-punkt-7"><article class="legalP" id="kapittel-2-paragraf-6-punkt-7-ledd-1">utgivelse av bøker, publikasjoner og produksjon av informasjonsmateriell</article></article></li><li data-li-identifier="h." data-name="h."><article class="listArticle" id="kapittel-2-paragraf-6-punkt-8"><article class="legalP" id="kapittel-2-paragraf-6-punkt-8-ledd-1">profesjonell film- og lydproduksjon</article></article></li><li data-li-identifier="i." data-name="i."><article class="listArticle" id="kapittel-2-paragraf-6-punkt-9"><article class="legalP" id="kapittel-2-paragraf-6-punkt-9-ledd-1">dekning av underskudd</article></article></li><li data-li-identifier="j." data-name="j."><article class="listArticle" id="kapittel-2-paragraf-6-punkt-10"><article class="legalP" id="kapittel-2-paragraf-6-punkt-10-ledd-1">egenkapital / finansiering av eierskap</article></article></li><li data-li-identifier="k." data-name="k."><article class="listArticle" id="kapittel-2-paragraf-6-punkt-11"><article class="legalP" id="kapittel-2-paragraf-6-punkt-11-ledd-1">prosjekter som i hovedsak realiseres/gjennomføres utenfor norsk, finsk og svensk del av Barentsregionen.</article></article></li></ul></article><article class="legalArticle" data-lovdata-URL="LTI/forskrift/2024-02-07-234/§10" data-name="§10" id="kapittel-2-paragraf-7"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Krav til tilskuddsmottakers rapportering</span></h3><article class="legalP" id="kapittel-2-paragraf-7-ledd-1">Rapportering på tilskuddsmidlene skal skje gjennom portalen på barents.no.</article><article class="legalP" id="kapittel-2-paragraf-7-ledd-2">Tilskuddsmottaker skal rapportere til forvalter om prosjektet er gjennomført i henhold til vedtaket. Tilskuddsmottaker skal sende inn et regnskap for prosjektet i henhold til skjema på Barents.no. For prosjekter over kr 100&#xa0;000 skal prosjektregnskapet bekreftes av statsautorisert regnskapsfører eller statsautorisert revisor.</article><article class="legalP" id="kapittel-2-paragraf-7-ledd-3">Forvalter kan fastsette ytterligere krav til oppfølging og rapporteringer i vedtaket om tilskudd.</article></article><article class="legalArticle" data-lovdata-URL="LTI/forskrift/2024-02-07-234/§11" data-name="§11" id="kapittel-2-paragraf-8"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Adgangen til å kontrollere at betingelsene og vilkårene for tilskudd er oppfylt</span></h3><article class="legalP" id="kapittel-2-paragraf-8-ledd-1">Forvalter skal kontrollere at betingelsene for tilskuddet og vilkårene i vedtaket om tilskudd er oppfylt av tilskuddsmottakeren gjennom å kreve de opplysningene og den dokumentasjonen fra tilskuddsmottakeren som er nødvendig for kontrollen.</article><article class="legalP" id="kapittel-2-paragraf-8-ledd-2">Tilskuddsmottaker plikter å medvirke til at forvalter får adgang til de opplysninger og dokumenter som er nødvendig for å foreta kontroll av gjennomføringen av prosjektet. Tilskuddsmottakeren skal gi forvalter melding dersom det inntrer forhold som innebærer endringer i forhold til de forutsetningene som går frem av søknaden eller vedtaket. Forvalter vurderer i slike tilfeller om forutsetningene for tilskudd fortsatt er til stede. Forvalter kan herunder vurdere om tilskuddsperioden skal forlenges noe. Forvalter kan ilegge sanksjoner ved mislighold, herunder hel eller delvis tilbakebetaling av tilskudd.</article></article><article class="legalArticle" data-lovdata-URL="LTI/forskrift/2024-02-07-234/§12" data-name="§12" id="kapittel-2-paragraf-9"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Søknadsbehandlingen og forholdet til forvaltningsloven</span></h3><article class="legalP" id="kapittel-2-paragraf-9-ledd-1">Tildeling av tilskudd eller avslag på tilskuddssøknaden er enkeltvedtak etter forvaltningsloven § 2 første ledd bokstav b, jf. bokstav a.</article><article class="legalP" id="kapittel-2-paragraf-9-ledd-2">Vedtak kan påklages i henhold til forvaltningsloven. Kommunal- og distriktsdepartementet er klageinstans. Ellers vises det til forvaltningsloven når det gjelder alminnelige saksbehandlingsregler, klagebehandling med mer.</article></article><article class="legalArticle" data-lovdata-URL="LTI/forskrift/2024-02-07-234/§13" data-name="§13" id="kapittel-2-paragraf-10"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Utbetaling av tilskudd</span></h3><article class="legalP" id="kapittel-2-paragraf-10-ledd-1">Prosjektet kan ikke startes før totalfinansieringen er avklart.</article><article class="legalP" id="kapittel-2-paragraf-10-ledd-2">Tilskuddsbeløpet utbetales i hovedsak etterskuddsvis. Tilskuddsmottaker kan be om forskuddsutbetaling på opptil 75 prosent av tilskuddet. Minst 25 prosent av tilskuddsmidlene skal holdes tilbake til prosjektet eller tiltaket er avsluttet og forvalter har godkjent sluttrapport.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2024-02-07-234/KAPITTEL_3"><h2>Kapittel III. Bestemmelser for forvaltere av ordningen</h2><article class="legalArticle" data-lovdata-URL="LTI/forskrift/2024-02-07-234/§14" data-name="§14" id="kapittel-3-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Hvem forvalter tilskuddsmidlene</span></h3><article class="legalP" id="kapittel-3-paragraf-1-ledd-1">Oppdragsgiver er Kommunal- og distriktsdepartementet. Barentssekretariatet forvalter ordningen på vegne av departementet. Barentssekretariatet er ansvarlig for rapportering til departementet. Barentssekretariatet er et interkommunalt og ikke-kommersielt selskap eid av Troms, Finnmark og Nordland fylkeskommuner, formalisert gjennom en egen selskapsavtale.</article><article class="legalP" id="kapittel-3-paragraf-1-ledd-2">Departementet tildeler tilskuddsmidlene til forvalter som tilskudd, uten krav om tilbakebetaling, innenfor de økonomiske rammene Stortinget fastsetter årlig. Forvalter kan dermed disponere midlene uavhengig av bevilgningsår.</article><article class="legalP" id="kapittel-3-paragraf-1-ledd-3">Forvalter har videre ansvar for å<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-1-ledd-3-punkt-1"><article class="legalP" id="kapittel-3-paragraf-1-ledd-3-punkt-1-ledd-1">etablere rutiner for å sikre god internkontroll, slik at departementet kan kontrollere at betingelsen for tilskuddet og vilkårene i tildelingen er oppfylt</article></article></li><li data-li-identifier="b." data-name="b."><article class="listArticle" id="kapittel-3-paragraf-1-ledd-3-punkt-2"><article class="legalP" id="kapittel-3-paragraf-1-ledd-3-punkt-2-ledd-1">føre tilsyn med at kravene i forskriften og i oppdragsbrevet blir fulgt opp</article></article></li><li data-li-identifier="c." data-name="c."><article class="listArticle" id="kapittel-3-paragraf-1-ledd-3-punkt-3"><article class="legalP" id="kapittel-3-paragraf-1-ledd-3-punkt-3-ledd-1">rapportere til departementet, ut fra de rapporteringskrav som framkommer av årlige oppdragsbrev.</article></article></li></ul></article><article class="legalP" id="kapittel-3-paragraf-1-ledd-4">Kommunal- og distriktsdepartementet kan legge til ytterligere årlige føringer i egne oppdragsbrev ved behov. Føringer som gjelder folk-til-folk-samarbeidet med Russland fastsettes i samråd med Utenriksdepartementet.</article></article><article class="legalArticle" data-lovdata-URL="LTI/forskrift/2024-02-07-234/§15" data-name="§15" id="kapittel-3-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Forvalters ansvar og oppgaver</span></h3><article class="legalP" id="kapittel-3-paragraf-2-ledd-1">Forvalter er ansvarlig for at forvaltningen av tilskuddsmidlene skjer i tråd med denne forskriften og gjeldende lover og regelverk, herunder forvaltningsloven.</article><article class="legalP" id="kapittel-3-paragraf-2-ledd-2">Forvalter skal:<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-2-ledd-2-punkt-1"><article class="legalP" id="kapittel-3-paragraf-2-ledd-2-punkt-1-ledd-1">Utlyse tilskuddsmidler</article><article class="legalP" id="kapittel-3-paragraf-2-ledd-2-punkt-1-ledd-2">Forvalter har ansvar for å lyse ut de søkbare tilskuddsmidlene. Utlysningen skal som et minimum kunngjøres på barents.no. Det praktiseres løpende utlysning og søknadsbehandling.</article></article></li><li data-li-identifier="b." data-name="b."><article class="listArticle" id="kapittel-3-paragraf-2-ledd-2-punkt-2"><article class="legalP" id="kapittel-3-paragraf-2-ledd-2-punkt-2-ledd-1">Behandle søknader</article><article class="legalP" id="kapittel-3-paragraf-2-ledd-2-punkt-2-ledd-2">Forvalter har ansvar for søknadsbehandlingen.</article></article></li><li data-li-identifier="c." data-name="c."><article class="listArticle" id="kapittel-3-paragraf-2-ledd-2-punkt-3"><article class="legalP" id="kapittel-3-paragraf-2-ledd-2-punkt-3-ledd-1">Tildele tilskudd</article><article class="legalP" id="kapittel-3-paragraf-2-ledd-2-punkt-3-ledd-2">Forvalter skal forvalte midlene i samsvar med og innenfor rammen av denne forskriften, og treffe vedtak om tilskudd, jf. § 11, 1. ledd.</article><article class="legalP" id="kapittel-3-paragraf-2-ledd-2-punkt-3-ledd-3">Forvalter fastsetter eventuelt øvrige vilkår som er nødvendig for å sikre at bevilgningene blir brukt i samsvar med vilkår i oppdragsbrev fra oppdragsgiver og forskrift for ordningen.</article></article></li><li data-li-identifier="d." data-name="d."><article class="listArticle" id="kapittel-3-paragraf-2-ledd-2-punkt-4"><article class="legalP" id="kapittel-3-paragraf-2-ledd-2-punkt-4-ledd-1">Oppfølging og kontroll</article><article class="legalP" id="kapittel-3-paragraf-2-ledd-2-punkt-4-ledd-2">Forvalter har ansvar for å påse at midlene brukes i tråd med forskrift og oppdragsbrev og ev. iverksette sanksjoner.</article></article></li><li data-li-identifier="e." data-name="e."><article class="listArticle" id="kapittel-3-paragraf-2-ledd-2-punkt-5"><article class="legalP" id="kapittel-3-paragraf-2-ledd-2-punkt-5-ledd-1">Rapportering</article><article class="legalP" id="kapittel-3-paragraf-2-ledd-2-punkt-5-ledd-2">Forvalter skal rapportere til oppdragsgiver på kriteriene for måloppnåelse i § 3.</article><article class="legalP" id="kapittel-3-paragraf-2-ledd-2-punkt-5-ledd-3">Årlig rapportering skal også omfatte <ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-2-ledd-2-punkt-5-ledd-3-punkt-1"><article class="legalP" id="kapittel-3-paragraf-2-ledd-2-punkt-5-ledd-3-punkt-1-ledd-1">aktivitetsrapportering,</article></article></li><li data-li-identifier="2." data-name="2."><article class="listArticle" id="kapittel-3-paragraf-2-ledd-2-punkt-5-ledd-3-punkt-2"><article class="legalP" id="kapittel-3-paragraf-2-ledd-2-punkt-5-ledd-3-punkt-2-ledd-1">økonomisk rapportering. Rapporteringen skal vise forvalters bruk av midler til administrasjon og gjennomføring.</article></article></li></ul></article></article></li></ul></article><article class="legalP" id="kapittel-3-paragraf-2-ledd-3">Forvalter skal, uten unødig opphold, underrette oppdragsgiver om indikasjoner på økonomiske misligheter knyttet til tilskuddsmidlene. Oppdragsgiver kan gi nærmere føringer om forvalters rapportering i oppdragsbrevene.</article></article><article class="legalArticle" data-lovdata-URL="LTI/forskrift/2024-02-07-234/§16" data-name="§16" id="kapittel-3-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Kontroll med bruken av midlene</span></h3><article class="legalP" id="kapittel-3-paragraf-3-ledd-1">Departementet kan føre kontroll med Barentssekretariatet som forvalter av midlene, og har rett til innsyn i alle dokumenter som gjelder denne forvaltningen.</article><article class="legalP" id="kapittel-3-paragraf-3-ledd-2">Dersom tilskuddsmidlene ikke forvaltes i henhold til det som framgår av statsbudsjettet, forskriften og de årlige oppdragsbrevene, eller at midlene ikke brukes i tråd med de nevnte dokumentene, vil departementet be om en skriftlig redegjørelse. Gjentatte feil kan medføre krav fra departementet om tilbakebetaling eller reduksjon av bevilgningen det påfølgende budsjettår.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2024-02-07-234/KAPITTEL_4"><h2>Kapittel IV. Sluttbestemmelser</h2><article class="legalArticle" data-lovdata-URL="LTI/forskrift/2024-02-07-234/§17" data-name="§17" id="kapittel-4-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Dispensasjon</span></h3><article class="legalP" id="kapittel-4-paragraf-1-ledd-1">Departementet kan i særlige tilfeller dispensere fra denne forskriften.</article></article><article class="legalArticle" data-lovdata-URL="LTI/forskrift/2024-02-07-234/§18" data-name="§18" id="kapittel-4-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-2-ledd-1">Forskriften trer i kraft 7. februar 2024.</article></article></section></main></body></html>