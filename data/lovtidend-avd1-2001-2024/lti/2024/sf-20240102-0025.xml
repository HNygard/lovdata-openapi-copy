<!DOCTYPE html><html lang="nb"><head><title>Forskrift om tilskudd til integreringsarbeid i regi av frivillige organisasjoner</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-01-02-25</dd><dt class="dokid">DokumentID</dt><dd class="dokid">LTI/forskrift/2024-01-02-25</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="subunit">Etat</dt><dd class="subunit"><ul><li>Integreringsavdelingen</li></ul></dd><dt class="dateInForce">I kraft fra</dt><dd class="dateInForce">2024-01-02</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2024-01-04 13:40</dd><dt class="journalNumber">Journalnummer</dt><dd class="journalNumber">2024-0004</dd><dt class="title">Tittel</dt><dd class="title">Forskrift om tilskudd til integreringsarbeid i regi av frivillige organisasjoner</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeids- og inkluderingsdepartementet 2. januar 2024 til oppfølging av Stortingets budsjettvedtak.</dd><dt class="refid">RefID</dt><dd class="refid">forskrift/2024-01-02-25</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til integreringsarbeid i regi av frivillige organisasjoner<ul class="tocSubUl"><li>§ 1. Mål og kriterier for måloppnåelse</li><li>§ 2. Målgruppe</li><li>§ 3. Definisjoner</li><li>§ 4. Forvaltning av tilskuddsordningen</li><li>§ 5. Hvilke organisasjoner kan motta tilskudd</li><li>§ 6. Hva det kan gis tilskudd til</li><li>§ 7. Krav til søknadene</li><li>§ 8. Hvordan søknader skal vurderes</li><li>§ 9. Hvordan tilskuddsbeløpet beregnes</li><li>§ 10. Rapportering og regnskap</li><li>§ 11. Støtteperiode og utbetaling</li><li>§ 12. Opplysningsplikt og adgang til å innhente opplysninger</li><li>§ 13. Kontroll</li><li>§ 14. Tilbakebetaling av tilskudd, stans i utbetaling mv.</li><li>§ 15. Klage</li><li>§ 16. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2024-01-02-25" id="dokument"><h1>Forskrift om tilskudd til integreringsarbeid i regi av frivillige organisasjoner</h1><article class="legalArticle" data-lovdata-URL="LTI/forskrift/2024-01-02-25/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Mål og kriterier for måloppnåelse</span></h2><article class="legalP" id="paragraf-1-ledd-1">Målet med tilskuddsordningen er å øke arbeids- og samfunnsdeltakelsen blant personer med innvandrerbakgrunn i Norge gjennom å<ul class="defaultList"><li data-li-identifier="a." data-name="a."><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">øke mangfold, deltakelse og fellesskap i lokalsamfunn og i det frivillige organisasjonslivet, blant annet ved å motvirke utenforskap, rasisme og diskriminering og bidra til tillit og tilhørighet</article></article></li><li data-li-identifier="b." data-name="b."><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">øke kunnskapen om det norske samfunnet og styrke kvalifisering for deltakelse i arbeid og utdanning blant annet ved å bidra til bedre norskferdigheter og digitale ferdigheter</article></article></li><li data-li-identifier="c." data-name="c."><article class="listArticle" id="paragraf-1-ledd-1-punkt-3"><article class="legalP" id="paragraf-1-ledd-1-punkt-3-ledd-1">forebygge negativ sosial kontroll, æresrelatert vold, kjønnslemlestelse og tvangsekteskap og styrke likestilling mellom kjønnene.</article></article></li></ul></article><article class="legalP" id="paragraf-1-ledd-2">I tillegg er det et mål at driftstilskudd skal øke kompetansen og kapasiteten i frivillige innvandrerorganisasjoner som driver integreringsarbeid og å øke organisasjonenes samarbeid med det offentlige og andre frivillige aktører</article><article class="legalP" id="paragraf-1-ledd-3">Om målet er nådd, vurderes ut fra om, eller i hvilken grad, tilskuddsmottaker har gjennomført aktivitetene og oppnådd resultatene som beskrevet i søknaden og tilskuddsbrevet.</article></article><article class="legalArticle" data-lovdata-URL="LTI/forskrift/2024-01-02-25/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Målgruppe</span></h2><article class="legalP" id="paragraf-2-ledd-1">Målgruppen for tilskuddsordningen er personer med innvandrerbakgrunn etter § 3 bokstav c, inkludert beboere i asylmottak og øvrig befolkning i lokalsamfunn.</article></article><article class="legalArticle" data-lovdata-URL="LTI/forskrift/2024-01-02-25/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne forskriften menes med<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>frivillig organisasjon:</i> en sammenslutning av personer eller virksomheter som driver virksomhet på ikke-fortjenestebasert og ikke-offentlig basis, etter definisjonen i frivillighetsregisterloven § 3 og § 4. En frivillig organisasjon baserer en stor del av driften på medlemskontingenter, gaver, innsamlede midler og/eller frivillig arbeidsinnsats.</article></article></li><li data-li-identifier="b." data-name="b."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>grunnlagsår:</i> det kalenderåret som tilskuddsforvalteren krever dokumentasjon fra i søknaden.</article></article></li><li data-li-identifier="c." data-name="c."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>innvandrerorganisasjon:</i> en organisasjon hvor flertallet av tellende medlemmer er personer med innvandrerbakgrunn.</article></article></li><li data-li-identifier="d." data-name="d."><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>innvandrerråd:</i> en paraplyorganisasjon som består av representanter med innvandrerbakgrunn som er utpekt eller valgt blant underorganisasjoner.</article></article></li><li data-li-identifier="e." data-name="e."><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>landsdekkende organisasjon:</i> en organisasjon som har sin aktivitet, tellende region-/lokallag eller tellende medlemmer med bostedsadresse, i minst fem fylker.</article></article></li><li data-li-identifier="f." data-name="f."><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1"><i>lokal organisasjon:</i> organisasjon som er registrert i og har hoveddelen av sin aktivitet i en av kommunene nevnt i § 4 andre ledd.</article></article></li><li data-li-identifier="g." data-name="g."><article class="listArticle" id="paragraf-3-ledd-1-punkt-7"><article class="legalP" id="paragraf-3-ledd-1-punkt-7-ledd-1"><i>personer med innvandrerbakgrunn:</i> person født i utlandet av to utenlandsfødte foreldre eller født i Norge av to utenlandsfødte foreldre.</article></article></li><li data-li-identifier="h." data-name="h."><article class="listArticle" id="paragraf-3-ledd-1-punkt-8"><article class="legalP" id="paragraf-3-ledd-1-punkt-8-ledd-1"><i>prosjekter av nasjonal karakter:</i> prosjekter i regi av sentralleddet i landsdekkende organisasjoner, prosjekter som skal utvikle metoder, samarbeidsformer og erfaringsdeling som har nasjonal overføringsverdi, eller prosjekter med tiltak som skal nå bredt ut til målgrupper over hele landet.</article></article></li><li data-li-identifier="i." data-name="i."><article class="listArticle" id="paragraf-3-ledd-1-punkt-9"><article class="legalP" id="paragraf-3-ledd-1-punkt-9-ledd-1"><i>regional organisasjon:</i> organisasjon som har hoveddelen av sin aktivitet i minst tre kommuner med sammenhengende kommunegrenser.</article></article></li><li data-li-identifier="j." data-name="j."><article class="listArticle" id="paragraf-3-ledd-1-punkt-10"><article class="legalP" id="paragraf-3-ledd-1-punkt-10-ledd-1"><i>tellende lokallag:</i> laveste nivå av selvstendig, demokratisk organisert enhet i en organisasjon.</article></article></li><li data-li-identifier="k." data-name="k."><article class="listArticle" id="paragraf-3-ledd-1-punkt-11"><article class="legalP" id="paragraf-3-ledd-1-punkt-11-ledd-1"><i>tellende medlem:</i> medlem som per 31. desember i grunnlagsåret frivillig og individuelt er innmeldt i organisasjonen, står i medlemsregisteret og har betalt kontingent for grunnlagsåret.</article></article></li><li data-li-identifier="l." data-name="l."><article class="listArticle" id="paragraf-3-ledd-1-punkt-12"><article class="legalP" id="paragraf-3-ledd-1-punkt-12-ledd-1"><i>tilskuddsår:</i> det kalenderåret som søknaden gjelder for og som tilskuddet utbetales i.</article></article></li></ul></article></article><article class="legalArticle" data-lovdata-URL="LTI/forskrift/2024-01-02-25/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Forvaltning av tilskuddsordningen</span></h2><article class="legalP" id="paragraf-4-ledd-1">40 utvalgte kommuner forvalter driftstilskudd og prosjekttilskudd til lokale organisasjoner i kommunen, etter § 3 bokstav f.</article><article class="legalP" id="paragraf-4-ledd-2">De utvalgte kommunene er: Alta, Asker, Arendal, Bergen, Bjørnafjorden, Bodø, Bærum, Drammen, Eidsvoll, Fredrikstad, Gjøvik, Grimstad, Hamar, Hammerfest, Harstad, Haugesund, Kristiansand, Larvik, Lillehammer, Lillestrøm, Lindesnes, Lørenskog, Molde, Moss, Narvik, Nordre Follo, Oslo, Porsgrunn, Sandefjord, Sandnes, Sarpsborg, Skien, Stavanger, Stjørdal, Tromsø, Trondheim, Tønsberg, Ullensaker, Øygarden og Ålesund.</article><article class="legalP" id="paragraf-4-ledd-3">Integrerings- og mangfoldsdirektoratet (IMDi) forvalter<ul class="defaultList"><li data-li-identifier="a." data-name="a."><article class="listArticle" id="paragraf-4-ledd-3-punkt-1"><article class="legalP" id="paragraf-4-ledd-3-punkt-1-ledd-1">driftstilskudd til regionale organisasjoner, etter § 3 bokstav i</article></article></li><li data-li-identifier="b." data-name="b."><article class="listArticle" id="paragraf-4-ledd-3-punkt-2"><article class="legalP" id="paragraf-4-ledd-3-punkt-2-ledd-1">driftstilskudd til innvandrerråd, etter § 3 bokstav d</article></article></li><li data-li-identifier="c." data-name="c."><article class="listArticle" id="paragraf-4-ledd-3-punkt-3"><article class="legalP" id="paragraf-4-ledd-3-punkt-3-ledd-1">prosjekttilskudd til prosjekter av nasjonal karakter, etter § 3 bokstav h</article></article></li><li data-li-identifier="d." data-name="d."><article class="listArticle" id="paragraf-4-ledd-3-punkt-4"><article class="legalP" id="paragraf-4-ledd-3-punkt-4-ledd-1">prosjekttilskudd til lokale prosjekter for beboere i asylmottak som ligger utenfor kommunene nevnt i andre ledd.</article></article></li></ul></article></article><article class="legalArticle" data-lovdata-URL="LTI/forskrift/2024-01-02-25/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Hvilke organisasjoner kan motta tilskudd</span></h2><article class="legalP" id="paragraf-5-ledd-1">Tilskudd kan gis til frivillige organisasjoner etter definisjonen i § 3 bokstav a, som er registrert i Frivillighetsregisteret.</article><article class="legalP" id="paragraf-5-ledd-2">Følgende tilleggskriterier gjelder for organisasjoner som søker om driftstilskudd:<ul class="defaultList"><li data-li-identifier="a." data-name="a."><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">Organisasjonens formål, slik det står i vedtektene, må bidra til at målet med tilskuddsordningen nås.</article></article></li><li data-li-identifier="b." data-name="b."><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">Organisasjonen må ha eksistert i minimum ett år før søknadstidspunktet.</article></article></li><li data-li-identifier="c." data-name="c."><article class="listArticle" id="paragraf-5-ledd-2-punkt-3"><article class="legalP" id="paragraf-5-ledd-2-punkt-3-ledd-1">Lokale organisasjoner må være en innvandrerorganisasjon, ha minst 20 tellende medlemmer, og et flertall av organisasjonens tellende medlemmer må ha bostedsadresse i kommunen.</article></article></li><li data-li-identifier="d." data-name="d."><article class="listArticle" id="paragraf-5-ledd-2-punkt-4"><article class="legalP" id="paragraf-5-ledd-2-punkt-4-ledd-1">Regionale organisasjoner må være en innvandrerorganisasjon, ha minst 60 tellende medlemmer, og et flertall av organisasjonens tellende medlemmer må ha bostedsadresse i regionen.</article></article></li><li data-li-identifier="e." data-name="e."><article class="listArticle" id="paragraf-5-ledd-2-punkt-5"><article class="legalP" id="paragraf-5-ledd-2-punkt-5-ledd-1">Innvandrerråd må ha underorganisasjoner med minst 60 tellende medlemmer. Underorganisasjonene må være innvandrerorganisasjoner. Innvandrerrådet må gjennom sine vedtekter sikre at personer med innvandrerbakgrunn er representert i dets styrende organ.</article></article></li></ul></article></article><article class="legalArticle" data-lovdata-URL="LTI/forskrift/2024-01-02-25/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Hva det kan gis tilskudd til</span></h2><article class="legalP" id="paragraf-6-ledd-1">Organisasjoner kan gis tilskudd til drift og prosjekter som har som formål å bidra til at ett eller flere av målene med tilskuddsordningen nås, og som i hovedsak er rettet mot målgruppen for tilskuddsordningen.</article><article class="legalP" id="paragraf-6-ledd-2">Organisasjoner kan ikke motta tilskudd til drift eller det samme prosjekt både fra IMDi og en kommune.</article><article class="legalP" id="paragraf-6-ledd-3">Driftstilskudd kan ikke gis til organisasjoner som mottar driftstilskudd fra en annen statlig tilskuddsordning. Tilskuddsforvalter kan avslå eller redusere prosjekttilskudd hvis prosjektet mottar finansiering fra andre statlige kilder.</article><article class="legalP" id="paragraf-6-ledd-4">Det gis ikke prosjekttilskudd til norskopplæring eller til aktiviteter rettet mot det offentlige i Norge.</article></article><article class="legalArticle" data-lovdata-URL="LTI/forskrift/2024-01-02-25/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Krav til søknadene</span></h2><article class="legalP" id="paragraf-7-ledd-1">Organisasjonen skal søke om tilskudd innenfor fristene som tilskuddsforvalteren setter. Søknaden skal sendes til den som forvalter det aktuelle tilskuddet etter § 4.</article><article class="legalP" id="paragraf-7-ledd-2">Søknaden skal inneholde<ul class="defaultList"><li data-li-identifier="a." data-name="a."><article class="listArticle" id="paragraf-7-ledd-2-punkt-1"><article class="legalP" id="paragraf-7-ledd-2-punkt-1-ledd-1">organisasjonens navn, adresse, organisasjonsnummer, kontonummer og intern kontaktperson i organisasjonen</article></article></li><li data-li-identifier="b." data-name="b."><article class="listArticle" id="paragraf-7-ledd-2-punkt-2"><article class="legalP" id="paragraf-7-ledd-2-punkt-2-ledd-1">informasjon om hva slags tilskudd og hvilket beløp som det søkes om</article></article></li><li data-li-identifier="c." data-name="c."><article class="listArticle" id="paragraf-7-ledd-2-punkt-3"><article class="legalP" id="paragraf-7-ledd-2-punkt-3-ledd-1">informasjon om hva tilskuddet skal brukes til, hvordan det vil bidra til at ett eller flere av målene med tilskuddsordningen nås, og en beskrivelse av forventede resultater</article></article></li><li data-li-identifier="d." data-name="d."><article class="listArticle" id="paragraf-7-ledd-2-punkt-4"><article class="legalP" id="paragraf-7-ledd-2-punkt-4-ledd-1">oversikt over organisasjonens aktivitet</article></article></li><li data-li-identifier="e." data-name="e."><article class="listArticle" id="paragraf-7-ledd-2-punkt-5"><article class="legalP" id="paragraf-7-ledd-2-punkt-5-ledd-1">organisasjonens vedtekter som blant annet viser organisasjonens formål</article></article></li><li data-li-identifier="f." data-name="f."><article class="listArticle" id="paragraf-7-ledd-2-punkt-6"><article class="legalP" id="paragraf-7-ledd-2-punkt-6-ledd-1">regnskap og budsjett for organisasjonens virksomhet</article></article></li><li data-li-identifier="g." data-name="g."><article class="listArticle" id="paragraf-7-ledd-2-punkt-7"><article class="legalP" id="paragraf-7-ledd-2-punkt-7-ledd-1">informasjon om hvorvidt organisasjonen søker om midler fra andre offentlige myndigheter eller fra andre finansieringskilder, og hvilke beløp organisasjonen i så fall har søkt om</article></article></li><li data-li-identifier="h." data-name="h."><article class="listArticle" id="paragraf-7-ledd-2-punkt-8"><article class="legalP" id="paragraf-7-ledd-2-punkt-8-ledd-1">en vurdering av organisasjonens risiko ved å gjennomføre prosjektet eller ved drift, og eventuelle risikoreduserende tiltak.</article></article></li></ul></article><article class="legalP" id="paragraf-7-ledd-3">For søknader om prosjekttilskudd må det også legges ved<ul class="defaultList"><li data-li-identifier="i." data-name="i."><article class="listArticle" id="paragraf-7-ledd-3-punkt-1"><article class="legalP" id="paragraf-7-ledd-3-punkt-1-ledd-1">aktivitets- og fremdriftsplan</article></article></li><li data-li-identifier="j." data-name="j."><article class="listArticle" id="paragraf-7-ledd-3-punkt-2"><article class="legalP" id="paragraf-7-ledd-3-punkt-2-ledd-1">budsjett for prosjektet</article></article></li><li data-li-identifier="k." data-name="k."><article class="listArticle" id="paragraf-7-ledd-3-punkt-3"><article class="legalP" id="paragraf-7-ledd-3-punkt-3-ledd-1">en plan for graden av frivillig innsats i prosjektet</article></article></li><li data-li-identifier="l." data-name="l."><article class="listArticle" id="paragraf-7-ledd-3-punkt-4"><article class="legalP" id="paragraf-7-ledd-3-punkt-4-ledd-1">eventuelle samarbeidspartnere</article></article></li><li data-li-identifier="m." data-name="m."><article class="listArticle" id="paragraf-7-ledd-3-punkt-5"><article class="legalP" id="paragraf-7-ledd-3-punkt-5-ledd-1">opplysninger om organisasjonens kompetanse og tidligere erfaring med tilsvarende prosjekter.</article></article></li></ul></article><article class="legalP" id="paragraf-7-ledd-4">Søknader om prosjekttilskudd for tiltak for beboere i asylmottak må inneholde dokumentasjon for avtalt/inngått samarbeid med ledelse, samarbeids/beboerråd eller vertskommune legges ved.</article><article class="legalP" id="paragraf-7-ledd-5">For søknader om driftstilskudd må det også legges ved<ul class="defaultList"><li data-li-identifier="n." data-name="n."><article class="listArticle" id="paragraf-7-ledd-5-punkt-1"><article class="legalP" id="paragraf-7-ledd-5-punkt-1-ledd-1">en årsmelding eller årsrapport fra grunnlagsåret</article></article></li><li data-li-identifier="o." data-name="o."><article class="listArticle" id="paragraf-7-ledd-5-punkt-2"><article class="legalP" id="paragraf-7-ledd-5-punkt-2-ledd-1">en egenerklæring på at organisasjonen oppfyller kravene til innvandrerrepresentasjon i § 5</article></article></li><li data-li-identifier="p." data-name="p."><article class="listArticle" id="paragraf-7-ledd-5-punkt-3"><article class="legalP" id="paragraf-7-ledd-5-punkt-3-ledd-1">en egenerklæring for antall tellende medlemmer.</article></article></li></ul></article><article class="legalP" id="paragraf-7-ledd-6">Sentrale medlemsregistre over alle medlemmene i organisasjonen skal ikke sendes med søknaden, men tilskuddsforvalteren og deres representanter skal få innsyn i disse når det kreves. Medlemsregisteret skal inneholde opplysninger om navn, bostedsadresse, eventuell tilknytning til lokallag og betaling av kontingent for hvert medlem per 31. desember i grunnlagsåret. Registeret skal skille mellom tellende og andre medlemmer.</article></article><article class="legalArticle" data-lovdata-URL="LTI/forskrift/2024-01-02-25/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Hvordan søknader skal vurderes</span></h2><article class="legalP" id="paragraf-8-ledd-1">Tilskuddsforvalteren skal treffe vedtak etter å ha vurdert om driften eller prosjektet som det søkes om tilskudd til, bidrar til å oppfylle målene for tilskuddsordningen.</article><article class="legalP" id="paragraf-8-ledd-2">I vurderingen av søknaden skal det legges vekt på det følgende:<ul class="defaultList"><li data-li-identifier="a." data-name="a."><article class="listArticle" id="paragraf-8-ledd-2-punkt-1"><article class="legalP" id="paragraf-8-ledd-2-punkt-1-ledd-1">om formålet det søkes tilskudd til er klart definert og faller inn under målet med tilskuddsordningen</article></article></li><li data-li-identifier="b." data-name="b."><article class="listArticle" id="paragraf-8-ledd-2-punkt-2"><article class="legalP" id="paragraf-8-ledd-2-punkt-2-ledd-1">organisasjonens regnskap</article></article></li><li data-li-identifier="c." data-name="c."><article class="listArticle" id="paragraf-8-ledd-2-punkt-3"><article class="legalP" id="paragraf-8-ledd-2-punkt-3-ledd-1">organisasjonens totale økonomi, inkludert støtte fra andre finansieringskilder</article></article></li><li data-li-identifier="d." data-name="d."><article class="listArticle" id="paragraf-8-ledd-2-punkt-4"><article class="legalP" id="paragraf-8-ledd-2-punkt-4-ledd-1">organisasjonens kompetanse, inkludert tidligere erfaring og måloppnåelse</article></article></li><li data-li-identifier="e." data-name="e."><article class="listArticle" id="paragraf-8-ledd-2-punkt-5"><article class="legalP" id="paragraf-8-ledd-2-punkt-5-ledd-1">organisasjonens vurdering av risiko ved å gjennomføre prosjektet eller ved drift og eventuelle risikoreduserende tiltak.</article></article></li></ul></article><article class="legalP" id="paragraf-8-ledd-3">For søknader om prosjekttilskudd skal det også legges vekt på organisasjonens aktivitets- og fremdriftsplan, budsjett for prosjektet for søkeperioden og graden av frivillig innsats i prosjektet.</article><article class="legalP" id="paragraf-8-ledd-4">Departementet kan angi prioriteringer for tilskuddsordningen innenfor rammene satt i denne forskriften.</article></article><article class="legalArticle" data-lovdata-URL="LTI/forskrift/2024-01-02-25/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Hvordan tilskuddsbeløpet beregnes</span></h2><article class="legalP" id="paragraf-9-ledd-1">Størrelsen på tilskuddet fastsettes ut fra en helhetlig vurdering av behovet som er synliggjort i søknaden og rammen for tilskuddsordningen.</article><article class="legalP" id="paragraf-9-ledd-2">Det gis ikke mer enn 1&#xa0;000&#xa0;000 kroner i prosjekttilskudd hvert tilskuddsår, og ikke mer enn 3&#xa0;000&#xa0;000 kroner for flerårige prosjekter. Det kan gis unntak for den øvre grensen for prosjekter hvor sentralleddet i en organisasjon viderefordeler midler til lokallag, og for prosjekter som inkluderer språktrening.</article><article class="legalP" id="paragraf-9-ledd-3">Innvandrerråd kan tildeles inntil 75&#xa0;000 kroner i driftstilskudd.</article></article><article class="legalArticle" data-lovdata-URL="LTI/forskrift/2024-01-02-25/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Rapportering og regnskap</span></h2><article class="legalP" id="paragraf-10-ledd-1">Tilskuddsmottakeren skal levere rapport og regnskap til tilskuddsforvalteren om hvordan tilskuddet er brukt og hvordan det har bidratt til å oppnå målet med tilskuddsordningen og eventuelle avvik i forhold til søknaden. Regnskap og rapport må sendes innen fristen som er fastsatt i tilskuddsbrevet.</article><article class="legalP" id="paragraf-10-ledd-2">Mottakere av driftstilskudd skal sende inn organisasjonens årsregnskap. Tilskudd skal synliggjøres enten i egne regnskapslinjer eller i noter i det ordinære årsregnskapet til organisasjonen. Det skal også redegjøres for at tilskuddet er brukt i henhold til kravene i forskriften og i tilskuddsbrevet.</article><article class="legalP" id="paragraf-10-ledd-3">Mottakere av prosjekttilskudd skal sende inn et eget regnskap for prosjektet som viser hvordan tilskuddet er brukt. Det skal også redegjøres for at tilskuddet er brukt i henhold til kravene i forskriften og i tilskuddsbrevet.</article><article class="legalP" id="paragraf-10-ledd-4">Dersom tilskuddsmottaker er revisjonspliktig, eller tilskuddet er 200&#xa0;000 kroner eller mer, skal tilskuddsmottaker også<ul class="defaultList"><li data-li-identifier="a." data-name="a."><article class="listArticle" id="paragraf-10-ledd-4-punkt-1"><article class="legalP" id="paragraf-10-ledd-4-punkt-1-ledd-1">levere revisorbekreftet ordinært årsregnskap for organisasjonen fra statsautorisert eller registrert revisor. Til revisor kan en ikke velge noen som er inhabil etter revisorloven</article></article></li><li data-li-identifier="b." data-name="b."><article class="listArticle" id="paragraf-10-ledd-4-punkt-2"><article class="legalP" id="paragraf-10-ledd-4-punkt-2-ledd-1">synliggjøre det tildelte tilskuddet i en note i det ordinære årsregnskapet til organisasjonen</article></article></li><li data-li-identifier="c." data-name="c."><article class="listArticle" id="paragraf-10-ledd-4-punkt-3"><article class="legalP" id="paragraf-10-ledd-4-punkt-3-ledd-1">levere en forenklet oversikt over regnskapet for bruken av tilskuddet.</article></article></li></ul></article><article class="legalP" id="paragraf-10-ledd-5">Ved flerårige tilskudd må tilskuddsmottakere sende inn framdriftsrapporter underveis i perioden, men det er tilstrekkelig at det sendes inn sluttrapport og årsregnskap etter siste året for tildeling. Krav til innholdet i framdriftsrapport og frist skal komme frem av det første tilskuddsbrevet.</article><article class="legalP" id="paragraf-10-ledd-6">Tilskuddsforvalteren kan utdype kravene og fastsette flere rapporteringskrav i tilskuddsbrevet.</article><article class="legalP" id="paragraf-10-ledd-7">Tilskuddsmottakeren kan pålegges å bidra i evalueringer.</article><article class="legalP" id="paragraf-10-ledd-8">Tilskudd som viderefordeles i egen organisasjon skal rapporteres samlet fra sentralleddet til tilskuddsforvalteren.</article><article class="legalP" id="paragraf-10-ledd-9">Tilskudd skal som hovedregel benyttes og regnskapsføres i regnskapsåret, med mindre tilskuddsforvalter har bestemt noe annet.</article></article><article class="legalArticle" data-lovdata-URL="LTI/forskrift/2024-01-02-25/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Støtteperiode og utbetaling</span></h2><article class="legalP" id="paragraf-11-ledd-1">Det kan søkes om tilskudd for inntil tre år. Når det innvilges tilskudd for flere år, er det ikke nødvendig å søke om midler hvert år.</article><article class="legalP" id="paragraf-11-ledd-2">Tilskuddet tildeles og utbetales for ett år om gangen, med forbehold om<ul class="defaultList"><li data-li-identifier="a." data-name="a."><article class="listArticle" id="paragraf-11-ledd-2-punkt-1"><article class="legalP" id="paragraf-11-ledd-2-punkt-1-ledd-1">føringer i Stortingets årlige budsjettvedtak</article></article></li><li data-li-identifier="b." data-name="b."><article class="listArticle" id="paragraf-11-ledd-2-punkt-2"><article class="legalP" id="paragraf-11-ledd-2-punkt-2-ledd-1">at tilskuddsmottakeren oppfyller kravene for tilskudd gjennom hele støtteperioden</article></article></li><li data-li-identifier="c." data-name="c."><article class="listArticle" id="paragraf-11-ledd-2-punkt-3"><article class="legalP" id="paragraf-11-ledd-2-punkt-3-ledd-1">at tilskuddsmottakeren oppfyller kravene til rapportering og regnskap.</article></article></li></ul></article><article class="legalP" id="paragraf-11-ledd-3">Om det er flere vilkår, skal det stå i tilskuddsbrevet.</article><article class="legalP" id="paragraf-11-ledd-4">Tilskuddsforvalter anser at tilskuddsmottaker aksepterer vilkårene for å motta tilskudd i tilskuddsbrevet når tilskuddsmottakeren mottar tilskuddet.</article></article><article class="legalArticle" data-lovdata-URL="LTI/forskrift/2024-01-02-25/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Opplysningsplikt og adgang til å innhente opplysninger</span></h2><article class="legalP" id="paragraf-12-ledd-1">Organisasjoner som har søkt om eller fått tilskudd, plikter løpende å informere tilskuddsforvalteren om endrede forhold av betydning for organisasjonens søknad og tilskudd, enten tilskuddet er utbetalt eller ikke.</article><article class="legalP" id="paragraf-12-ledd-2">Organisasjonen skal gi informasjon til IMDi og kommunen hvis organisasjonen søker om tilskudd både fra kommunen og IMDi eller andre statlige tilskuddsordninger til det samme.</article><article class="legalP" id="paragraf-12-ledd-3">Organisasjonen har ansvar for å kunne dokumentere de opplysninger som er oppgitt i søknader om tilskudd. Organisasjonen skal oppbevare dokumentasjonen i sentralleddet i fem år regnet f.o.m. 1. januar i grunnlagsåret.</article><article class="legalP" id="paragraf-12-ledd-4">Tilskuddsforvalter kan for det enkelte tilskudd stille strengere krav til organisasjonen, kreve at organisasjonen gir mer informasjon eller dokumentasjon, og be om særskilt revisorattest når det er eller har vært tvil om søknadsgrunnlaget. Tilskuddsforvalter kan fastsette nærmere regler om særattestasjon for revisor fra organisasjonene for de enkelte tilskuddsårene.</article></article><article class="legalArticle" data-lovdata-URL="LTI/forskrift/2024-01-02-25/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Kontroll</span></h2><article class="legalP" id="paragraf-13-ledd-1">Tilskuddsforvalteren og Riksrevisjonen har adgang til å kontrollere at midlene brukes etter vilkårene i forskriften og tilskuddsbrevet, jf. Stortingets bevilgningsreglement § 10 andre ledd og riksrevisjonsloven § 12 tredje ledd.</article><article class="legalP" id="paragraf-13-ledd-2">Tilskuddsforvalteren kan kontrollere at kravene for tilskuddet i forskriften og tilskuddsbrevet er oppfylt ved å<ul class="defaultList"><li data-li-identifier="a." data-name="a."><article class="listArticle" id="paragraf-13-ledd-2-punkt-1"><article class="legalP" id="paragraf-13-ledd-2-punkt-1-ledd-1">kreve opplysninger og dokumentasjon som er nødvendig for kontrollen</article></article></li><li data-li-identifier="b." data-name="b."><article class="listArticle" id="paragraf-13-ledd-2-punkt-2"><article class="legalP" id="paragraf-13-ledd-2-punkt-2-ledd-1">innhente opplysninger fra andre offentlige organer som har adgang til å utlevere opplysningene</article></article></li><li data-li-identifier="c." data-name="c."><article class="listArticle" id="paragraf-13-ledd-2-punkt-3"><article class="legalP" id="paragraf-13-ledd-2-punkt-3-ledd-1">undersøke organisasjonen. Tilskuddsmottakeren skal hjelpe til med undersøkelsen dersom det er nødvendig.</article></article></li></ul></article><article class="legalP" id="paragraf-13-ledd-3">Tilskuddsforvalter kan holde tilbake tilskudd inntil det er gjennomført kontroll av om vilkårene for tilskudd fortsatt er oppfylt.</article></article><article class="legalArticle" data-lovdata-URL="LTI/forskrift/2024-01-02-25/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Tilbakebetaling av tilskudd, stans i utbetaling mv.</span></h2><article class="legalP" id="paragraf-14-ledd-1">Har en tilskuddsmottaker ikke oppfylt kravene i forskriften og tilskuddsbrevet, kan tilskuddsforvalter stoppe videre utbetalinger eller kreve tilskuddet delvis eller helt tilbakebetalt. Er tilskuddet ikke brukt i samsvar med kravene i forskriften og tilskuddsbrevet, kan tilskuddsforvalter stoppe videre utbetalinger eller kreve tilskuddet delvis eller helt tilbakebetalt.</article><article class="legalP" id="paragraf-14-ledd-2">Har en tilskuddsmottaker fått utbetalt for mye tilskudd eller ikke brukt et tilskudd i samsvar med kravene i forskriften og tilskuddsbrevet, kan det som er for mye utbetalt eller som skal tilbakebetales, trekkes fra i senere tilskudd.</article></article><article class="legalArticle" data-lovdata-URL="LTI/forskrift/2024-01-02-25/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Klage</span></h2><article class="legalP" id="paragraf-15-ledd-1">Vedtak om tildeling av eller avslag på søknad om tilskudd er enkeltvedtak etter forvaltningsloven, og kan klages på etter forvaltningsloven kapittel VI. Arbeids- og inkluderingsdepartementet er klageinstans for midler som forvaltes av IMDi. IMDi er klageinstans for midler som forvaltes av kommunene.</article></article><article class="legalArticle" data-lovdata-URL="LTI/forskrift/2024-01-02-25/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Ikrafttredelse</span></h2><article class="legalP" id="paragraf-16-ledd-1">Forskriften trer i kraft 2. januar 2024.</article></article></main></body></html>