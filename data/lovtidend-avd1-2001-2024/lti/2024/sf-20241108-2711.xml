<!DOCTYPE html><html lang="nb"><head><title>Forskrift om endring i forskrift til utfylling og gjennomføring mv. av skatteloven av 26. mars 1999 nr. 14</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-11-08-2711</dd><dt class="dokid">DokumentID</dt><dd class="dokid">LTI/forskrift/2024-11-08-2711</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="subunit">Etat</dt><dd class="subunit"><ul><li>Skattelovavdelingen</li></ul></dd><dt class="dateInForce">I kraft fra</dt><dd class="dateInForce">2024-11-08, med virkning fra og med inntektsåret 2024</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-11-19-1158</li></ul></dd><dt class="basedOn">Hjemmel</dt><dd class="basedOn"><ul><li>lov/1999-03-26-14/§18-3</li><li>lov/1999-03-26-14/§18-10</li></ul></dd><dt class="dateOfPublication">Kunngjort</dt><dd class="dateOfPublication">2024-11-11 08:15</dd><dt class="journalNumber">Journalnummer</dt><dd class="journalNumber">2024-1219</dd><dt class="titleShort">Korttittel</dt><dd class="titleShort">Endr. i FSFIN Forskrift til skatteloven</dd><dt class="title">Tittel</dt><dd class="title">Forskrift om endring i forskrift til utfylling og gjennomføring mv. av skatteloven av 26. mars 1999 nr. 14</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 8. november 2024 med hjemmel i lov 26. mars 1999 nr. 14 om skatt av formue og inntekt (skatteloven) § 18-10 og § 18-3 annet ledd bokstav a nr. 4.</dd><dt class="refid">RefID</dt><dd class="refid">forskrift/2024-11-08-2711</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift til utfylling og gjennomføring mv. av skatteloven av 26. mars 1999 nr. 14<ul class="tocSubUl"><li>I<ul class="tocSubUl"><li>§ 18-10-1. Anvendelsesområde for bestemmelsene om grunnrenteskatt</li><li>§ 18-10-2. Plikt til å svare grunnrenteskatt</li><li>§ 18-10-3. Beregningsenhet for grunnrenteskatt</li><li>§ 18-10-4. Plikt til timesmåling av produksjon i vindkraftanlegg og omregning av spotmarkedspriser til norske kroner</li><li>§ 18-10-5. Kontrakter som verdsettes til kontraktsprisen, jf. skatteloven § 18-10 annet ledd bokstav a nr. 1 og nr. 3</li><li>§ 18-10-6. Uttaksprofil for kraft som skal verdsettes til kontraktsprisen</li><li>§ 18-10-7. Tilordning til vindkraftanlegg av leveranse som skal verdsettes til kontraktsprisen etter skatteloven § 18-10 annet ledd bokstav a nr. 1 og 3</li><li>§ 18-10-8. Fradrag for kraftkjøpskostnader ved verdsettelsen</li><li>§ 18-10-9. Verdsettelse når spotmarkedspris er lavest</li><li>§ 18-10-10. Beregning av fradrag for kostnader knyttet til innmating av kraft til nettet</li><li>§ 18-10-11. Unntak for langsiktige kontrakter for kraft til standard fastprisavtaler i sluttbrukermarkedet, jf. skatteloven § 18-10 annet ledd bokstav a nr. 2</li><li>§ 18-10-12. Brudd på betingelser og avslutning av fastpriskontrakt som nevnt i § 18-10-11</li><li>§ 18-10-13. Uttaksprofil for kraft som skal verdsettes til kontraktsprisen etter § 18-10 annet ledd bokstav a nr. 2</li><li>§ 18-10-14. Tilordning av leveranse som skal verdsettes til kontraktsprisen etter § 18-10 annet ledd bokstav a nr. 2</li><li>§ 18-10-15. Inngangsverdi for investeringer før inntektsåret 2024</li><li>§ 18-10-16. Rente ved skattlegging av vindkraftanlegg</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2024-11-08-2711" id="dokument"><h1>Forskrift om endring i forskrift til utfylling og gjennomføring mv. av skatteloven av 26. mars 1999 nr. 14</h1><section class="section" data-name="kapI" id="kapittel-1" data-lovdata-URL="LTI/forskrift/2024-11-08-2711/KAPITTEL_1"><h2 data-text-align="center">I</h2><article class="defaultP">I forskrift 19. november 1999 nr. 1158 til utfylling og gjennomføring mv. av skatteloven av 26. mars 1999 nr. 14 gjøres følgende endringer:</article> <article class="defaultP" margin-top="true">Overskrift og ny deloverskrift i kapittel 18 skal lyde:</article><span class="futuretitle" id="kapittel-1-foreslåttittel-1">Kapittel 18. Særregler ved skattlegging av kraftforetak</span><span class="futuretitle" id="kapittel-1-foreslåttittel-2">Vannkraftverk</span> <article class="defaultP" margin-top="true">§ 18-3-33 annet ledd nytt femte punktum skal lyde:</article><article class="legalP" id="kapittel-1-ledd-1">Dersom eier av vannkraftverk også eier vindkraftanlegg, fordeles leveransene på både vannkraftverk og vindkraftanlegg.</article> <article class="defaultP" margin-top="true">Nytt delkapittel med overskrift skal lyde:</article><span class="futuretitle" id="kapittel-1-foreslåttittel-3">Vindkraftanlegg</span><span class="futuretitle" id="kapittel-1-foreslåttittel-4">§ 18-10. <i>Grunnrenteskatt til staten for vindkraftanlegg</i></span><article class="futureLegalArticle" data-name="§18-10-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 18-10-1</span>. <span class="legalArticleTitle">Anvendelsesområde for bestemmelsene om grunnrenteskatt</span></span><article class="legalP" id="kapittel-1-foreslåttparagraf-1-ledd-1">Bestemmelsene i § 18-10 i denne forskrift gjelder ved fastsettelse av grunnrenteinntekt i vindkraftanlegg i henhold til bestemmelsene i skatteloven § 18-10.</article></article><article class="futureLegalArticle" data-name="§18-10-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 18-10-2</span>. <span class="legalArticleTitle">Plikt til å svare grunnrenteskatt</span></span><article class="legalP" id="kapittel-1-foreslåttparagraf-2-ledd-1">Eier av vindkraftanlegg skal svare grunnrenteskatt, jf. skatteloven § 18-10 første ledd.</article></article><article class="futureLegalArticle" data-name="§18-10-3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 18-10-3</span>. <span class="legalArticleTitle">Beregningsenhet for grunnrenteskatt</span></span><article class="legalP" id="kapittel-1-foreslåttparagraf-3-ledd-1">Vindkraftanlegget er beregningsenhet for grunnrenteskatten, jf. skatteloven § 18-10 første ledd. For vindkraftanlegg som skattlegges etter en bruttometode, fastsettes likevel grunnrenteinntekt for hver deltaker, jf. skatteloven § 18-10 niende ledd.</article></article><article class="futureLegalArticle" data-name="§18-10-4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 18-10-4</span>. <span class="legalArticleTitle">Plikt til timesmåling av produksjon i vindkraftanlegg og omregning av spotmarkedspriser til norske kroner</span></span><article class="numberedLegalP" data-numerator="1" id="kapittel-1-foreslåttparagraf-4-nummer-1">(1) Skattyter har plikt til å måle faktisk kraftproduksjon time for time i hvert vindkraftanlegg. Produksjonsdataene må lagres og oppbevares i fem år etter inntektsårets utgang.</article><article class="numberedLegalP" data-numerator="2" id="kapittel-1-foreslåttparagraf-4-nummer-2">(2) Med faktisk kraftproduksjon per time menes netto produksjon, som definert i § 3-4 tredje ledd i forskrift 11. mars 1999 nr. 301 om måling, avregning, fakturering av nettjenester og elektrisk energi, nettselskapets nøytralitet mv. (forskrift om kraftomsetning og nettjenester).</article><article class="numberedLegalP" data-numerator="3" id="kapittel-1-foreslåttparagraf-4-nummer-3">(3) Dersom produksjonstallene ikke kan dokumenteres eller sannsynliggjøres på tilfredsstillende måte, fastsettes beregningsgrunnlaget skjønnsmessig. Grunnlaget er blant annet de opplysningene som er registrert hos Statnett, og påstemplet merkeytelse omregnet til installert effekt multiplisert med antall timer i det aktuelle tidsrommet.</article><article class="numberedLegalP" data-numerator="4" id="kapittel-1-foreslåttparagraf-4-nummer-4">(4) Spotmarkedspriser som ikke noteres i norske kroner, omregnes til norske kroner med dagskursen som gjelder i det tilhørende døgnet, fastsatt av Nord Pool AS.</article></article><article class="futureLegalArticle" data-name="§18-10-5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 18-10-5</span>. <span class="legalArticleTitle">Kontrakter som verdsettes til kontraktsprisen, jf. skatteloven § 18-10 annet ledd bokstav a nr. 1 og nr. 3</span></span><article class="numberedLegalP" data-numerator="1" id="kapittel-1-foreslåttparagraf-5-nummer-1">(1) Kraft som er levert i henhold til kjøpekontrakt som omfattes av skatteloven § 18-10 annet ledd bokstav a nr. 1 første punktum, verdsettes til kontraktsprisen. Endringer av avtalevilkår i eller forlengelse av slik kjøpekontrakt innebærer at kontrakten ikke lenger er omfattet av skatteloven § 18-10 annet ledd bokstav a nr. 1 første punktum. Dette gjelder likevel ikke når endringer i avtalevilkår eller forlengelse av kjøpekontrakt skjer på grunnlag av kjøpers opsjon avtalt før 28. september 2022. Kjøpekontrakter som har begynt å løpe før vindkraftanlegg er satt i drift, er ikke omfattet av skatteloven § 18-10 annet ledd bokstav a nr. 1 første punktum.</article><article class="numberedLegalP" data-numerator="2" id="kapittel-1-foreslåttparagraf-5-nummer-2">(2) Kraft som er levert til spotmarkedspris, og som er prissikret, jf. skatteloven § 18-10 annet ledd bokstav a nr. 1 annet punktum, verdsettes til sikret pris. Bruttoinntekten i grunnrenteskatten fastsettes ved at salgsinntekten først beregnes ved spotmarkedspriser i de timene og med det volumet anlegget produserer. Deretter beregnes det per kontrakt et årlig oppgjør av gevinst eller tap ved den finansielle sikringen, knyttet til markedsutviklingen for elektrisk kraft i løpet av det aktuelle inntektsåret. Ved førtidig oppgjør av sikringsavtaler skal gevinst eller tap for den gjenstående sikringsperioden også inngå i grunnrenteinntekten for oppgjørsåret. For den finansielle sikringen summeres til slutt en samlet, årlig nettogevinst eller -tap for sikringsavtalene. Sikringsavtaler som har begynt å løpe før vindkraftanlegg er satt i drift, er ikke omfattet av skatteloven § 18-10 annet ledd bokstav a nr. 1 annet punktum. Endringer eller forlengelse av sikringsavtale innebærer at avtalen ikke lenger er omfattet av skatteloven § 18-10 annet ledd bokstav a nr. 1 annet punktum.</article><article class="numberedLegalP" data-numerator="3" id="kapittel-1-foreslåttparagraf-5-nummer-3">(3) Kraft som er levert i henhold til kjøpekontrakt som omfattes av skatteloven § 18-10 annet ledd bokstav a nr. 3, verdsettes til kontraktsprisen. Kontraktene må ha en varighet på minst tre år og være knyttet til et vindkraftanlegg som etableres i perioden 2024-2030 og blir omfattet av grunnrenteskatt i den samme perioden. Kontrakten må gjelde kraft levert til kjøper som befinner seg i samme prisområde som vindkraftanlegget produserer. Endringer av vilkår i eller forlengelse av slik kjøpekontrakt innebærer at kontrakten ikke lenger er omfattet av skatteloven § 18-10 annet ledd bokstav a nr. 3.</article><article class="numberedLegalP" data-numerator="4" id="kapittel-1-foreslåttparagraf-5-nummer-4">(4) Skattepliktig må kunne dokumentere at hele eller deler av en prissikringsavtale, jf. første til tredje ledd, er inngått med formål om å prissikre leveranser av kraft fra norsk vindkraftproduksjon. En slik avtale er i så fall omfattet av skatteloven § 18-10 annet ledd bokstav a nr. 1 og 3 i alle årene prissikringsavtalen løper.</article><article class="numberedLegalP" data-numerator="5" id="kapittel-1-foreslåttparagraf-5-nummer-5">(5) Kontrakter som skattlegges etter skatteloven § 18-3 annet ledd bokstav a nr. 2, er ikke omfattet av denne paragrafen.</article></article><article class="futureLegalArticle" data-name="§18-10-6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 18-10-6</span>. <span class="legalArticleTitle">Uttaksprofil for kraft som skal verdsettes til kontraktsprisen</span></span><article class="legalP" id="kapittel-1-foreslåttparagraf-6-ledd-1">For kontrakter som skal verdsettes til kontraktsprisen etter skatteloven § 18-10 annet ledd bokstav a nr. 1 første punktum og nr. 3, skal den faktiske uttaksprofilen legges til grunn ved skattefastsettingen.</article></article><article class="futureLegalArticle" data-name="§18-10-7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 18-10-7</span>. <span class="legalArticleTitle">Tilordning til vindkraftanlegg av leveranse som skal verdsettes til kontraktsprisen etter skatteloven § 18-10 annet ledd bokstav a nr. 1 og 3</span></span><article class="numberedLegalP" data-numerator="1" id="kapittel-1-foreslåttparagraf-7-nummer-1">(1) Leveranser som det skal tas hensyn til etter skatteloven § 18-10 annet ledd bokstav a nr. 1 første punktum, fordeles etter vindkraftanleggenes faktiske årsproduksjon på anlegg etablert før 28. september 2022 som den skattepliktige eller selskap i samme konsern eier, jf. skatteloven § 10-4.</article><article class="numberedLegalP" data-numerator="2" id="kapittel-1-foreslåttparagraf-7-nummer-2">(2) Samlet, årlig nettogevinst eller -tap ved finansiell sikring, jf. § 18-10-5 annet ledd femte punktum, fordeles sjablonmessig etter vindkraftanleggenes faktiske årsproduksjon på anlegg etablert før 28. september 2022 som den skattepliktige eller selskap i samme konsern eier, jf. skatteloven § 10-4. Samlet kraftvolum omfattet av skatteloven § 18-10 annet ledd bokstav a nr. 1 til 3, som fordeles til et vindkraftanlegg, kan overstige årsproduksjonen i det aktuelle anlegget. Tilordnet finansiell sikring skal i så fall avkortes med en andel lik overstigende volum delt på finansielt sikret volum, oppad begrenset til 1. Avkortningen gjelder bare gevinst eller tap for det aktuelle inntektsåret. Ved oppgjør før tiden gjelder avkortningen ikke for etterfølgende avtaleår.</article><article class="numberedLegalP" data-numerator="3" id="kapittel-1-foreslåttparagraf-7-nummer-3">(3) Leveranser omfattet av skatteloven § 18-10 annet ledd bokstav a nr. 3, fordeles for hvert prisområde mellom vindkraftanlegg omfattet av § 18-10-5 tredje ledd, ut fra vindkraftanleggenes faktiske årsproduksjon.</article></article><article class="futureLegalArticle" data-name="§18-10-8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 18-10-8</span>. <span class="legalArticleTitle">Fradrag for kraftkjøpskostnader ved verdsettelsen</span></span><article class="legalP" id="kapittel-1-foreslåttparagraf-8-ledd-1">Samlede kraftleveranser som skal verdsettes til annet enn spotmarkedspris og som tilordnes et vindkraftanlegg i et tidsavsnitt, kan overstige faktisk produksjon ved vindkraftanlegget i samme tidsavsnitt. Differansen anses dekket med kraftkjøp til tilhørende spotmarkedspris og kommer til fradrag ved verdsettelsen. Ved oppgjør før tiden gis ikke fradrag for dekningskjøp etter opphørstidspunktet. Differanse som skyldes finansiell sikring som nevnt i skatteloven § 18-10 annet ledd bokstav a nr. 1 annet punktum, skal ikke anses dekket med kraftkjøp.</article></article><article class="futureLegalArticle" data-name="§18-10-9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 18-10-9</span>. <span class="legalArticleTitle">Verdsettelse når spotmarkedspris er lavest</span></span><article class="legalP" id="kapittel-1-foreslåttparagraf-9-ledd-1">Prisen etter skatteloven § 18-10 annet ledd bokstav a nr. 1 til 3 legges til grunn ved skattleggingen også når spotmarkedsprisen er lavest.</article></article><article class="futureLegalArticle" data-name="§18-10-10" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 18-10-10</span>. <span class="legalArticleTitle">Beregning av fradrag for kostnader knyttet til innmating av kraft til nettet</span></span><article class="numberedLegalP" data-numerator="1" id="kapittel-1-foreslåttparagraf-10-nummer-1">(1) Innmatingsavgift som bæres av den skattepliktige, kan trekkes fra i brutto salgsinntekter, jf. skatteloven § 18-10 tredje ledd bokstav a nr. 1.</article><article class="numberedLegalP" data-numerator="2" id="kapittel-1-foreslåttparagraf-10-nummer-2">(2) Tilsvarende gjelder kostnader som påløper ved innmating av kraft i tilknytningspunktet, når kraftleveransen skal verdsettes til spotmarkedspris eller når skattepliktig godtgjør at avtalt pris for kraftleveransen inkluderer innmatingskostnader. Kostnader ved fysisk tap i tilknytning til dette fastsettes sjablonmessig som en prosentvis andel av bruttoinntekten. Tapet beregnes ved at en tapsfaktor multipliseres med antall 100 meter linjelengde, der linjelengden avrundes oppover til nærmeste 100 meter. Følgende tapsfaktor skal brukes: <table><thead><tr><th data-text-align="left" data-vertical-align="top"><i>Spenningsnivå<br />Linjetype</i></th><th data-text-align="left" data-vertical-align="top"><i>11 kV</i></th><th data-text-align="left" data-vertical-align="top"><i>22 kV</i></th><th data-text-align="left" data-vertical-align="top"><i>66 kV</i></th><th data-text-align="left" data-vertical-align="top"><i>132 kV</i></th><th data-text-align="left" data-vertical-align="top"><i>300 kv</i></th><th data-text-align="left" data-vertical-align="top"><i>420 kv</i></th></tr></thead><tbody><tr><td data-text-align="left" data-vertical-align="top">Luftledning</td><td data-text-align="left" data-vertical-align="top">0,078</td><td data-text-align="left" data-vertical-align="top">0,064</td><td data-text-align="left" data-vertical-align="top">0,027</td><td data-text-align="left" data-vertical-align="top">0,012</td><td data-text-align="left" data-vertical-align="top">0,003</td><td data-text-align="left" data-vertical-align="top">0,003</td></tr><tr><td data-text-align="left" data-vertical-align="top">Kabel</td><td data-text-align="left" data-vertical-align="top">0,078</td><td data-text-align="left" data-vertical-align="top">0,04</td><td data-text-align="left" data-vertical-align="top">0,018</td><td data-text-align="left" data-vertical-align="top">0,003</td><td data-text-align="left" data-vertical-align="top">0,003</td><td data-text-align="left" data-vertical-align="top">0,003</td></tr></tbody></table></article></article><article class="futureLegalArticle" data-name="§18-10-11" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 18-10-11</span>. <span class="legalArticleTitle">Unntak for langsiktige kontrakter for kraft til standard fastprisavtaler i sluttbrukermarkedet, jf. skatteloven § 18-10 annet ledd bokstav a nr. 2</span></span><article class="numberedLegalP" data-numerator="1" id="kapittel-1-foreslåttparagraf-11-nummer-1">(1) Kraft som er levert i henhold til langsiktige fastpriskontrakter, og som er avtalt viderelevert til sluttbruker, verdsettes til kontraktsprisen, jf. skatteloven § 18-10 annet ledd bokstav a nr. 2, når følgende vilkår er oppfylt:<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-11-nummer-1-punkt-1"><article class="legalP" id="kapittel-1-foreslåttparagraf-11-nummer-1-punkt-1-ledd-1">For kontrakter inngått før 1. januar 2025 må både kraftprodusent og sluttbruker befinne seg innenfor et samlet, sørlig eller et samlet, nordlig prisområde. Det samlede sørlige prisområdet består av prisområdene NO1, NO2 og NO5. Det samlede nordlige prisområdet består av prisområdene NO3 og NO4.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-11-nummer-1-punkt-2"><article class="legalP" id="kapittel-1-foreslåttparagraf-11-nummer-1-punkt-2-ledd-1">Kontrakten og avtalene med sluttbrukere må ha en varighet på 3, 5, eller 7 år.</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-11-nummer-1-punkt-3"><article class="legalP" id="kapittel-1-foreslåttparagraf-11-nummer-1-punkt-3-ledd-1">Kontraktene og avtalene i sluttbrukermarkedet må gjelde et fast volum. Det kan ikke avtales et variabelt volum til fastpris, som en del av standard fastprisavtale i sluttbrukermarkedet.</article></article></li><li data-li-identifier="4." data-name="4."><article class="listArticle" id="kapittel-1-foreslåttparagraf-11-nummer-1-punkt-4"><article class="legalP" id="kapittel-1-foreslåttparagraf-11-nummer-1-punkt-4-ledd-1">Det må følge av kontrakten mellom kraftprodusent og strømleverandør at avtalt kraftvolum etter kontrakten, skal tilsvare kraftvolum som er avtalt videresolgt til sluttbruker. Videresalget må være avtalt i henhold til Energi Norges Standardavtale fastpris 3, 5 og 7 år – Næring, eller avtale som inneholder tilsvarende vilkår. Kontraktene som inngås mellom kraftprodusenter og strømleverandører, må samsvare med avtalene som inngås mellom strømleverandører og sluttbrukere, når det gjelder varighet, avtalt volum, tiden for avtalt levering og prisområde i henhold til inndelingen i dette ledd nr. 1. Fastprisavtalene kan også inngås direkte mellom kraftprodusent og sluttbruker, i henhold til Energi Norges Standardavtale fastpris 3, 5 og 7 år – Næring, eller avtale som inneholder tilsvarende vilkår.</article></article></li><li data-li-identifier="5." data-name="5."><article class="listArticle" id="kapittel-1-foreslåttparagraf-11-nummer-1-punkt-5"><article class="legalP" id="kapittel-1-foreslåttparagraf-11-nummer-1-punkt-5-ledd-1">Det må følge av kontrakten at prispåslaget ved salg i sluttbrukermarkedet maksimalt kan utgjøre 2,5 øre/kWh, samt et maksimalt pristillegg på 99 kroner per målepunkt, ikke medregnet merverdiavgift eller pris for elsertifikater.</article></article></li><li data-li-identifier="6." data-name="6."><article class="listArticle" id="kapittel-1-foreslåttparagraf-11-nummer-1-punkt-6"><article class="legalP" id="kapittel-1-foreslåttparagraf-11-nummer-1-punkt-6-ledd-1">Kontrakten og avtaler om strøm i sluttbrukermarkedet må være inngått på forretningsmessig grunnlag. Dette gjelder også for avtalt pris ved oppgjør av over- og underforbruk.</article></article></li><li data-li-identifier="7." data-name="7."><article class="listArticle" id="kapittel-1-foreslåttparagraf-11-nummer-1-punkt-7"><article class="legalP" id="kapittel-1-foreslåttparagraf-11-nummer-1-punkt-7-ledd-1">Tilleggstjenester kan ikke inngå i de standardiserte fastprisavtalene, men kan tilbys i separate avtaler med sluttbrukere.</article></article></li><li data-li-identifier="8." data-name="8."><article class="listArticle" id="kapittel-1-foreslåttparagraf-11-nummer-1-punkt-8"><article class="legalP" id="kapittel-1-foreslåttparagraf-11-nummer-1-punkt-8-ledd-1">Kraftprodusenten må rapportere de oppnådde kontraktsprisene time for time, samlet og volumvektet for kontrakter inngått med den enkelte leverandør.</article></article></li></ul></article><article class="numberedLegalP" data-numerator="2" id="kapittel-1-foreslåttparagraf-11-nummer-2">(2) Det er ikke til hinder for verdsettelse til kontraktspris, jf. første ledd, at strømleverandør har organisert kraftkjøpsvirksomheten og salgsvirksomheten til sluttbruker i selskaper som er atskilte skattesubjekter. Samlet prispåslag kan likevel ikke overstige 2,5 øre/kWh.</article></article><article class="futureLegalArticle" data-name="§18-10-12" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 18-10-12</span>. <span class="legalArticleTitle">Brudd på betingelser og avslutning av fastpriskontrakt som nevnt i § 18-10-11</span></span><article class="numberedLegalP" data-numerator="1" id="kapittel-1-foreslåttparagraf-12-nummer-1">(1) Ved brudd på betingelsene som nevnt i § 18-10-11, herunder krav om standard fastprisavtaler med sluttbruker og maksimalt prispåslag, verdsettes kraften som er avtalt levert til den aktuelle sluttbrukeren, til spotmarkedspris hos produsenten for inntektsåret og den resterende kontraktsperioden. Dersom kontraktsprisen for kraftvolumet er høyere enn spotmarkedsprisen, et inntektsår sett under ett, verdsettes kraften likevel til kontraktsprisen.</article><article class="numberedLegalP" data-numerator="2" id="kapittel-1-foreslåttparagraf-12-nummer-2">(2) Første ledd gjelder ikke dersom en fastprisavtale med sluttbruker avsluttes.</article><article class="numberedLegalP" data-numerator="3" id="kapittel-1-foreslåttparagraf-12-nummer-3">(3) Vederlag til kraftprodusent ved avslutning eller endring av en fastpriskontrakt skal inngå i beregningsgrunnlaget for grunnrenteskatt. Vederlag fra kraftprodusent til kraftkjøper kommer til fradrag i beregningsgrunnlaget for grunnrenteskatt.</article></article><article class="futureLegalArticle" data-name="§18-10-13" id="kapittel-1-foreslåttparagraf-13"><span class="futureLegalArticleHeader"><span class="legalArticleValue">§ 18-10-13</span>. <span class="legalArticleTitle">Uttaksprofil for kraft som skal verdsettes til kontraktsprisen etter § 18-10 annet ledd bokstav a nr. 2</span></span><article class="legalP" id="kapittel-1-foreslåttparagraf-13-ledd-1">For fastpriskontrakter som skal verdsettes til kontraktsprisen etter skatteloven § 18-10 annet ledd bokstav a nr. 2, jf. § 18-10-11 første ledd, skal avtalt uttaksprofil, slik den fremgår av fastpriskontrakten, legges til grunn.</article></article><article class="futureLegalArticle" data-name="§18-10-14" id="kapittel-1-foreslåttparagraf-14"><span class="futureLegalArticleHeader"><span class="legalArticleValue">§ 18-10-14</span>. <span class="legalArticleTitle">Tilordning av leveranse som skal verdsettes til kontraktsprisen etter § 18-10 annet ledd bokstav a nr. 2</span></span><article class="numberedLegalP" data-numerator="1" id="kapittel-1-foreslåttparagraf-14-nummer-1">(1) Leveranser som det skal tas hensyn til etter skatteloven § 18-10 annet ledd bokstav a nr. 2, fordeles etter vindkraftanleggenes faktiske årsproduksjon på anlegg som den skattepliktige eller selskap i samme konsern eier, jf. skatteloven § 10-4. Fordelingen gjennomføres separat for hhv. samlet sørlig og samlet nordlig prisområde, jf. § 18-10-11 første ledd nr. 1. Eventuell differanse dekkes med kraftkjøp til tilhørende spotmarkedspris i sluttbrukers prisområde. Dersom eier av vindkraftanlegg også eier vannkraftverk, fordeles leveransene på både vindkraftanleggene og vannkraftverkene.</article><article class="numberedLegalP" data-numerator="2" id="kapittel-1-foreslåttparagraf-14-nummer-2">(2) Når skattepliktig eller selskap i samme konsern eier en andel av et bruttolignet vindkraftanlegg, skal leveranser som nevnt i første ledd fordeles på denne andelen av verkets faktiske årsproduksjon.</article></article><article class="futureLegalArticle" data-name="§18-10-15" id="kapittel-1-foreslåttparagraf-15"><span class="futureLegalArticleHeader"><span class="legalArticleValue">§ 18-10-15</span>. <span class="legalArticleTitle">Inngangsverdi for investeringer før inntektsåret 2024</span></span><article class="numberedLegalP" data-numerator="1" id="kapittel-1-foreslåttparagraf-15-nummer-1">(1) I særlig beregnet selskapsskatt skal inngangsverdien for driftsmidler fastsatt etter skatteloven § 18-10 tredje ledd bokstav a nr. 3 c, avskrives etter skattelovens alminnelige regler. Ved oppjustering av avskrivningsgrunnlaget etter c og hvor samlet inngangsverdi overstiger 85 pst. av anskaffelsesverdien, skal tilsvarende reduksjon gjøres i inngangsverdiene for beregnet selskapsskatt. Reduksjonen fordeles da etter verdien i de ulike avskrivningsgruppene, som andel av samlet inngangsverdi for avskrivningsgruppene.</article><article class="numberedLegalP" data-numerator="2" id="kapittel-1-foreslåttparagraf-15-nummer-2">(2) Aktiverte driftsmidler som ikke er avskrivbare, er ikke omfattet av skatteloven § 18-10 tredje ledd bokstav a nr. 3 c.</article></article><article class="futureLegalArticle" data-name="§18-10-16" id="kapittel-1-foreslåttparagraf-16"><span class="futureLegalArticleHeader"><span class="legalArticleValue">§ 18-10-16</span>. <span class="legalArticleTitle">Rente ved skattlegging av vindkraftanlegg</span></span><article class="legalP" id="kapittel-1-foreslåttparagraf-16-ledd-1">Renten i skatteloven §§ 18-10 tredje ledd bokstav a nr. 4, 18-10 fjerde ledd, 18-10 sjuende ledd bokstav a og 18-11, skal for det enkelte inntektsåret være årsgjennomsnittet av renten på statskasseveksler med 12 måneders gjenstående løpetid, korrigert til renten etter skatt på alminnelig inntekt. Renten avrundes til nærmeste tiendels prosentpoeng.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2024-11-08-2711/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene under I trer i kraft straks med virkning fra og med inntektsåret 2024.</article></section></main></body></html>