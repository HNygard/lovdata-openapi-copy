<!DOCTYPE html><html lang="nb"><head><title>Forskrift om graden doctor philosophiae (dr.philos.) ved Norges Handelshøyskole</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-03-05-415</dd><dt class="dokid">DokumentID</dt><dd class="dokid">LTI/forskrift/2024-03-05-415</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Norges Handelshøyskole</li></ul></dd><dt class="dateInForce">I kraft fra</dt><dd class="dateInForce">2024-03-05</dd><dt class="changesToDocuments">Endrer</dt><dd class="changesToDocuments"><ul><li>forskrift/2003-10-16-4890</li></ul></dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-3</li><li>lov/2005-04-01-15/§3-9</li><li>lov/2005-04-01-15/§3-10</li><li>lov/2005-04-01-15/§3-11</li><li>lov/2005-04-01-15/§9-1</li></ul></dd><dt class="dateOfPublication">Kunngjort</dt><dd class="dateOfPublication">2024-03-12 14:15</dd><dt class="journalNumber">Journalnummer</dt><dd class="journalNumber">2024-0238</dd><dt class="title">Tittel</dt><dd class="title">Forskrift om graden doctor philosophiae (dr.philos.) ved Norges Handelshøyskole</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Norges Handelshøyskole 5. mars 2024 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-3, § 3-9, § 3-10, § 3-11 og § 9-1.</dd><dt class="refid">RefID</dt><dd class="refid">forskrift/2024-03-05-415</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om graden doctor philosophiae (dr.philos.) ved Norges Handelshøyskole<ul class="tocSubUl"><li>Del I. Innledende bestemmelser<ul class="tocSubUl"><li>§ 1. Forskriftens virkeområde</li><li>§ 2. Beskrivelse av og målsetting for graden dr.philos.</li><li>§ 3. Ansvar for graden dr.philos.</li></ul></li><li>Del II. Søknad om å få avhandlingen bedømt<ul class="tocSubUl"><li>§ 4. Søknad</li><li>§ 4-1. Formelle kvalifikasjonskrav</li><li>§ 4-2. Krav til avhandlingen</li><li>§ 4-3. Krav til søknad og dokumentasjon</li><li>§ 5. Arbeider som ikke godtas til innlevering</li><li>§ 6. Behandling av søknaden</li></ul></li><li>Del III. Bedømmelse av avhandling og oppnevning av bedømmelseskomité<ul class="tocSubUl"><li>§ 7. Avhandling innlevert til bedømmelse</li><li>§ 8. Retting av formelle feil</li><li>§ 9. Oppnevning av bedømmelseskomité</li></ul></li><li>Del IV. Bedømmelseskomitéens innstilling og behandlingen av denne<ul class="tocSubUl"><li>§ 10. Bedømmelseskomitéens arbeid</li><li>§ 10-1. Innhenting av supplerende opplysninger</li><li>§ 10-2. Mindre omarbeiding</li><li>§ 10-3. Bedømmelseskomitéens innstilling</li><li>§ 11. Behandling av bedømmelseskomitéens innstilling</li><li>§ 12. Ny innlevering</li><li>§ 13. Avslutning av bedømmelse på grunn av vitenskapelig uredelighet</li></ul></li><li>Del V. Avhandlingen er funnet verdig til å forsvares for dr.philos.-graden<ul class="tocSubUl"><li>§ 14. Offentliggjøring av avhandlingen</li><li>§ 15. Doktorgradsprøve</li><li>§ 15-1. Prøveforelesninger</li><li>§ 15-2. Godkjenning av prøveforelesninger</li><li>§ 15-3. Offentlig forsvar av avhandlingen (disputas)</li><li>§ 15-4. Godkjenning av offentlig forsvar av avhandlingen (disputas)</li><li>§ 16. Tildeling av graden og vitnemål</li></ul></li><li>Del VI. Klagebehandling<ul class="tocSubUl"><li>§ 17. Klage</li><li>§ 17-1. Klage over avslag på søknad om bedømmelse, ikke godkjent avhandling, prøveforelesninger eller offentlig forsvar</li><li>§ 17-2. Klage over avslutning av bedømmelse på grunn av uredelighet</li><li>§ 17-3. Klage over øvrige brudd</li></ul></li><li>Del VII. Ikrafttredelse<ul class="tocSubUl"><li>§ 18. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2024-03-05-415" id="dokument"><h1>Forskrift om graden doctor philosophiae (dr.philos.) ved Norges Handelshøyskole</h1><section class="section" data-name="delI" id="kapittel-1" data-lovdata-URL="LTI/forskrift/2024-03-05-415/KAPITTEL_1"><h2>Del I. Innledende bestemmelser</h2><article class="legalArticle" data-lovdata-URL="LTI/forskrift/2024-03-05-415/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h3><article class="legalP" id="kapittel-1-paragraf-1-ledd-1">Forskriften gjelder graden doctor philosophiae (dr.philos.) ved Norges Handelshøyskole (NHH), og gir regler om retten til å fremstille seg for graden, om innlevering og vurdering av avhandlingen, og om gjennomføringen av doktorgradsprøven (disputas og prøveforelesninger).</article><article class="legalP" id="kapittel-1-paragraf-1-ledd-2">NHH kan etter forskrift om grader og yrkesutdanninger, beskyttet tittel og normert studietid ved universiteter og høyskoler § 14 punkt 7, tildele dr.philos.-graden.</article></article><article class="legalArticle" data-lovdata-URL="LTI/forskrift/2024-03-05-415/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Beskrivelse av og målsetting for graden dr.philos.</span></h3><article class="legalP" id="kapittel-1-paragraf-2-ledd-1">Graden doctor philosophiae (dr.philos.) er en ikke-veiledet doktorgrad som kan tildeles personer som har avlagt mastergrad eller tilsvarende.</article><article class="legalP" id="kapittel-1-paragraf-2-ledd-2">Forskningsarbeidet og avhandlingen skal være et selvstendig arbeid uten formell veiledning eller tilknytning til et organisert doktorgradsprogram.</article><article class="legalP" id="kapittel-1-paragraf-2-ledd-3">En dr.philos.-grad kvalifiserer for forskningsvirksomhet og annet arbeid i samfunnet hvor det stilles høye krav til vitenskapelig innsikt, arbeidsmåte og analytisk tenkning i samsvar med god vitenskapelig skikk og forskningsetiske standarder.</article><article class="legalP" id="kapittel-1-paragraf-2-ledd-4">Dr.philos.-graden tildeles på grunnlag av<ul class="defaultList"><li data-li-identifier="a." data-name="a."><article class="listArticle" id="kapittel-1-paragraf-2-ledd-4-punkt-1"><article class="legalP" id="kapittel-1-paragraf-2-ledd-4-punkt-1-ledd-1">godkjent vitenskapelig avhandling</article></article></li><li data-li-identifier="b." data-name="b."><article class="listArticle" id="kapittel-1-paragraf-2-ledd-4-punkt-2"><article class="legalP" id="kapittel-1-paragraf-2-ledd-4-punkt-2-ledd-1">godkjent prøveforelesning over oppgitt tema</article></article></li><li data-li-identifier="c." data-name="c."><article class="listArticle" id="kapittel-1-paragraf-2-ledd-4-punkt-3"><article class="legalP" id="kapittel-1-paragraf-2-ledd-4-punkt-3-ledd-1">godkjent prøveforelesning over selvvalgt tema</article></article></li><li data-li-identifier="d." data-name="d."><article class="listArticle" id="kapittel-1-paragraf-2-ledd-4-punkt-4"><article class="legalP" id="kapittel-1-paragraf-2-ledd-4-punkt-4-ledd-1">godkjent offentlig forsvar av avhandlingen (disputas).</article></article></li></ul></article></article><article class="legalArticle" data-lovdata-URL="LTI/forskrift/2024-03-05-415/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Ansvar for graden dr.philos.</span></h3><article class="legalP" id="kapittel-1-paragraf-3-ledd-1">NHHs styre har det overordnede ansvaret for dr.philos.-graden og fastsetter forskrift for graden.</article><article class="legalP" id="kapittel-1-paragraf-3-ledd-2">På fullmakt fra rektor fatter prorektor for forskning vedtak om søkeren skal gis rett til å fremstille seg for graden dr.philos., om oppnevnelse av bedømmelseskomité, om avhandlingen er verdig til å forsvares for graden dr.philos., og om prøveforelesninger og disputas kan godkjennes.</article></article></section><section class="section" data-name="delII" id="kapittel-2" data-lovdata-URL="LTI/forskrift/2024-03-05-415/KAPITTEL_2"><h2>Del II. Søknad om å få avhandlingen bedømt</h2><article class="legalArticle" data-lovdata-URL="LTI/forskrift/2024-03-05-415/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Søknad</span></h3></article><article class="legalArticle" data-lovdata-URL="LTI/forskrift/2024-03-05-415/§4-1" data-name="§4-1" id="kapittel-2-paragraf-2"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Formelle kvalifikasjonskrav</span></h3><article class="legalP" id="kapittel-2-paragraf-2-ledd-1">Søkeren skal ha en femårig mastergrad innen økonomi og administrasjon. NHH kan gi søkere som på annen måte har godtgjort tilsvarende utdanning eller kvalifikasjoner adgang til å fremstille seg til doktorgradsprøven. Det er søkerens ansvar å dokumentere kvalifikasjonene. Prorektor for forskning kan stille krav om at søkeren gjennomfører særskilte kurs og/eller består særskilt prøve(r), før det gis adgang til bedømmelse av doktorgradsarbeidet.</article><article class="legalP" id="kapittel-2-paragraf-2-ledd-2">Søkeren skal være statsborger i Norge eller ha folkeregistrert bostedsadresse i Norge. Andre søkere kan etter begrunnet søknad gis anledning til å fremstille seg dersom avhandlingen oppfyller ett eller flere av disse vilkårene<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-2-ledd-2-punkt-1"><article class="legalP" id="kapittel-2-paragraf-2-ledd-2-punkt-1-ledd-1">avhandlingen behandler tema eller bygger på materiale som har direkte tilknytning til Norge</article></article></li><li data-li-identifier="b." data-name="b."><article class="listArticle" id="kapittel-2-paragraf-2-ledd-2-punkt-2"><article class="legalP" id="kapittel-2-paragraf-2-ledd-2-punkt-2-ledd-1">avhandlingens tema har sterk tilknytning til norsk forskning innen det aktuelle fagområdet.</article></article></li></ul></article></article><article class="legalArticle" data-lovdata-URL="LTI/forskrift/2024-03-05-415/§4-2" data-name="§4-2" id="kapittel-2-paragraf-3"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Krav til avhandlingen</span></h3><article class="legalP" id="kapittel-2-paragraf-3-ledd-1">Avhandlingen skal være et selvstendig vitenskapelig arbeid av internasjonal standard og på et høyt faglig nivå når det gjelder problemformuleringer, begrepsmessig presisering, dokumentasjon og fremstillingsform, samt metodisk og forskningsetisk grunnlag. Avhandlingen skal bidra med ny faglig kunnskap og ha et faglig nivå som tilsier at forskningen vil kunne publiseres som en del av fagets forskningsbaserte kunnskapsutvikling.</article><article class="legalP" id="kapittel-2-paragraf-3-ledd-2">Avhandlingen skal ha et tema som hører inn under NHHs fagportefølje.</article><article class="legalP" id="kapittel-2-paragraf-3-ledd-3">Avhandlingen skal enten være en monografi eller en sammenstilling av flere arbeider (artikkelbasert). Dersom avhandlingen er en sammenstilling av flere arbeider, skal det i et innledende kapittel redegjøres for sammenhengen mellom dem.</article><article class="legalP" id="kapittel-2-paragraf-3-ledd-4">Avhandlingen kan være et frittstående arbeid eller en videreføring av tidligere arbeider. Dersom publiserte arbeider inngår i avhandlingen, skal disse normalt være publisert de siste fem år før innlevering av avhandlingen.</article><article class="legalP" id="kapittel-2-paragraf-3-ledd-5">Fellesarbeid kan godtas til bedømmelse dersom kandidatens bidrag representerer en selvstendig innsats som kan identifiseres. Med fellesarbeid menes et skriftlig arbeid som er blitt til i samvirke med andre forfattere. For fellesarbeid skal normene for medforfatterskap, som er allment akseptert i fagmiljøet, følges. Til søknaden skal det medfølge en medforfattererklæring som beskriver søkerens og de andre forfatternes bidrag til hvert enkelt arbeid.</article><article class="legalP" id="kapittel-2-paragraf-3-ledd-6">Avhandlingen skal være skrevet på engelsk, med mindre det er gitt særskilt tillatelse til å benytte et annet språk.</article><article class="legalP" id="kapittel-2-paragraf-3-ledd-7">Avhandlingen skal offentliggjøres før disputas finner sted.</article></article><article class="legalArticle" data-lovdata-URL="LTI/forskrift/2024-03-05-415/§4-3" data-name="§4-3" id="kapittel-2-paragraf-4"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Krav til søknad og dokumentasjon</span></h3><article class="legalP" id="kapittel-2-paragraf-4-ledd-1">Søknad om å få avhandlingen bedømt rettes til prorektor for forskning.</article><article class="legalP" id="kapittel-2-paragraf-4-ledd-2">Følgende dokumentasjon skal være vedlagt søknaden<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-4-ledd-2-punkt-1"><article class="legalP" id="kapittel-2-paragraf-4-ledd-2-punkt-1-ledd-1">avhandlingen i digitalt format, samt en kortfattet oppsummering av avhandlingen på norsk og engelsk</article></article></li><li data-li-identifier="b." data-name="b."><article class="listArticle" id="kapittel-2-paragraf-4-ledd-2-punkt-2"><article class="legalP" id="kapittel-2-paragraf-4-ledd-2-punkt-2-ledd-1">vitnemål og karakterutskrift fra mastergrad eller dokumentasjon på tilsvarende kvalifikasjoner</article></article></li><li data-li-identifier="c." data-name="c."><article class="listArticle" id="kapittel-2-paragraf-4-ledd-2-punkt-3"><article class="legalP" id="kapittel-2-paragraf-4-ledd-2-punkt-3-ledd-1">dokumentasjon på norsk statsborgerskap eller folkeregistrert adresse i Norge, eller en redegjørelse for avhandlingens tilknytning til Norge, jf. § 4-1</article></article></li><li data-li-identifier="d." data-name="d."><article class="listArticle" id="kapittel-2-paragraf-4-ledd-2-punkt-4"><article class="legalP" id="kapittel-2-paragraf-4-ledd-2-punkt-4-ledd-1">dokumentasjon på at nødvendige etiske og andre tillatelser er innhentet hvor dette er påkrevd</article></article></li><li data-li-identifier="e." data-name="e."><article class="listArticle" id="kapittel-2-paragraf-4-ledd-2-punkt-5"><article class="legalP" id="kapittel-2-paragraf-4-ledd-2-punkt-5-ledd-1">en kort redegjørelse og begrunnelse for at avhandlingen har et tema som hører inn under NHHs fagportefølje</article></article></li><li data-li-identifier="f." data-name="f."><article class="listArticle" id="kapittel-2-paragraf-4-ledd-2-punkt-6"><article class="legalP" id="kapittel-2-paragraf-4-ledd-2-punkt-6-ledd-1">erklæring om at avhandlingen er et selvstendig arbeid uten formell veiledning eller tilknytning til et organisert doktorgradsprogram</article></article></li><li data-li-identifier="g." data-name="g."><article class="listArticle" id="kapittel-2-paragraf-4-ledd-2-punkt-7"><article class="legalP" id="kapittel-2-paragraf-4-ledd-2-punkt-7-ledd-1">medforfattererklæring hvor dette er påkrevd etter § 4-2</article></article></li><li data-li-identifier="h." data-name="h."><article class="listArticle" id="kapittel-2-paragraf-4-ledd-2-punkt-8"><article class="legalP" id="kapittel-2-paragraf-4-ledd-2-punkt-8-ledd-1">erklæring om at søknad om å få avhandlingen eller deler av denne bedømt, kun er sendt til én institusjon</article></article></li><li data-li-identifier="i." data-name="i."><article class="listArticle" id="kapittel-2-paragraf-4-ledd-2-punkt-9"><article class="legalP" id="kapittel-2-paragraf-4-ledd-2-punkt-9-ledd-1">erklæring om at avhandlingen eller deler av denne ikke er bedømt ved annen norsk eller utenlandsk institusjon, jf. § 5.</article></article></li></ul></article></article><article class="legalArticle" data-lovdata-URL="LTI/forskrift/2024-03-05-415/§5" data-name="§5" id="kapittel-2-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Arbeider som ikke godtas til innlevering</span></h3><article class="legalP" id="kapittel-2-paragraf-5-ledd-1">Arbeid som har vært godtatt som grunnlag for tidligere avlagte eksamener, bedømmelser eller grader, kan ikke godtas til innlevering. Data, analyser eller metoder fra tidligere grader kan likevel benyttes som grunnlag for doktorgradsarbeidet.</article><article class="legalP" id="kapittel-2-paragraf-5-ledd-2">Et arbeid eller deler av et arbeid som tidligere er bedømt og funnet verdig eller ikke verdig til forsvar for en doktorgrad ved annen utdanningsinstitusjon, godtas normalt ikke til innlevering, selv om arbeidet innleveres i omarbeidet form.</article><article class="legalP" id="kapittel-2-paragraf-5-ledd-3">Dersom søknad om å få avhandlingen bedømt er rettet til en eller flere andre institusjoner, kan den ikke godtas til innlevering.</article><article class="legalP" id="kapittel-2-paragraf-5-ledd-4">En avhandling som helt eller delvis er utarbeidet mens kandidaten var tatt opp i et organisert doktorgradsprogram, kan ikke godtas til innlevering for dr.philos.-graden.</article></article><article class="legalArticle" data-lovdata-URL="LTI/forskrift/2024-03-05-415/§6" data-name="§6" id="kapittel-2-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Behandling av søknaden</span></h3><article class="legalP" id="kapittel-2-paragraf-6-ledd-1">Prorektor for forskning skal, på bakgrunn av innsendt søknad og vedlagt dokumentasjon, avgjøre om arbeidet godtas til innlevering og bedømmelse av dr.philos.-graden.</article><article class="legalP" id="kapittel-2-paragraf-6-ledd-2">Prorektor for forskning kan avslå en søknad dersom det er åpenbart at avhandlingen ikke har høy nok vitenskapelig kvalitet og vil bli underkjent av en bedømmelseskomité.</article><article class="legalP" id="kapittel-2-paragraf-6-ledd-3">Dersom prorektor for forskning avslår søknaden, må søker vente minst seks måneder før vedkommende kan søke på nytt.</article></article></section><section class="section" data-name="delIII" id="kapittel-3" data-lovdata-URL="LTI/forskrift/2024-03-05-415/KAPITTEL_3"><h2>Del III. Bedømmelse av avhandling og oppnevning av bedømmelseskomité</h2><article class="legalArticle" data-lovdata-URL="LTI/forskrift/2024-03-05-415/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Avhandling innlevert til bedømmelse</span></h3><article class="legalP" id="kapittel-3-paragraf-1-ledd-1">Avhandlingen er innlevert når prorektor for forskning har fattet vedtak om at avhandlingen kan godtas til bedømmelse. Når avhandlingen er innlevert kan arbeidet ikke lenger trekkes tilbake.</article><article class="legalP" id="kapittel-3-paragraf-1-ledd-2">NHH skal bestrebe at tiden fra innlevering til disputas er kortest mulig. Det skal normalt ikke gå mer enn fem måneder fra innlevering til disputas.</article></article><article class="legalArticle" data-lovdata-URL="LTI/forskrift/2024-03-05-415/§8" data-name="§8" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Retting av formelle feil</span></h3><article class="legalP" id="kapittel-3-paragraf-2-ledd-1">Kandidaten kan etter innlevering søke om tillatelse til å rette formelle feil i avhandlingen. Slik retting kan kun gjøres en gang. Søknaden skal inneholde en fullstendig oversikt over de feil (errata) som ønskes rettet. Søknaden må leveres inn senest fire uker før komitéens frist for avlevering av innstilling. Erratalisten legges bakerst i avhandlingen.</article></article><article class="legalArticle" data-lovdata-URL="LTI/forskrift/2024-03-05-415/§9" data-name="§9" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Oppnevning av bedømmelseskomité</span></h3><article class="legalP" id="kapittel-3-paragraf-3-ledd-1">Etter at prorektor for forskning har fattet vedtak om at avhandlingen godtas til bedømmelse, oppnevner prorektor for forskning en bedømmelseskomité og en komitéleder. Det bør normalt ikke gå mer enn seks uker fra vedtak om at avhandlingen godtas til bedømmelse til at komitéen er oppnevnt.</article><article class="legalP" id="kapittel-3-paragraf-3-ledd-2">Bedømmelseskomitéen skal normalt settes sammen slik at<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-3-ledd-2-punkt-1"><article class="legalP" id="kapittel-3-paragraf-3-ledd-2-punkt-1-ledd-1">komitéen består av minst tre medlemmer</article></article></li><li data-li-identifier="b." data-name="b."><article class="listArticle" id="kapittel-3-paragraf-3-ledd-2-punkt-2"><article class="legalP" id="kapittel-3-paragraf-3-ledd-2-punkt-2-ledd-1">begge kjønn er representert</article></article></li><li data-li-identifier="c." data-name="c."><article class="listArticle" id="kapittel-3-paragraf-3-ledd-2-punkt-3"><article class="legalP" id="kapittel-3-paragraf-3-ledd-2-punkt-3-ledd-1">minst ett av medlemmene er uten formell tilknytning til NHH</article></article></li><li data-li-identifier="d." data-name="d."><article class="listArticle" id="kapittel-3-paragraf-3-ledd-2-punkt-4"><article class="legalP" id="kapittel-3-paragraf-3-ledd-2-punkt-4-ledd-1">minst ett av medlemmene har hovedstilling ved en utenlandsk institusjon, og er internasjonalt anerkjent innen det aktuelle fagområdet</article></article></li><li data-li-identifier="e." data-name="e."><article class="listArticle" id="kapittel-3-paragraf-3-ledd-2-punkt-5"><article class="legalP" id="kapittel-3-paragraf-3-ledd-2-punkt-5-ledd-1">alle medlemmene har doktorgrad eller tilsvarende kompetanse</article></article></li><li data-li-identifier="f." data-name="f."><article class="listArticle" id="kapittel-3-paragraf-3-ledd-2-punkt-6"><article class="legalP" id="kapittel-3-paragraf-3-ledd-2-punkt-6-ledd-1">flertallet i bedømmelseskomitéen er eksterne medlemmer</article></article></li><li data-li-identifier="g." data-name="g."><article class="listArticle" id="kapittel-3-paragraf-3-ledd-2-punkt-7"><article class="legalP" id="kapittel-3-paragraf-3-ledd-2-punkt-7-ledd-1">habilitetsreglene i lov om behandlingsmåten i forvaltningssaker (forvaltningsloven) § 6 gjelder for komitéens medlemmer.</article></article></li></ul></article><article class="legalP" id="kapittel-3-paragraf-3-ledd-3">Dersom kriteriene fravikes, skal dette begrunnes særskilt.</article><article class="legalP" id="kapittel-3-paragraf-3-ledd-4">Kandidaten skal underrettes om sammensetning av bedømmelseskomitéen og kan fremsette klage innen fem arbeidsdager etter at sammensetningen er gjort kjent for kandidaten.</article><article class="legalP" id="kapittel-3-paragraf-3-ledd-5">Prorektor for forskning kan, når det er nødvendig, oppnevne ett settemedlem til bedømmelseskomitéen.</article></article></section><section class="section" data-name="delIV" id="kapittel-4" data-lovdata-URL="LTI/forskrift/2024-03-05-415/KAPITTEL_4"><h2>Del IV. Bedømmelseskomitéens innstilling og behandlingen av denne</h2><article class="legalArticle" data-lovdata-URL="LTI/forskrift/2024-03-05-415/§10" data-name="§10" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Bedømmelseskomitéens arbeid</span></h3></article><article class="legalArticle" data-lovdata-URL="LTI/forskrift/2024-03-05-415/§10-1" data-name="§10-1" id="kapittel-4-paragraf-2"><h3 class="legalArticleHeader"><span class="legalArticleValue">§ 10-1</span>. <span class="legalArticleTitle">Innhenting av supplerende opplysninger</span></h3><article class="legalP" id="kapittel-4-paragraf-2-ledd-1">Bedømmelseskomitéen kan kreve at kandidaten legger fram sitt grunnlagsmateriale og utfyllende eller oppklarende tilleggsinformasjon.</article></article><article class="legalArticle" data-lovdata-URL="LTI/forskrift/2024-03-05-415/§10-2" data-name="§10-2" id="kapittel-4-paragraf-3"><h3 class="legalArticleHeader"><span class="legalArticleValue">§ 10-2</span>. <span class="legalArticleTitle">Mindre omarbeiding</span></h3><article class="legalP" id="kapittel-4-paragraf-3-ledd-1">Bedømmelseskomitéen kan på grunnlag av innlevert avhandling og eventuelt tilleggsmateriale anbefale at det gis tillatelse til mindre omarbeiding før endelig innstilling foreligger. Komitéen skal gi en skriftlig oversikt over hva kandidaten må omarbeide. Komitéen skal ikke gi anbefaling om mindre omarbeiding hvis det kun dreier seg om mindre uklarheter i avhandlingen som lar seg avklare innenfor disputasens ramme.</article><article class="legalP" id="kapittel-4-paragraf-3-ledd-2">Dersom prorektor for forskning tillater en mindre omarbeiding av avhandlingen, skal fristen for slik omarbeiding ikke være lengre enn tre måneder. Det skal også fastsettes en ny frist for oversendelse av komitéens endelige innstilling, og denne skal ikke være lengre enn tre måneder etter at komitéen har mottatt en omarbeidet versjon av avhandlingen.</article><article class="legalP" id="kapittel-4-paragraf-3-ledd-3">Dersom kandidaten ikke leverer en omarbeidet avhandling innen fristen som prorektor for forskning har satt, skal prorektor for forskning underkjenne avhandlingen. Dersom særlige grunner foreligger, kan kandidaten søke om utsatt frist.</article></article><article class="legalArticle" data-lovdata-URL="LTI/forskrift/2024-03-05-415/§10-3" data-name="§10-3" id="kapittel-4-paragraf-4"><h3 class="legalArticleHeader"><span class="legalArticleValue">§ 10-3</span>. <span class="legalArticleTitle">Bedømmelseskomitéens innstilling</span></h3><article class="legalP" id="kapittel-4-paragraf-4-ledd-1">Bedømmelseskomitéen avgir en innstilling om hvorvidt avhandlingen er verdig til å forsvares for dr.philos.-graden. Innstillingen og eventuelle dissenser skal begrunnes.</article><article class="legalP" id="kapittel-4-paragraf-4-ledd-2">Bedømmelseskomitéens innstilling skal foreligge innen tre måneder etter at komitéen har mottatt avhandlingen, med mindre prorektor for forskning har bestemt noe annet. Dersom komitéen har bedt om en mindre omarbeiding, skal innstillingen foreligge innen tre måneder etter at komitéen mottar den omarbeidede avhandlingen, med mindre prorektor for forskning har bestemt noe annet.</article><article class="legalP" id="kapittel-4-paragraf-4-ledd-3">Bedømmelseskomitéen kan innstille på ett av følgende alternativer<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-4-ledd-3-punkt-1"><article class="legalP" id="kapittel-4-paragraf-4-ledd-3-punkt-1-ledd-1">komitéen finner avhandlingen verdig for forsvar</article></article></li><li data-li-identifier="b." data-name="b."><article class="listArticle" id="kapittel-4-paragraf-4-ledd-3-punkt-2"><article class="legalP" id="kapittel-4-paragraf-4-ledd-3-punkt-2-ledd-1">komitéen finner avhandlingen ikke verdig for forsvar.</article></article></li></ul></article><article class="legalP" id="kapittel-4-paragraf-4-ledd-4">Dersom komitéen finner at dyptgripende endringer vedrørende teori, hypotese, materiale eller metode er nødvendig for at arbeidet skal kunne finnes verdig for forsvar, skal komitéen underkjenne avhandlingen.</article><article class="legalP" id="kapittel-4-paragraf-4-ledd-5">Bedømmelseskomitéens innstilling oversendes prorektor for forskning som forelegger denne for kandidaten. Kandidaten gis en frist på ti arbeidsdager til å fremme skriftlige merknader til innstillingen. Kandidatens merknader skal sendes til prorektor for forskning. Dersom kandidatens merknader kan ha betydning for spørsmålet om avhandlingen kan godkjennes, bør merknadene forelegges bedømmelseskomitéen før prorektor for forskning fatter vedtak i saken. Hvis kandidaten ikke ønsker å fremme merknader, skal kandidaten snarest mulig underrette prorektor for forskning skriftlig om dette.</article></article><article class="legalArticle" data-lovdata-URL="LTI/forskrift/2024-03-05-415/§11" data-name="§11" id="kapittel-4-paragraf-5"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Behandling av bedømmelseskomitéens innstilling</span></h3><article class="legalP" id="kapittel-4-paragraf-5-ledd-1">På grunnlag av bedømmelseskomitéens innstilling fatter prorektor for forskning vedtak om hvorvidt avhandlingen er verdig til å forsvares for dr.philos.-graden.</article><article class="legalP" id="kapittel-4-paragraf-5-ledd-2">Dersom prorektor for forskning finner at det foreligger begrunnet tvil om komitéens innstilling, eller dersom komitéens innstilling er delt, kan prorektor for forskning be om nærmere avklaring fra bedømmelseskomitéen og/eller oppnevne to nye sakkyndige som avgir individuelle uttalelser om avhandlingen.</article><article class="legalP" id="kapittel-4-paragraf-5-ledd-3">Kandidaten skal få mulighet til å kommentere eventuelle avklaringer fra bedømmelseskomitéen og/eller uttalelser fra nye sakkyndige. Kandidaten gis en frist på ti arbeidsdager til å fremme skriftlige merknader til avklaringene og/eller uttalelsene.</article></article><article class="legalArticle" data-lovdata-URL="LTI/forskrift/2024-03-05-415/§12" data-name="§12" id="kapittel-4-paragraf-6"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Ny innlevering</span></h3><article class="legalP" id="kapittel-4-paragraf-6-ledd-1">En underkjent avhandling kan bedømmes i omarbeidet utgave først seks måneder etter at prorektor for forskning har fattet sitt vedtak. Ny bedømmelse kan bare finne sted én gang.</article><article class="legalP" id="kapittel-4-paragraf-6-ledd-2">Kandidaten skal ved ny innlevering opplyse om at arbeidet tidligere har vært bedømt og ikke blitt funnet verdig til å forsvares.</article><article class="legalP" id="kapittel-4-paragraf-6-ledd-3">Prorektor for forskning oppnevner deretter en ny bedømmelseskomité, der minst ett av medlemmene fra den opprinnelige komitéen bør gjenoppnevnes.</article><article class="legalP" id="kapittel-4-paragraf-6-ledd-4">Den nye bedømmelseskomitéen skal gjøre sin bedømmelse på selvstendig grunnlag, men skal likevel ha anledning til å se innstillingen fra den forrige komitéen.</article><article class="legalP" id="kapittel-4-paragraf-6-ledd-5">Endelig frist for ny innlevering er to år etter at beslutningen om ikke å godkjenne avhandlingen ble truffet. Prorektor for forskning kan dispensere fra denne tidsfristen.</article></article><article class="legalArticle" data-lovdata-URL="LTI/forskrift/2024-03-05-415/§13" data-name="§13" id="kapittel-4-paragraf-7"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Avslutning av bedømmelse på grunn av vitenskapelig uredelighet</span></h3><article class="legalP" id="kapittel-4-paragraf-7-ledd-1">Vedtak om avslutning av bedømmelse på bakgrunn av vitenskapelig uredelighet fattes av prorektor for forskning etter uttalelser i Redelighetsutvalget.</article></article></section><section class="section" data-name="delV" id="kapittel-5" data-lovdata-URL="LTI/forskrift/2024-03-05-415/KAPITTEL_5"><h2>Del V. Avhandlingen er funnet verdig til å forsvares for dr.philos.-graden</h2><article class="legalArticle" data-lovdata-URL="LTI/forskrift/2024-03-05-415/§14" data-name="§14" id="kapittel-5-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Offentliggjøring av avhandlingen</span></h3><article class="legalP" id="kapittel-5-paragraf-1-ledd-1">Avhandlingen og sammendrag av avhandling på norsk og engelsk skal være offentlig tilgjengelig senest ti arbeidsdager før dato for disputas. Avhandlingen skal gjøres tilgjengelig slik den ble innlevert til bedømmelse, eventuelt med rettinger som er foretatt etter § 8.</article><article class="legalP" id="kapittel-5-paragraf-1-ledd-2">Det kan ikke legges restriksjoner på offentliggjøring av en dr.philos.-avhandling, med unntak av tilfeller hvor prorektor for forskning har godkjent en på forhånd avtalt utsettelse av datoen for offentliggjøring. Slik utsettelse kan blant annet finne sted for at eventuelt andre involverte parter skal kunne ta stilling til eventuell patentering.</article></article><article class="legalArticle" data-lovdata-URL="LTI/forskrift/2024-03-05-415/§15" data-name="§15" id="kapittel-5-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Doktorgradsprøve</span></h3></article><article class="legalArticle" data-lovdata-URL="LTI/forskrift/2024-03-05-415/§15-1" data-name="§15-1" id="kapittel-5-paragraf-3"><h3 class="legalArticleHeader"><span class="legalArticleValue">§ 15-1</span>. <span class="legalArticleTitle">Prøveforelesninger</span></h3><article class="legalP" id="kapittel-5-paragraf-3-ledd-1">Dersom avhandlingen finnes verdig til å forsvares for dr.philos.-graden, skal kandidaten holde to offentlige prøveforelesninger, en over et selvvalgt tema og en over et oppgitt tema.</article><article class="legalP" id="kapittel-5-paragraf-3-ledd-2">Prøveforelesningene er selvstendige deler av doktorgradsprøven. Hensikten er å prøve kandidatens evne til å tilegne seg kunnskap utover avhandlingens tema og evnen til å formidle disse i en forelesningssituasjon. Prøveforelesningene skal ha en varighet på 45 minutter hver.</article><article class="legalP" id="kapittel-5-paragraf-3-ledd-3">Kandidaten meddeler tittel på prøveforelesning over selvvalgt tema til prorektor for forskning en måned før disputasen. Selvvalgt tema skal ha en relevans til avhandlingen, men skal ikke stå i direkte forbindelse med temaet i avhandlingen. Prorektor for forskning godkjenner forslag til selvvalgt tema for prøveforelesning.</article><article class="legalP" id="kapittel-5-paragraf-3-ledd-4">Tittel for prøveforelesning over oppgitt tema foreslås av bedømmelseskomitéen og godkjennes av prorektor for forskning. Tittelen kunngjøres for kandidaten ti arbeidsdager før prøveforelesningen. Det oppgitte temaet skal ikke stå i direkte forbindelse med temaet for avhandlingen.</article><article class="legalP" id="kapittel-5-paragraf-3-ledd-5">Prøveforelesningene avholdes normalt ved NHH og skal avholdes på avhandlingsspråket, med mindre prorektor for forskning godkjenner et annet språk. Prøveforelesningene skal ledes av prorektor for forskning eller den prorektor bemyndiger.</article></article><article class="legalArticle" data-lovdata-URL="LTI/forskrift/2024-03-05-415/§15-2" data-name="§15-2" id="kapittel-5-paragraf-4"><h3 class="legalArticleHeader"><span class="legalArticleValue">§ 15-2</span>. <span class="legalArticleTitle">Godkjenning av prøveforelesninger</span></h3><article class="legalP" id="kapittel-5-paragraf-4-ledd-1">Bedømmelseskomitéen skal vurdere om prøveforelesningene er bestått eller ikke bestått. Det skal begrunnes dersom en eller begge prøveforelesningene anbefales ikke bestått.</article><article class="legalP" id="kapittel-5-paragraf-4-ledd-2">Prorektor for forskning fatter vedtak om godkjenning av prøveforelesninger på grunnlag av komitéens vurdering.</article><article class="legalP" id="kapittel-5-paragraf-4-ledd-3">Dersom en eller begge prøveforelesningene vurderes som ikke bestått, må prøveforelesningen(e) avholdes på nytt. Ny(e) prøveforelesninger må holdes over nytt/nye tema, snarest mulig, og ikke senere enn seks måneder etter første gang. Ny prøveforelesning kan bare holdes én gang for hver kategori av prøveforelesning.</article><article class="legalP" id="kapittel-5-paragraf-4-ledd-4">Forelesningen(e) skal så vidt det er mulig bedømmes av samme komité som den opprinnelige, med mindre prorektor for forskning bestemmer noe annet.</article><article class="legalP" id="kapittel-5-paragraf-4-ledd-5">Begge prøveforelesningene skal være bestått før disputas kan avholdes.</article></article><article class="legalArticle" data-lovdata-URL="LTI/forskrift/2024-03-05-415/§15-3" data-name="§15-3" id="kapittel-5-paragraf-5"><h3 class="legalArticleHeader"><span class="legalArticleValue">§ 15-3</span>. <span class="legalArticleTitle">Offentlig forsvar av avhandlingen (disputas)</span></h3><article class="legalP" id="kapittel-5-paragraf-5-ledd-1">Disputas skal normalt finne sted innen to måneder etter at prorektor for forskning har funnet avhandlingen verdig til å forsvares.</article><article class="legalP" id="kapittel-5-paragraf-5-ledd-2">Tid og sted for disputas skal kunngjøres minst ti arbeidsdager før den avholdes. Disputasen skal være offentlig og skal normalt avholdes ved NHH.</article><article class="legalP" id="kapittel-5-paragraf-5-ledd-3">Disputasen skjer på avhandlingsspråket med mindre prorektor for forskning godkjenner et annet språk.</article><article class="legalP" id="kapittel-5-paragraf-5-ledd-4">Disputasen ledes av prorektor for forskning eller den prorektor bemyndiger. Den som leder disputasen, gjør kort rede for innleveringen, bedømmelsen av avhandlingen og for prøveforelesningene. Deretter gjør kandidaten rede for hensikten med og resultatet av det vitenskapelige arbeidet. Disputasen foregår deretter som en drøfting av avhandlingen mellom bedømmelseskomitéens medlemmer og kandidaten. Publikum som ønsker å opponere ex auditorio, må under disputasen gi melding om dette til disputasens leder innen det tidspunkt som denne fastsetter. Disse gis muligheten til å opponere ex auditorio etter at bedømmelseskomiteen har avsluttet sin drøfting. Leder av disputasen avslutter deretter disputasen.</article></article><article class="legalArticle" data-lovdata-URL="LTI/forskrift/2024-03-05-415/§15-4" data-name="§15-4" id="kapittel-5-paragraf-6"><h3 class="legalArticleHeader"><span class="legalArticleValue">§ 15-4</span>. <span class="legalArticleTitle">Godkjenning av offentlig forsvar av avhandlingen (disputas)</span></h3><article class="legalP" id="kapittel-5-paragraf-6-ledd-1">Etter disputasen sender bedømmelseskomitéen så snart som mulig, og innen 10 arbeidsdager, en innstilling til prorektor for forskning hvor de anbefaler om disputasen bør godkjennes eller ikke. Innstillingen skal begrunnes dersom disputasen anbefales ikke godkjent.</article><article class="legalP" id="kapittel-5-paragraf-6-ledd-2">Prorektor for forskning fatter vedtak om godkjenning av doktorgradsprøven på grunnlag av bedømmelseskomitéens innstilling.</article><article class="legalP" id="kapittel-5-paragraf-6-ledd-3">Dersom bedømmelseskomitéen ikke godkjenner disputasen, kan kandidaten forsvare avhandlingen på nytt én gang. Ny disputas kan tidligst avholdes etter seks måneder og bedømmes så vidt mulig av den samme komité som den opprinnelige.</article></article><article class="legalArticle" data-lovdata-URL="LTI/forskrift/2024-03-05-415/§16" data-name="§16" id="kapittel-5-paragraf-7"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Tildeling av graden og vitnemål</span></h3><article class="legalP" id="kapittel-5-paragraf-7-ledd-1">På grunnlag av prorektor for forsknings vedtak om at avhandlingen, prøveforelesningene og doktorgradsprøven er godkjent, kreeres kandidaten til graden doctor philosophiae.</article><article class="legalP" id="kapittel-5-paragraf-7-ledd-2">Vitnemål utstedes av NHH. I vitnemålet skal det gis opplysninger om tittelen på avhandlingen og temaene for prøveforelesningene.</article></article></section><section class="section" data-name="delVI" id="kapittel-6" data-lovdata-URL="LTI/forskrift/2024-03-05-415/KAPITTEL_6"><h2>Del VI. Klagebehandling</h2><article class="legalArticle" data-lovdata-URL="LTI/forskrift/2024-03-05-415/§17" data-name="§17" id="kapittel-6-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Klage</span></h3></article><article class="legalArticle" data-lovdata-URL="LTI/forskrift/2024-03-05-415/§17-1" data-name="§17-1" id="kapittel-6-paragraf-2"><h3 class="legalArticleHeader"><span class="legalArticleValue">§ 17-1</span>. <span class="legalArticleTitle">Klage over avslag på søknad om bedømmelse, ikke godkjent avhandling, prøveforelesninger eller offentlig forsvar</span></h3><article class="legalP" id="kapittel-6-paragraf-2-ledd-1">Avslag på søknad om bedømmelse, underkjenning av avhandling, prøveforelesning eller disputas, kan påklages etter reglene i forvaltningsloven § 28 følgende.</article><article class="legalP" id="kapittel-6-paragraf-2-ledd-2">Begrunnet klage sendes til prorektor for forskning. Prorektor for forskning kan oppheve eller endre vedtaket hvis han/hun finner at klagen er berettiget. I motsatt fall sendes klagen til Klagenemnda ved NHH for endelig avgjørelse.</article><article class="legalP" id="kapittel-6-paragraf-2-ledd-3">Dersom prorektor for forskning eller Klagenemnda finner grunn til det, kan det oppnevnes et utvalg eller enkeltpersoner til å foreta en vurdering av den foretatte bedømmelse og de kriterier denne bygger på, eller til å foreta en ny eller supplerende sakkyndig vurdering.</article></article><article class="legalArticle" data-lovdata-URL="LTI/forskrift/2024-03-05-415/§17-2" data-name="§17-2" id="kapittel-6-paragraf-3"><h3 class="legalArticleHeader"><span class="legalArticleValue">§ 17-2</span>. <span class="legalArticleTitle">Klage over avslutning av bedømmelse på grunn av uredelighet</span></h3><article class="legalP" id="kapittel-6-paragraf-3-ledd-1">Vedtak om avslutning av bedømmelse på bakgrunn av vitenskapelig uredelighet kan påklages etter reglene i forvaltningsloven § 28 følgende.</article><article class="legalP" id="kapittel-6-paragraf-3-ledd-2">Begrunnet klage sendes til prorektor for forskning. Prorektor for forskning kan oppheve eller endre vedtaket dersom han/hun finner at klagen er berettiget. I motsatt fall sendes klagen til Klagenemnda ved NHH for endelig avgjørelse.</article></article><article class="legalArticle" data-lovdata-URL="LTI/forskrift/2024-03-05-415/§17-3" data-name="§17-3" id="kapittel-6-paragraf-4"><h3 class="legalArticleHeader"><span class="legalArticleValue">§ 17-3</span>. <span class="legalArticleTitle">Klage over øvrige brudd</span></h3><article class="legalP" id="kapittel-6-paragraf-4-ledd-1">Vedtak knyttet til øvrige brudd kan påklages etter reglene i forvaltningsloven § 28 følgende.</article><article class="legalP" id="kapittel-6-paragraf-4-ledd-2">Begrunnet klage sendes til prorektor for forskning. Prorektor for forskning kan oppheve eller endre vedtaket dersom han/hun finner at klagen er berettiget. I motsatt fall sendes klagen til Klagenemnda ved NHH for endelig avgjørelse.</article></article></section><section class="section" data-name="delVII" id="kapittel-7" data-lovdata-URL="LTI/forskrift/2024-03-05-415/KAPITTEL_7"><h2>Del VII. Ikrafttredelse</h2><article class="legalArticle" data-lovdata-URL="LTI/forskrift/2024-03-05-415/§18" data-name="§18" id="kapittel-7-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h3><article class="legalP" id="kapittel-7-paragraf-1-ledd-1">Denne forskrift trer i kraft fra 5. mars 2024.</article><article class="legalP" id="kapittel-7-paragraf-1-ledd-2">Fra samme tid oppheves forskrift fra 16. oktober 2003 nr. 4890 for graden doctor philosopiae (dr.philos.) ved Norges Handelshøyskole.</article></article></section></main></body></html>