<!DOCTYPE html><html lang="nb"><head><title>Forskrift om endring i forskrift om arbeid i arbeidsgivers hjem og husholdning</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-12-02-2916</dd><dt class="dokid">DokumentID</dt><dd class="dokid">LTI/forskrift/2024-12-02-2916</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="subunit">Etat</dt><dd class="subunit"><ul><li>Arbeidsmiljø- og sikkerhetsavdelingen</li></ul></dd><dt class="dateInForce">I kraft fra</dt><dd class="dateInForce">2025-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2022-06-03-969</li></ul></dd><dt class="basedOn">Hjemmel</dt><dd class="basedOn"><ul><li>lov/2005-06-17-62/§1-5</li></ul></dd><dt class="dateOfPublication">Kunngjort</dt><dd class="dateOfPublication">2024-12-03 14:15</dd><dt class="journalNumber">Journalnummer</dt><dd class="journalNumber">2024-1304</dd><dt class="title">Tittel</dt><dd class="title">Forskrift om endring i forskrift om arbeid i arbeidsgivers hjem og husholdning</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeids- og inkluderingsdepartementet 2. desember 2024 med hjemmel i lov 17. juni 2005 nr. 62 om arbeidsmiljø, arbeidstid, stillingsvern mv. (arbeidsmiljøloven) § 1-5 andre ledd. <br /> <strong>EØS-henvisninger:</strong> EØS-avtalen vedlegg XVIII nr. 25 (direktiv (EU) 2019/1152).</dd><dt class="refid">RefID</dt><dd class="refid">forskrift/2024-12-02-2916</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om arbeid i arbeidsgivers hjem og husholdning<ul class="tocSubUl"><li>I<ul class="tocSubUl"><li>§ 2. Skriftlig arbeidsavtale</li><li>§ 2a. Arbeidstaker som sendes til utlandet</li><li>§ 17a. Arbeidsplan</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2024-12-02-2916" id="dokument"><h1>Forskrift om endring i forskrift om arbeid i arbeidsgivers hjem og husholdning</h1><section class="section" data-name="kapI" id="kapittel-1" data-lovdata-URL="LTI/forskrift/2024-12-02-2916/KAPITTEL_1"><h2 data-text-align="center">I</h2><article class="defaultP">I forskrift 3. juni 2022 nr. 969 om arbeid i arbeidsgivers hjem og husholdning gjøres følgende endringer:</article> <article class="defaultP" margin-top="true">§ 2 skal lyde:</article><article class="futureLegalArticle" data-name="§2" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Skriftlig arbeidsavtale</span></span><article class="legalP" id="kapittel-1-foreslåttparagraf-1-ledd-1">Det skal inngås skriftlig arbeidsavtale. Avtalen skal foreligge senest samtidig med at arbeidsforholdet starter.</article><article class="legalP" id="kapittel-1-foreslåttparagraf-1-ledd-2">Arbeidsavtalen skal inneholde opplysninger om forhold av vesentlig betydning i arbeidsforholdet, herunder:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-1-ledd-2-punkt-1"><article class="legalP" id="kapittel-1-foreslåttparagraf-1-ledd-2-punkt-1-ledd-1">hvem som er parter i avtalen,</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-1-ledd-2-punkt-2"><article class="legalP" id="kapittel-1-foreslåttparagraf-1-ledd-2-punkt-2-ledd-1">tidspunktet for arbeidsforholdets begynnelse, og forventet varighet dersom arbeidsforholdet er midlertidig,</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-1-ledd-2-punkt-3"><article class="legalP" id="kapittel-1-foreslåttparagraf-1-ledd-2-punkt-3-ledd-1">opplysninger om hvor arbeidet skal utføres, herunder hvilke deler av arbeidsgivers hjem arbeidstaker kan disponere, eventuelt benytte utenfor arbeidstid,</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-1-ledd-2-punkt-4"><article class="legalP" id="kapittel-1-foreslåttparagraf-1-ledd-2-punkt-4-ledd-1">beskrivelse av arbeidet som skal utføres,</article></article></li><li data-li-identifier="e." data-name="e."><article class="listArticle" id="kapittel-1-foreslåttparagraf-1-ledd-2-punkt-5"><article class="legalP" id="kapittel-1-foreslåttparagraf-1-ledd-2-punkt-5-ledd-1">lengde og plassering av den daglige og ukentlige arbeidstid. Dersom arbeidet skal utføres periodevis eller den daglige og ukentlige arbeidstiden vil variere, skal arbeidsavtalen opplyse om dette og fastsette eller gi grunnlag for å beregne når arbeidet skal utføres,</article></article></li><li data-li-identifier="f." data-name="f."><article class="listArticle" id="kapittel-1-foreslåttparagraf-1-ledd-2-punkt-6"><article class="legalP" id="kapittel-1-foreslåttparagraf-1-ledd-2-punkt-6-ledd-1">avtale om særlig arbeidstidsordning, jf. § 17, jf. arbeidsmiljøloven § 10-2 andre, tredje og fjerde ledd,</article></article></li><li data-li-identifier="g." data-name="g."><article class="listArticle" id="kapittel-1-foreslåttparagraf-1-ledd-2-punkt-7"><article class="legalP" id="kapittel-1-foreslåttparagraf-1-ledd-2-punkt-7-ledd-1">ordninger for vaktendringer, jf. § 17a, samt ordninger for arbeid utover avtalt arbeidstid, herunder betaling for slikt arbeid,</article></article></li><li data-li-identifier="h." data-name="h."><article class="listArticle" id="kapittel-1-foreslåttparagraf-1-ledd-2-punkt-8"><article class="legalP" id="kapittel-1-foreslåttparagraf-1-ledd-2-punkt-8-ledd-1">arbeidstakerens rett til ferie og feriepenger, reglene for fastsettelse av ferietidspunktet og eventuell rett til annet fravær betalt av arbeidsgiver,</article></article></li><li data-li-identifier="i." data-name="i."><article class="listArticle" id="kapittel-1-foreslåttparagraf-1-ledd-2-punkt-9"><article class="legalP" id="kapittel-1-foreslåttparagraf-1-ledd-2-punkt-9-ledd-1">lønn, overtidsgodtgjøring, godtgjøring for eventuell omsorgsvakt, utbetalingsmåte og tidspunkt for lønnsutbetaling, eventuelle tillegg som ikke inngår i lønnen, for eksempel kost, losji, bruk av telefon, utgifter til hjemreise mv. De ulike elementene skal angis særskilt,</article></article></li><li data-li-identifier="j." data-name="j."><article class="listArticle" id="kapittel-1-foreslåttparagraf-1-ledd-2-punkt-10"><article class="legalP" id="kapittel-1-foreslåttparagraf-1-ledd-2-punkt-10-ledd-1">arbeidstakerens og arbeidsgiverens oppsigelsesfrister og fremgangsmåte ved opphør av arbeidsforholdet,</article></article></li><li data-li-identifier="k." data-name="k."><article class="listArticle" id="kapittel-1-foreslåttparagraf-1-ledd-2-punkt-11"><article class="legalP" id="kapittel-1-foreslåttparagraf-1-ledd-2-punkt-11-ledd-1">rett til kompetanseutvikling som arbeidsgiver eventuelt tilbyr,</article></article></li><li data-li-identifier="l." data-name="l."><article class="listArticle" id="kapittel-1-foreslåttparagraf-1-ledd-2-punkt-12"><article class="legalP" id="kapittel-1-foreslåttparagraf-1-ledd-2-punkt-12-ledd-1">ytelser i regi av arbeidsgiver til sosial trygghet samt navn på institusjoner som mottar innbetalinger fra arbeidsgiver i denne forbindelse,</article></article></li><li data-li-identifier="m." data-name="m."><article class="listArticle" id="kapittel-1-foreslåttparagraf-1-ledd-2-punkt-13"><article class="legalP" id="kapittel-1-foreslåttparagraf-1-ledd-2-punkt-13-ledd-1">opplysninger om eventuelle tariffavtaler som regulerer arbeidsforholdet.</article></article></li></ul></article><article class="legalP" id="kapittel-1-foreslåttparagraf-1-ledd-3">Informasjon nevnt i andre ledd bokstavene e og g til l kan gis ved å henvise til lover, forskrifter eller tariffavtaler som regulerer disse forholdene.</article><article class="legalP" id="kapittel-1-foreslåttparagraf-1-ledd-4">For arbeidstaker rekruttert fra land utenfor EØS-området, skal den skriftlige arbeidsavtalen foreligge før arbeidstakeren ankommer Norge.</article><article class="legalP" id="kapittel-1-foreslåttparagraf-1-ledd-5">Endringer i arbeidsforholdet skal gjenspeiles i arbeidsavtalen senest samtidig med at endringen trer i kraft.</article><article class="legalP" id="kapittel-1-foreslåttparagraf-1-ledd-6">Dersom arbeidsgiver ikke har opplyst om at arbeidsforholdet er midlertidig, jf. andre ledd bokstav b og første ledd, skal det legges til grunn at arbeidstakeren har fast ansettelse dersom ikke noe annet gjøres overveiende sannsynlig.</article><article class="legalP" id="kapittel-1-foreslåttparagraf-1-ledd-7">Dersom arbeidsgiver ikke har opplyst om stillingens omfang, jf. andre ledd bokstav e og første ledd, skal arbeidstakers påstand om stillingsomfang legges til grunn dersom ikke noe annet gjøres overveiende sannsynlig.</article></article> <article class="defaultP" margin-top="true">Ny § 2a skal lyde:</article><article class="futureLegalArticle" data-name="§2a" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2a</span>. <span class="legalArticleTitle">Arbeidstaker som sendes til utlandet</span></span><article class="legalP" id="kapittel-1-foreslåttparagraf-2-ledd-1">Dersom arbeidstaker skal arbeide i utlandet i mer enn fire sammenhengende uker, skal skriftlig arbeidsavtale inngås før avreise. I tillegg til informasjon som nevnt i § 2 skal avtalen minst regulere følgende:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1">hvilke land arbeidet skal utføres i, og varigheten av arbeidet som skal utføres i utlandet,</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1">valutaen vederlaget skal utbetales i,</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-2-ledd-1-punkt-3"><article class="legalP" id="kapittel-1-foreslåttparagraf-2-ledd-1-punkt-3-ledd-1">eventuelle kontant- og naturalytelser som er knyttet til utenlandsarbeidet,</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-2-ledd-1-punkt-4"><article class="legalP" id="kapittel-1-foreslåttparagraf-2-ledd-1-punkt-4-ledd-1">vilkårene for arbeidstakerens hjemreise, herunder utgiftsdekning.</article></article></li></ul></article><article class="legalP" id="kapittel-1-foreslåttparagraf-2-ledd-2">Informasjon som nevnt i første ledd bokstav b kan gis i form av en henvisning til lover, forskrifter eller tariffavtaler som regulerer disse forholdene.</article></article> <article class="defaultP" margin-top="true">Ny § 17a skal lyde:</article><article class="futureLegalArticle" data-name="§17a" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 17a</span>. <span class="legalArticleTitle">Arbeidsplan</span></span><article class="legalP" id="kapittel-1-foreslåttparagraf-3-ledd-1">Dersom arbeidstakerne arbeider til ulike tider på døgnet, skal det utarbeides en arbeidsplan som viser hvilke uker, dager og tider den enkelte arbeidstaker skal arbeide. Arbeidsplanen skal utarbeides i samarbeid med arbeidstakerne. Dersom ikke annet er avtalt, skal arbeidsplanen drøftes med arbeidstakerne så tidlig som mulig og senest to uker før iverksettelsen. Arbeidsplanen skal være lett tilgjengelig for arbeidstakerne.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2024-12-02-2916/KAPITTEL_2"><h2 data-text-align="center">II</h2><ul class="defaultList"><li data-li-identifier="1." data-name="1."><article class="listArticle" id="kapittel-2-punkt-1"><article class="legalP" id="kapittel-2-punkt-1-ledd-1">Forskriften trer i kraft 1. januar 2025.</article></article></li><li data-li-identifier="2." data-name="2."><article class="listArticle" id="kapittel-2-punkt-2"><article class="legalP" id="kapittel-2-punkt-2-ledd-1">For arbeidsforhold som eksisterer på det tidspunkt forskriften trer i kraft, skal den skriftlige arbeidsavtalen suppleres i tråd med endringene i forskriften § 2 andre ledd og § 2a dersom arbeidstaker anmoder om det. Slik anmodning skal etterkommes tidligst mulig og senest to måneder etter at den er mottatt.</article></article></li></ul></section></main></body></html>