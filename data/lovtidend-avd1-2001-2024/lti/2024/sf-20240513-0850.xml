<!DOCTYPE html><html lang="nb"><head><title>Sysselmesterens retningslinjer for skytevåpen og beskyttelses- og skremmemidler mot isbjørn</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-05-13-850</dd><dt class="dokid">DokumentID</dt><dd class="dokid">LTI/forskrift/2024-05-13-850</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Sysselmesteren på Svalbard</li></ul></dd><dt class="dateInForce">I kraft fra</dt><dd class="dateInForce">2024-05-13</dd><dt class="basedOn">Hjemmel</dt><dd class="basedOn"><ul><li>lov/2018-04-20-7</li><li>forskrift/2021-05-07-1452/§6-11</li><li>forskrift/2021-05-07-1452/§5-7</li></ul></dd><dt class="dateOfPublication">Kunngjort</dt><dd class="dateOfPublication">2024-05-29 14:50</dd><dt class="journalNumber">Journalnummer</dt><dd class="journalNumber">2024-0508</dd><dt class="title">Tittel</dt><dd class="title">Sysselmesterens retningslinjer for skytevåpen og beskyttelses- og skremmemidler mot isbjørn</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Sysselmesteren på Svalbard 13. mai 2024 med hjemmel i lov 20. april 2018 nr. 7 om våpen, skytevåpen, våpendelar og ammunisjon (våpenlova) og forskrift 7. mai 2021 nr. 1452 om skytevåpen, våpendelar og ammunisjon mv. (våpenforskrifta) § 5-7 fjerde ledd og § 6-11 mv.</dd><dt class="refid">RefID</dt><dd class="refid">forskrift/2024-05-13-850</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Sysselmesterens retningslinjer for skytevåpen og beskyttelses- og skremmemidler mot isbjørn<ul class="tocSubUl"><li>1. Innledende bestemmelser</li><li>2. Våpentyper<ul class="tocSubUl"><li>2.1 Rifle</li><li>2.2 Haglevåpen</li><li>2.3 Enhåndsvåpen/revolver</li></ul></li><li>3. Utleie av skytevåpen til beskyttelse mot isbjørnangrep</li><li>4. Utlån av skytevåpen til beskyttelse mot isbjørnangrep<ul class="tocSubUl"><li>4.1 Utlån mellom privatpersoner</li><li>4.2 Utlån fra bedrifter o.l. til medlemmer eller ansatte i organisasjonen</li></ul></li><li>5. Ammunisjon og andre skremmemidler<ul class="tocSubUl"><li>5.1 Gummikuler til haglegevær</li><li>5.2 Pepperspray/bjørnespray/pepperkuler</li><li>5.3 Signalpistol, signalpenn og snublebluss</li></ul></li><li>6. Transport av skytevåpen og ammunisjon</li><li>7. Midlertidig innførsel av skytevåpen til isbjørnbeskyttelse<ul class="tocSubUl"><li>7.1 Midlertidig innførsel uten europeisk våpenpass</li><li>7.2 Midlertidig innførsel med europeisk våpenpass</li></ul></li><li>8. Kort om saksbehandling av søknader<ul class="tocSubUl"><li>8.1 Søknader fra bosatte på fastlandet</li><li>8.2 Språk</li><li>8.3 Politiattester fra utlandet</li><li>8.4 Kort om kravet til «tilstrekkeleg våpendugleik», jf. våpenforskriften § 5-7</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2024-05-13-850" id="dokument"><h1>Sysselmesterens retningslinjer for skytevåpen og beskyttelses- og skremmemidler mot isbjørn</h1><article class="defaultP">Retningslinjene trer i kraft 13. mai 2024.</article><section class="section" data-name="kap1" id="kapittel-1" data-lovdata-URL="LTI/forskrift/2024-05-13-850/KAPITTEL_1"><h2>1. Innledende bestemmelser</h2><article class="legalP" id="kapittel-1-ledd-1">Det er som hovedregel tillatt å inneha <i>ett</i> skytevåpen til bruk som isbjørnbeskyttelse per person, jf. våpenforskrifta § 5-7 første ledd.</article><article class="legalP" id="kapittel-1-ledd-2">Behovet for isbjørnbeskyttelse opphører idet man forlater eller flytter fra Svalbard. Dersom man flytter fra øygruppen og innehar et våpen til isbjørnbeskyttelse må dette avhendes eller søkes over på et annet bruksområde før vedkommende forlater Svalbard.</article></section><section class="section" data-name="kap2" id="kapittel-2" data-lovdata-URL="LTI/forskrift/2024-05-13-850/KAPITTEL_2"><h2>2. Våpentyper</h2><section class="section" data-name="kap2.1" id="kapittel-2-kapittel-1" data-lovdata-URL="LTI/forskrift/2024-05-13-850/KAPITTEL_2-1"><h3>2.1 Rifle</h3><ul class="defaultList"><li data-li-identifier="•" data-name="•"><article class="listArticle" id="kapittel-2-kapittel-1-punkt-1"><article class="legalP" id="kapittel-2-kapittel-1-punkt-1-ledd-1">Rifle er tillatt å erverve til bruk som isbjørnbeskyttelse på Svalbard i medhold av våpenloven og våpenforskrifta § 5-7 første ledd.</article></article></li><li data-li-identifier="•" data-name="•"><article class="listArticle" id="kapittel-2-kapittel-1-punkt-2"><article class="legalP" id="kapittel-2-kapittel-1-punkt-2-ledd-1">Den som søker om erverv til dette formål må oppfylle alminnelige krav til vandel, edruelighet og skikkethet i våpenlova § 15 flg., samt dokumentere <i>«tilstrekkeleg våpendugleik»</i> på det aktuelle våpenet, jf. våpenforskrifta § 5-7 tredje ledd</article></article></li><li data-li-identifier="•" data-name="•"><article class="listArticle" id="kapittel-2-kapittel-1-punkt-3"><article class="legalP" id="kapittel-2-kapittel-1-punkt-3-ledd-1">Til isbjørnbeskyttelse innvilges det kun boltrifle i kaliber 308 Win. eller 30-06 Sprg.</article></article></li><li data-li-identifier="•" data-name="•"><article class="listArticle" id="kapittel-2-kapittel-1-punkt-4"><article class="legalP" id="kapittel-2-kapittel-1-punkt-4-ledd-1">Det skal benyttes ammunisjon med ekspanderende prosjektil, som har en anslagsenergi på minst 2200 Joule på 100 meter avstand. Kulevekten skal være minst 10 gram (154 grains).</article></article></li><li data-li-identifier="•" data-name="•"><article class="listArticle" id="kapittel-2-kapittel-1-punkt-5"><article class="legalP" id="kapittel-2-kapittel-1-punkt-5-ledd-1">Det er tillatt å benytte rifle med manuell omlading som er ervervet på andre grunnlag som oppfyller kravene til minimumskaliber, kulevekt og anslagsenergi.</article></article></li></ul><div class="box"><article class="defaultP"><i>MERK: Av hensyn til presisjon, rekkevidde, stoppkraft, funksjonalitet og pålitelighet under kalde forhold anbefaler Sysselmesteren rifle som primært beskyttelsesmiddel mot isbjørn fremfor andre våpentyper. Ervervsløyve til enhåndsvåpen vil kun gis i unntakstilfeller, jf. våpenforskriften § 5-7.</i></article></div><article class="defaultP">Hjemmel: Våpenlova § 15 til § 17, våpenforskrifta § 5-7. Gebyr er fastsatt i våpenforskriften § 12-2.</article></section><section class="section" data-name="kap2.2" id="kapittel-2-kapittel-2" data-lovdata-URL="LTI/forskrift/2024-05-13-850/KAPITTEL_2-2"><h3>2.2 Haglevåpen</h3><ul class="defaultList"><li data-li-identifier="•" data-name="•"><article class="listArticle" id="kapittel-2-kapittel-2-punkt-1"><article class="legalP" id="kapittel-2-kapittel-2-punkt-1-ledd-1">Haglevåpen er tillat å erverve til bruk som isbjørnbeskyttelse på Svalbard i medhold av våpenlova og våpenforskriften § 5-7 første ledd.</article></article></li><li data-li-identifier="•" data-name="•"><article class="listArticle" id="kapittel-2-kapittel-2-punkt-2"><article class="legalP" id="kapittel-2-kapittel-2-punkt-2-ledd-1">Den som søker om erverv til dette formål må oppfylle alminnelige krav til vandel, edruelighet og skikkethet i våpenlova § 15 flg., samt dokumentere <i>«tilstrekkeleg våpendugleik»</i> på det aktuelle våpenet, jf. våpenforskriften § 5-7 tredje ledd.</article></article></li><li data-li-identifier="•" data-name="•"><article class="listArticle" id="kapittel-2-kapittel-2-punkt-3"><article class="legalP" id="kapittel-2-kapittel-2-punkt-3-ledd-1">Haglevåpen til bruk som isbjørnbeskyttelse skal minimum være av kaliber 12 og bør minst ha magasin til fire skudd (halvauto- og pumpehagler). Det anbefales å bruke «<i>slugs»</i> (hagleammunisjon med ett prosjektil) til isbjørnbeskyttelse.</article></article></li></ul><div class="box"><article class="defaultP"><i>MERK: Sysselmesteren gjør oppmerksom på at magasinhagler kan være utsatt for ising og kondensproblemer, og derfor krever mer av forebyggende vedlikehold for å fungere under krevende forhold. Sysselmesteren fraråder bruk av dobbeltløpet hagle til bruk som beskyttelse mot isbjørnangrep av hensyn til antall tilgjengelige skudd. Det er ikke tillatt å leie/leie ut hagle til bruk som isbjørnbeskyttelse.</i></article></div><article class="defaultP">Hjemmel: Våpenlova § 15 til § 17, våpenforskrifta § 5-7. Gebyr er fastsatt i våpenforskriften § 12-2.</article></section><section class="section" data-name="kap2.3" id="kapittel-2-kapittel-3" data-lovdata-URL="LTI/forskrift/2024-05-13-850/KAPITTEL_2-3"><h3>2.3 Enhåndsvåpen/revolver</h3><ul class="defaultList"><li data-li-identifier="•" data-name="•"><article class="listArticle" id="kapittel-2-kapittel-3-punkt-1"><article class="legalP" id="kapittel-2-kapittel-3-punkt-1-ledd-1">Enhåndsvåpen til bruk som isbjørnbeskyttelse skal bruke ammunisjon med prosjektildiameter 10,9 millimeter eller større, med kulevekt på minst 14,9 gram jf. våpenforskrifta § 5-7 annet ledd.</article></article></li><li data-li-identifier="•" data-name="•"><article class="listArticle" id="kapittel-2-kapittel-3-punkt-2"><article class="legalP" id="kapittel-2-kapittel-3-punkt-2-ledd-1">Erverv av enhåndsvåpen (revolver) kan tillates til bruk som isbjørnbeskyttelse i medhold av våpenforskrifta § 5-7 andre ledd i følgende tilfeller: <ul class="defaultList"><li data-li-identifier="-" data-name="-"><article class="listArticle" id="kapittel-2-kapittel-3-punkt-2-ledd-1-punkt-1"><article class="legalP" id="kapittel-2-kapittel-3-punkt-2-ledd-1-punkt-1-ledd-1">der søkeren kan dokumentere et saklig behov (eksempelvis fangstfolk eller andre med et dokumentert tjenstlig behov) for skytevåpen som er enklere å bære med seg enn rifle og hagle, og</article></article></li><li data-li-identifier="-" data-name="-"><article class="listArticle" id="kapittel-2-kapittel-3-punkt-2-ledd-1-punkt-2"><article class="legalP" id="kapittel-2-kapittel-3-punkt-2-ledd-1-punkt-2-ledd-1">der søkeren kan dokumentere <i>«tilstrekkelig våpendugleik</i>» på revolver. Dette innebærer her de samme krav som stilles til konkurranseskyttere etter våpenforskriften § 4-6,( kan gis dispensasjon i særskilte tilfeller), og</article></article></li><li data-li-identifier="-" data-name="-"><article class="listArticle" id="kapittel-2-kapittel-3-punkt-2-ledd-1-punkt-3"><article class="legalP" id="kapittel-2-kapittel-3-punkt-2-ledd-1-punkt-3-ledd-1">der søkeren oppfyller de alminnelige kravene til vandel, edruelighet, skikkethet og alder, jf. våpenlova § 15 flg.</article></article></li></ul></article></article></li><li data-li-identifier="•" data-name="•"><article class="listArticle" id="kapittel-2-kapittel-3-punkt-3"><article class="legalP" id="kapittel-2-kapittel-3-punkt-3-ledd-1">Revolver som er ervervet på bakgrunn av sportskyting kan benyttes til isbjørnbeskyttelse, så lenge våpenet benytter ammunisjon med prosjektildiameter 10,9 millimeter eller større, med en kulevekt på minst 14,9 gram. (min. 44 Magnum) jf. våpenforskriften § 5-7 annet ledd.</article></article></li><li data-li-identifier="•" data-name="•"><article class="listArticle" id="kapittel-2-kapittel-3-punkt-4"><article class="legalP" id="kapittel-2-kapittel-3-punkt-4-ledd-1">Det er kun personer som har løyve på revolver og er innført i Befolkningsregisteret på Svalbard som kan benytte revolver til isbjørnbeskyttelse. (Det kan gis dispensasjon i særskilte tilfeller.)</article></article></li></ul><div class="box"><article class="defaultP"><i>MERK: En revolver er kort og transportvennlig, og den er lett å medbringe både på kroppen og i kjøretøy. Den faktiske bruken av revolver stiller imidlertid store krav til brukerens skyteferdighet og våpenet har en begrenset rekkevidde sammenlignet med rifle. Dette påvirker bl.a. muligheten til å beskytte grupper med mennesker. Forsvarets logistikkorganisasjon konkluderte i 2015 med at det i praksis er få håndvåpen som egner seg for selvforsvar mot isbjørn, og at det i så fall er en revolver i kaliber 44 eller grovere som er det beste alternativet.</i></article></div><article class="defaultP">Hjemmel: Våpenlova § 15 til § 17, våpenforskrifta § 5-7. Gebyr er fastsatt i våpenforskriften § 12-2.</article></section></section><section class="section" data-name="kap3" id="kapittel-3" data-lovdata-URL="LTI/forskrift/2024-05-13-850/KAPITTEL_3"><h2>3. Utleie av skytevåpen til beskyttelse mot isbjørnangrep</h2><ul class="defaultList"><li data-li-identifier="•" data-name="•"><article class="listArticle" id="kapittel-3-punkt-1"><article class="legalP" id="kapittel-3-punkt-1-ledd-1">Det er tillatt å leie/leie ut rifle godkjent til isbjørnbeskyttelse. Det er ikke tillatt å leie enhåndsvåpen eller hagle til bruk som isbjørnbeskyttelse.</article></article></li><li data-li-identifier="•" data-name="•"><article class="listArticle" id="kapittel-3-punkt-2"><article class="legalP" id="kapittel-3-punkt-2-ledd-1">Utleie av rifle kan skje på følgende vilkår: <ul class="defaultList"><li data-li-identifier="•" data-name="•"><article class="listArticle" id="kapittel-3-punkt-2-ledd-1-punkt-1"><article class="legalP" id="kapittel-3-punkt-2-ledd-1-punkt-1-ledd-1">Utleie av skytevåpen kan kun gjøres av våpenforhandlere med løyve til å drive utleie, jf. våpenlova § 23 og våpenforskrifta § 9-1.</article></article></li><li data-li-identifier="•" data-name="•"><article class="listArticle" id="kapittel-3-punkt-2-ledd-1-punkt-2"><article class="legalP" id="kapittel-3-punkt-2-ledd-1-punkt-2-ledd-1">Ved utleie kommer for øvrig bestemmelse om utlån til anvendelse: <ul class="defaultList"><li data-li-identifier="-" data-name="-"><article class="listArticle" id="kapittel-3-punkt-2-ledd-1-punkt-2-ledd-1-punkt-1"><article class="legalP" id="kapittel-3-punkt-2-ledd-1-punkt-2-ledd-1-punkt-1-ledd-1">Personen som leier våpen må fremvise norsk våpenkort, europeisk våpenpass eller gyldig låneløyve,</article></article></li><li data-li-identifier="-" data-name="-"><article class="listArticle" id="kapittel-3-punkt-2-ledd-1-punkt-2-ledd-1-punkt-2"><article class="legalP" id="kapittel-3-punkt-2-ledd-1-punkt-2-ledd-1-punkt-2-ledd-1">Søknad om løyve til lån av skytevåpen til beskyttelse mot isbjørnangrep vurderes etter de samme reglene som ved erverv i våpenforskrifta § 5-7 og våpenlovas krav til vandel, edruelighet og skikkethet jf. våpenlova § 16 og våpenforskrifta § 7-4 flg.</article></article></li><li data-li-identifier="-" data-name="-"><article class="listArticle" id="kapittel-3-punkt-2-ledd-1-punkt-2-ledd-1-punkt-3"><article class="legalP" id="kapittel-3-punkt-2-ledd-1-punkt-2-ledd-1-punkt-3-ledd-1">Leid våpen skal ikke overlates til andre,</article></article></li><li data-li-identifier="-" data-name="-"><article class="listArticle" id="kapittel-3-punkt-2-ledd-1-punkt-2-ledd-1-punkt-4"><article class="legalP" id="kapittel-3-punkt-2-ledd-1-punkt-2-ledd-1-punkt-4-ledd-1">Utleier skal gi leietaker en utlånserklæring i henhold til våpenforskrifta § 6-9,</article></article></li><li data-li-identifier="-" data-name="-"><article class="listArticle" id="kapittel-3-punkt-2-ledd-1-punkt-2-ledd-1-punkt-5"><article class="legalP" id="kapittel-3-punkt-2-ledd-1-punkt-2-ledd-1-punkt-5-ledd-1">Leietaker skal alltid ha med seg utlånserklæringen sammen med låneløyvet/våpenkort/våpenpass når vedkommende bærer eller fører med seg skytevåpen eller ammunisjon.</article></article></li><li data-li-identifier="-" data-name="-"><article class="listArticle" id="kapittel-3-punkt-2-ledd-1-punkt-2-ledd-1-punkt-6"><article class="legalP" id="kapittel-3-punkt-2-ledd-1-punkt-2-ledd-1-punkt-6-ledd-1">Utleier skal ellers følge de krav som følger av våpenforskrifta kapittel 9.</article></article></li></ul></article></article></li></ul></article></article></li></ul><article class="defaultP">Hjemmel: Våpenlova § 18, våpenforskrifta § 6-9 til § 6-11</article></section><section class="section" data-name="kap4" id="kapittel-4" data-lovdata-URL="LTI/forskrift/2024-05-13-850/KAPITTEL_4"><h2>4. Utlån av skytevåpen til beskyttelse mot isbjørnangrep</h2><section class="section" data-name="kap4.1" id="kapittel-4-kapittel-1" data-lovdata-URL="LTI/forskrift/2024-05-13-850/KAPITTEL_4-1"><h3>4.1 Utlån mellom privatpersoner</h3><ul class="defaultList"><li data-li-identifier="•" data-name="•"><article class="listArticle" id="kapittel-4-kapittel-1-punkt-1"><article class="legalP" id="kapittel-4-kapittel-1-punkt-1-ledd-1">Den som har løyve til å ha løyvepliktige skytevåpen og våpendeler etter våpenlova § 5 eller § 6, kan låne tilsvarende våpen. Dersom låntaker ikke har norsk våpenkort eller europeisk våpenpass på enten rifle eller hagle, eller på en høyere våpenkategori, må vedkommende søke om løyve til å låne skytevåpen til beskyttelse mot isbjørnangrep. Søknader om løyve til lån vurderes etter de samme reglene som for erverv i våpenforskrifta § 5-7 og våpenlovas krav til vandel, edruelighet og skikkethet.</article></article></li><li data-li-identifier="•" data-name="•"><article class="listArticle" id="kapittel-4-kapittel-1-punkt-2"><article class="legalP" id="kapittel-4-kapittel-1-punkt-2-ledd-1">Det er kun rifle og hagle som kan lånes til bruk som isbjørnbeskyttelse. Det er ikke tillatt å låne enhåndsvåpen til dette formål mellom privatpersoner.</article></article></li><li data-li-identifier="•" data-name="•"><article class="listArticle" id="kapittel-4-kapittel-1-punkt-3"><article class="legalP" id="kapittel-4-kapittel-1-punkt-3-ledd-1">Søknad om løyve til lån av skytevåpen medfører gebyr til Sysselmesteren etter satser fastsatt i våpenforskrifta § 12-2 nr. 6.</article></article></li><li data-li-identifier="•" data-name="•"><article class="listArticle" id="kapittel-4-kapittel-1-punkt-4"><article class="legalP" id="kapittel-4-kapittel-1-punkt-4-ledd-1">Lånte våpen skal ikke overlates til andre</article></article></li><li data-li-identifier="•" data-name="•"><article class="listArticle" id="kapittel-4-kapittel-1-punkt-5"><article class="legalP" id="kapittel-4-kapittel-1-punkt-5-ledd-1">Långiver skal gi låntakeren utlånserklæring i henhold til våpenforskrifta § 6-9</article></article></li><li data-li-identifier="•" data-name="•"><article class="listArticle" id="kapittel-4-kapittel-1-punkt-6"><article class="legalP" id="kapittel-4-kapittel-1-punkt-6-ledd-1">Utlånserklæringen skal knytte seg til et spesifisert våpen og det aktuelle våpennummeret skal oppgis på utlånserklæringen</article></article></li><li data-li-identifier="•" data-name="•"><article class="listArticle" id="kapittel-4-kapittel-1-punkt-7"><article class="legalP" id="kapittel-4-kapittel-1-punkt-7-ledd-1">Tidsrommet for utlånet skal oppgis i utlånserklæringen</article></article></li></ul><article class="defaultP">Hjemmel: Våpenlova § 18, våpenforskrifta § 6-11</article></section><section class="section" data-name="kap4.2" id="kapittel-4-kapittel-2" data-lovdata-URL="LTI/forskrift/2024-05-13-850/KAPITTEL_4-2"><h3>4.2 Utlån fra bedrifter o.l. til medlemmer eller ansatte i organisasjonen</h3><ul class="defaultList"><li data-li-identifier="-" data-name="-"><article class="listArticle" id="kapittel-4-kapittel-2-punkt-1"><article class="legalP" id="kapittel-4-kapittel-2-punkt-1-ledd-1">Den som har løyve til å ha løyvepliktige skytevåpen og våpendeler etter våpenlova § 5 eller § 6, kan låne tilsvarende våpen. Personer som ikke har våpenkort for tilsvarende våpentype, må søke om løyve til lån av skytevåpen.</article></article></li><li data-li-identifier="-" data-name="-"><article class="listArticle" id="kapittel-4-kapittel-2-punkt-2"><article class="legalP" id="kapittel-4-kapittel-2-punkt-2-ledd-1">Utlån av skytevåpen fra bedrifter til medlemmer eller ansatte i organisasjonen til bruk som isbjørnbeskyttelse skal skje i henhold til våpenforskrifta § 6-9 og § 6-10. Bedriften skal ha en navngitt våpenansvarlig som oppfyller kravene til vandel, personlige egenskaper og våpendugleik.</article></article></li><li data-li-identifier="-" data-name="-"><article class="listArticle" id="kapittel-4-kapittel-2-punkt-3"><article class="legalP" id="kapittel-4-kapittel-2-punkt-3-ledd-1">Bedrifter kan låne ut enhåndsvåpen til ansatte eller medlemmer i organisasjonen i henhold til våpenforskrifta § 6-9 og § 6-10. Dette forutsetter at låntaker har norsk våpenkort eller europeisk våpenpass på et våpen i samme våpenkategori – altså revolver eller pistol</article></article></li><li data-li-identifier="-" data-name="-"><article class="listArticle" id="kapittel-4-kapittel-2-punkt-4"><article class="legalP" id="kapittel-4-kapittel-2-punkt-4-ledd-1">Leieperioden skal tidfestes og skal sammenfalle med arbeidsforholdets lengde, ev. et kortere tidsrom ut fra konkret behov</article></article></li></ul><div class="box"><article class="defaultP"><i>MERK:</i> <i>Långiver må forvisse seg om at låntaker har norsk våpenkort eller europeisk våpenpass på enten rifle eller hagle eller en «høyere våpenkategori» (enhåndsvåpen/høykapasitetsvåpen). Våpenkategorier (fra lav–høy): <strong>Jaktvåpen</strong> (rifle og hagle) – <strong>enhåndsvåpen</strong> (revolver og pistol) – <strong>høykapasitetsvåpen med stort skadepotensial</strong> (halvautomatiske våpen). Man kan erverve/låne/leie seg nedover i kategoriene, men ikke motsatt. Dette innebærer at dersom man har våpenkort på et enhåndsvåpen, kan man leie en rifle til isbjørnbeskyttelse.</i></article></div><ul class="defaultList"><li data-li-identifier="-" data-name="-"><article class="listArticle" id="kapittel-4-kapittel-2-punkt-5"><article class="legalP" id="kapittel-4-kapittel-2-punkt-5-ledd-1">Ansatte/medlemmer som har gyldig våpenkort/låneløyve kan låne våpen fra bedriftens våpenpool. Den våpenansvarlige i bedriften avgjør hvilket våpen som skal lånes ut mot utlånserklæring.</article></article></li></ul><article class="defaultP">Hjemmel: Våpenlova § 18, våpenforskrifta § 6-9 flg.</article></section></section><section class="section" data-name="kap5" id="kapittel-5" data-lovdata-URL="LTI/forskrift/2024-05-13-850/KAPITTEL_5"><h2>5. Ammunisjon og andre skremmemidler</h2><section class="section" data-name="kap5.1" id="kapittel-5-kapittel-1" data-lovdata-URL="LTI/forskrift/2024-05-13-850/KAPITTEL_5-1"><h3>5.1 Gummikuler til haglegevær</h3><ul class="defaultList"><li data-li-identifier="•" data-name="•"><article class="listArticle" id="kapittel-5-kapittel-1-punkt-1"><article class="legalP" id="kapittel-5-kapittel-1-punkt-1-ledd-1">Gummikuler (gummislugs) til hagle er tillatt å erverve til bruk som beskyttelse mot isbjørnangrep.</article></article></li><li data-li-identifier="•" data-name="•"><article class="listArticle" id="kapittel-5-kapittel-1-punkt-2"><article class="legalP" id="kapittel-5-kapittel-1-punkt-2-ledd-1">Sysselmesteren understreker at bruk av gummikuler til dette formål krever en spesiell kompetanse og kan medføre risiko. For å unngå å skade isbjørnen skal skuddet så langt det er mulig rettes mot dyrets bakpart.</article></article></li><li data-li-identifier="•" data-name="•"><article class="listArticle" id="kapittel-5-kapittel-1-punkt-3"><article class="legalP" id="kapittel-5-kapittel-1-punkt-3-ledd-1">Forhandler av denne typen ammunisjon plikter å opplyse om at gummikuler er et sekundært og defensivt beskyttelsesmiddel. Gummikuler kan ikke under noen omstendighet erstatte våpen med skarp ammunisjon.</article></article></li></ul></section><section class="section" data-name="kap5.2" id="kapittel-5-kapittel-2" data-lovdata-URL="LTI/forskrift/2024-05-13-850/KAPITTEL_5-2"><h3>5.2 Pepperspray/bjørnespray/pepperkuler</h3><ul class="defaultList"><li data-li-identifier="•" data-name="•"><article class="listArticle" id="kapittel-5-kapittel-2-punkt-1"><article class="legalP" id="kapittel-5-kapittel-2-punkt-1-ledd-1">Bruk av bjørnespray og pepperkuler til bruk som beskyttelse mot isbjørnangrep på Svalbard er ikke tillatt. Våpenforskrifta § 3-6 første ledd nr. 2 forbyr erverv, besittelse, tilvirkning og omsetning samt innførsel av pepperspray. Eventuelle søknader om løyve etter våpenforskrifta § 5-10 vil ikke bli innvilget til dette formål.</article></article></li></ul></section><section class="section" data-name="kap5.3" id="kapittel-5-kapittel-3" data-lovdata-URL="LTI/forskrift/2024-05-13-850/KAPITTEL_5-3"><h3>5.3 Signalpistol, signalpenn og snublebluss</h3><ul class="defaultList"><li data-li-identifier="•" data-name="•"><article class="listArticle" id="kapittel-5-kapittel-3-punkt-1"><article class="legalP" id="kapittel-5-kapittel-3-punkt-1-ledd-1">Signalpistol, signalpenn, snublebluss og ammunisjon til dette er fritatt fra løyveplikt, jf. våpenforskrifta § 2-3 nr. 2 og § 2-6</article></article></li><li data-li-identifier="•" data-name="•"><article class="listArticle" id="kapittel-5-kapittel-3-punkt-2"><article class="legalP" id="kapittel-5-kapittel-3-punkt-2-ledd-1">Signalpistol, signalpenn og snublebluss er tillatt å erverve, låne og leie til bruk som <i>skremmemiddel,</i></article></article></li><li data-li-identifier="•" data-name="•"><article class="listArticle" id="kapittel-5-kapittel-3-punkt-3"><article class="legalP" id="kapittel-5-kapittel-3-punkt-3-ledd-1">Signalpistol, signalpenn og snublebluss skal oppbevares nedlåst i skap, skuff eller annen låsbar innretning, jf. våpenforskriften § 6-6, 2. ledd.</article></article></li></ul></section></section><section class="section" data-name="kap6" id="kapittel-6" data-lovdata-URL="LTI/forskrift/2024-05-13-850/KAPITTEL_6"><h2>6. Transport av skytevåpen og ammunisjon</h2><ul class="defaultList"><li data-li-identifier="•" data-name="•"><article class="listArticle" id="kapittel-6-punkt-1"><article class="legalP" id="kapittel-6-punkt-1-ledd-1">Ved transport av skytevåpen innenfor bebygd område, skal vital del av våpenet tas ut.</article></article></li><li data-li-identifier="•" data-name="•"><article class="listArticle" id="kapittel-6-punkt-2"><article class="legalP" id="kapittel-6-punkt-2-ledd-1">Våpenforskriftas regler i § 6-7 andre ledd gjelder tilsvarende for motorvogn på Svalbard. Unntak gjelder for skytevåpen og ammunisjon som transporteres på snøscooter utenfor bebygd område. Utenfor bebygd område kan snøscooteren forlates uten at vital del av skytevåpenet er fjernet. Innenfor bebygd område skal alltid vital del av våpenet fjernes dersom snøskuteren forlates.</article></article></li><li data-li-identifier="•" data-name="•"><article class="listArticle" id="kapittel-6-punkt-3"><article class="legalP" id="kapittel-6-punkt-3-ledd-1">Ved transport av våpen utenfor bebygd område, anses våpenet som «i bruk». Det samme gjelder under forflytning ved bruk av motorisert kjøretøy som snøskuter, båt e.l.</article></article></li></ul><div class="box"><article class="defaultP"><i>MERK: Alle som skal ha løyve til å erverve, låne eller leie skytevåpen til bruk som isbjørnbeskyttelse må oppfylle de alminnelige krav til vandel, edruelighet og skikkethet i våpenlova § 15 flg.</i></article></div></section><section class="section" data-name="kap7" id="kapittel-7" data-lovdata-URL="LTI/forskrift/2024-05-13-850/KAPITTEL_7"><h2>7. Midlertidig innførsel av skytevåpen til isbjørnbeskyttelse</h2><section class="section" data-name="kap7.1" id="kapittel-7-kapittel-1" data-lovdata-URL="LTI/forskrift/2024-05-13-850/KAPITTEL_7-1"><h3>7.1 Midlertidig innførsel uten europeisk våpenpass</h3><article class="legalP" id="kapittel-7-kapittel-1-ledd-1">Utenlandske borgere som ikke har europeisk våpenpass og som midlertidig skal innføre, skytevåpen, våpendeler eller ammunisjon inn i norsk tollområde må ha tillatelse fra politiet jf. våpenforskrifta § 10-14 første ledd. Det følger av våpenforskrifta § 10-14 første ledd at:</article><article class="legalP" id="kapittel-7-kapittel-1-ledd-2">Politiet kan gi tillatelse til personer som:<ul class="defaultList"><li data-li-identifier="1." data-name="1."><article class="listArticle" id="kapittel-7-kapittel-1-ledd-2-punkt-1"><article class="legalP" id="kapittel-7-kapittel-1-ledd-2-punkt-1-ledd-1">skal bruke skytevåpen til jakt, sportskyting eller samleraktivitet,</article></article></li><li data-li-identifier="2." data-name="2."><article class="listArticle" id="kapittel-7-kapittel-1-ledd-2-punkt-2"><article class="legalP" id="kapittel-7-kapittel-1-ledd-2-punkt-2-ledd-1">oppfyller kravene til minstealder etter våpenlova § 15 for den aktuelle våpentypen, og</article></article></li><li data-li-identifier="3." data-name="3."><article class="listArticle" id="kapittel-7-kapittel-1-ledd-2-punkt-3"><article class="legalP" id="kapittel-7-kapittel-1-ledd-2-punkt-3-ledd-1">har gyldig tillatelse fra hjemlandet til å ha de skytevåpen, våpendeler og ammunisjon som skal innføres</article></article></li></ul></article><article class="legalP" id="kapittel-7-kapittel-1-ledd-3">Sysselmesteren har med hjemmel i våpenforskrifta § 5-7 siste ledd besluttet at bestemmelsen knyttet til jakt gis tilsvarende anvendelse for midlertidig innførsel av skytevåpen til isbjørnbeskyttelse på Svalbard. Både juridiske og fysiske personer kan søke om midlertidig innførsel etter denne bestemmelsen. Det tillates ikke innført våpen til sportsskyting eller samleraktivitet.</article><article class="legalP" id="kapittel-7-kapittel-1-ledd-4">Ved søknad om midlertidig innførsel av skytevåpen, våpendeler eller ammunisjon skal fastsatt skjema benyttes. Til søknaden skal det legges ved dokumentasjon på søkers identitet og på at det/de omsøkte skytevåpen skal benyttes til isbjørnbeskyttelse. Søknad om midlertidig innførsel sendes til Sysselmesteren på Svalbard, senest to måneder før innreise jf. våpenforskrifta § 10-14 annet ledd.</article><article class="legalP" id="kapittel-7-kapittel-1-ledd-5">Sysselmesteren kan bare gi tillatelse til midlertidig innførsel av skytevåpen, våpendeler og ammunisjon som lovlig kan benyttes til det oppgitte formål jf. punkt 1. Det presiseres at det ikke gis tillatelse til innførsel av enhåndsvåpen eller halvautomatiske våpen.</article><article class="legalP" id="kapittel-7-kapittel-1-ledd-6">En tillatelse til midlertidig innførsel kan gis for opphold på Svalbard i inntil tre måneder, og gjelder som våpentillatelse for de skytevåpen, våpendeler og ammunisjon som innføres i medhold av gitt tillatelse.</article><article class="legalP" id="kapittel-7-kapittel-1-ledd-7">Ved søknad om midlertidig innførsel uten europeisk våpenpass tilkommer det gebyr jf. våpenforskrifta § 12-2 nr. 14.</article></section><section class="section" data-name="kap7.2" id="kapittel-7-kapittel-2" data-lovdata-URL="LTI/forskrift/2024-05-13-850/KAPITTEL_7-2"><h3>7.2 Midlertidig innførsel med europeisk våpenpass</h3><article class="legalP" id="kapittel-7-kapittel-2-ledd-1">Utenlandsk borger med gyldig europeisk våpenpass kan for et tidsrom på inntil tre måneder midlertidig innføre skytevåpen, våpendeler og ammunisjon som er oppført i våpenpasset for deltagelse på jakt, sportsskyting eller samleraktiviteter jf. våpenforskrifta 10-15 første ledd.</article><article class="legalP" id="kapittel-7-kapittel-2-ledd-2">Sammen med skytevåpenet kan det også innføres ammunisjon i rimelige mengder som passer til skytevåpenet som skal innføres. Det kan bare innføres skytevåpen og ammunisjon som lovlig kan brukes til det formål som er grunngitt i innførselen.</article><article class="legalP" id="kapittel-7-kapittel-2-ledd-3">Sysselmesteren har med hjemmel i våpenforskrifta § 5-7 siste ledd besluttet at bestemmelsen knyttet til jakt gis tilsvarende anvendelse for midlertidig innførsel av skytevåpen til isbjørnbeskyttelse på Svalbard. Det tillates ikke innført våpen til sportsskyting eller samleraktivitet.</article><article class="legalP" id="kapittel-7-kapittel-2-ledd-4">Det presiseres at det ikke er tillatt med innførsel av enhåndsvåpen eller halvautomatiske våpen.</article></section></section><section class="section" data-name="kap8" id="kapittel-8" data-lovdata-URL="LTI/forskrift/2024-05-13-850/KAPITTEL_8"><h2>8. Kort om saksbehandling av søknader</h2><section class="section" data-name="kap8.1" id="kapittel-8-kapittel-1" data-lovdata-URL="LTI/forskrift/2024-05-13-850/KAPITTEL_8-1"><h3>8.1 Søknader fra bosatte på fastlandet</h3><article class="legalP" id="kapittel-8-kapittel-1-ledd-1">Personer som er bosatt på det norske fastlandet må søke til det politidistriktet hvor vedkommende har folkeregistrert adresse. Sysselmesteren vil ikke behandle søknader fra personer som er bosatt på fastlandet.</article></section><section class="section" data-name="kap8.2" id="kapittel-8-kapittel-2" data-lovdata-URL="LTI/forskrift/2024-05-13-850/KAPITTEL_8-2"><h3>8.2 Språk</h3><article class="legalP" id="kapittel-8-kapittel-2-ledd-1">Tilleggsdokumentasjon til våpensøknader må være oversatt til norsk eller engelsk.</article></section><section class="section" data-name="kap8.3" id="kapittel-8-kapittel-3" data-lovdata-URL="LTI/forskrift/2024-05-13-850/KAPITTEL_8-3"><h3>8.3 Politiattester fra utlandet</h3><article class="legalP" id="kapittel-8-kapittel-3-ledd-1">Politiregisterloven og forskriften bestemmer at politiattester fra andre land ikke kan kreves fremlagt ved vandelskontroll, men er ikke til hinder for at slike attester fremlegges og vektlegges ved vurderingen av om det kan gjøres unntak fra botidskravet etter våpenforskrifta § 7-7. Sysselmesteren kan derfor legge vekt på opplysninger fra slike attester eller lignende i sin vurdering av om det skal gjøres unntak etter våpenforskrifta § 7-7 tredje ledd. Det er imidlertid en forutsetning at dokumentasjonen kaster tilstrekkelig lys over søkerens eventuelle straffehistorikk, og at Sysselmesteren vurderer at dokumentasjonen er tilfredsstillende.</article></section><section class="section" data-name="kap8.4" id="kapittel-8-kapittel-4" data-lovdata-URL="LTI/forskrift/2024-05-13-850/KAPITTEL_8-4"><h3>8.4 Kort om kravet til «tilstrekkeleg våpendugleik», jf. våpenforskriften § 5-7</h3><article class="legalP" id="kapittel-8-kapittel-4-ledd-1">Kravet til «tilstrekkeleg våpendugleik» er et generelt vilkår for å erverve, leie eller låne våpen til bruk som isbjørnbeskyttelse. Eksempler på dette kan være dokumentert sportsskyting, gjennomført førstegangstjeneste, innføring i jegerregisteret eller dokumentert gjennomført godkjent sikkerhetskurs i våpenhåndtering (eksempelvis i regi av UNIS). I tillegg kan bevilgende myndighet godkjenne annen dokumentert lengre tids bruk av våpen. Det er søker selv som må dokumentere at vilkåret er oppfylt. Sysselmesteren gjør oppmerksom på at dokumentasjonen blir vurdert konkret og individuelt.</article></section></section></main></body></html>