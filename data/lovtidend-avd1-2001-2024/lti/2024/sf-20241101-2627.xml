<!DOCTYPE html><html lang="nb"><head><title>Forskrift om fremmede fartøyers anløp til og ferdsel i norsk territorialfarvann (anløpsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-11-01-2627</dd><dt class="dokid">DokumentID</dt><dd class="dokid">LTI/forskrift/2024-11-01-2627</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="subunit">Etat</dt><dd class="subunit"><ul><li>Avdeling for sikkerhetspolitikk og operasjoner</li></ul></dd><dt class="dateInForce">I kraft fra</dt><dd class="dateInForce">2025-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2018-12-20-2056</li></ul></dd><dt class="basedOn">Hjemmel</dt><dd class="basedOn"><ul><li>lov/2019-06-21-70/§7</li><li>lov/2019-06-21-70/§20</li><li>lov/2019-06-21-70/§39</li><li>lov/2019-06-21-70/§46</li><li>lov/2019-06-21-70/§50</li><li>lov/2019-06-21-70/§51</li><li>lov/2003-06-27-57/§2</li><li>lov/2017-06-21-88/§3</li><li>lov/2017-06-21-88/§4</li><li>lov/2017-06-21-88/§6</li><li>lov/2018-06-01-24/§7-5</li><li>lov/2018-06-01-24/§11-4</li></ul></dd><dt class="dateOfPublication">Kunngjort</dt><dd class="dateOfPublication">2024-11-01 15:30</dd><dt class="journalNumber">Journalnummer</dt><dd class="journalNumber">2024-1190</dd><dt class="titleShort">Korttittel</dt><dd class="titleShort">Anløpsforskriften</dd><dt class="title">Tittel</dt><dd class="title">Forskrift om fremmede fartøyers anløp til og ferdsel i norsk territorialfarvann (anløpsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 1. november 2024 med hjemmel i lov 21. juni 2019 nr. 70 om havner og farvann (havne- og farvannsloven) §§ 7, 20, 39, 46, 50 og 51, lov 27. juni 2003 nr. 57 om Norges territorialfarvann og tilstøtende sone (territorialfarvannsloven) §§ 2 og 3, lov 21. juni 2017 nr. 88 om informasjon om bestemt angitte områder, skjermingsverdige objekter og bunnforhold §§ 3, 4 og 6, og lov 1. juni 2018 nr. 24 om nasjonal sikkerhet (sikkerhetsloven) §§ 7-5 og 11-4. Fremmet av Forsvarsdepartementet.</dd><dt class="refid">RefID</dt><dd class="refid">forskrift/2024-11-01-2627</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om fremmede fartøyers anløp til og ferdsel i norsk territorialfarvann (anløpsforskriften)<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Hvilke fartøyer forskriften omfatter</li><li>§ 5. Uskyldig gjennomfart i sjøterritoriet</li></ul></li><li>Kapittel 2. Anløp, ferdsel og meldeplikt ved seilas i norsk indre farvann<ul class="tocSubUl"><li>§ 6. Hovedregel om anløpstillatelse</li><li>§ 7. Unntak fra kravet om anløpstillatelse i nødstilfelle eller ved regelmessig anløp</li><li>§ 8. Anløpsmeldingen</li><li>§ 9. Særskilt søknadsplikt for visse typer fartøy</li><li>§ 10. Frist for anløpsmeldingen og særskilte søknadsfrister</li><li>§ 11. Avvisningsrett m.m.</li></ul></li><li>Kapittel 3. Ferdsel og opphold i norsk territorialfarvann<ul class="tocSubUl"><li>§ 12. Plikt til å følge norsk lov</li><li>§ 13. Farleder som skal følges og plikt til å rapportere posisjon og passeringspunkter</li><li>§ 14. Krav om flagg</li><li>§ 15. Undervannsfarkoster</li><li>§ 16. Forbud mot å lage kart, kartskisser, fotografi, video, beskrivelser og gjennomføre registreringer eller målinger</li><li>§ 17. Plikt til å la seg visitere</li></ul></li><li>Kapittel 4. Overtredelsesgebyr og straff<ul class="tocSubUl"><li>§ 18. Overtredelsesgebyr</li><li>§ 19. Straff</li></ul></li><li>Kapittel 5. Dispensasjon og ikrafttredelse<ul class="tocSubUl"><li>§ 20. Dispensasjoner og utfyllende bestemmelser</li><li>§ 21. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2024-11-01-2627" id="dokument"><h1>Forskrift om fremmede fartøyers anløp til og ferdsel i norsk territorialfarvann (anløpsforskriften)</h1><section class="section" data-name="kap1" id="kapittel-1" data-lovdata-URL="LTI/forskrift/2024-11-01-2627/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2024-11-01-2627/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriftens formål er å legge til rette for at norske myndigheter kan utøve suverenitetshevdelse i norsk territorialfarvann, ved å bidra til at norske myndigheter får situasjonsforståelse og kontroll over fremmed skipstrafikk til, fra og i norsk territorialfarvann, av hensyn til rikets sikkerhet, beredskap og forsvar.</article></article><article class="legalArticle" data-lovdata-URL="LTI/forskrift/2024-11-01-2627/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder i Norges territorialfarvann, inkludert Jan Mayen.</article><article class="legalP" id="kapittel-1-paragraf-2-ledd-2">Forskriften gjelder ikke norsk territorialfarvann ved Svalbard, Bouvetøya, Dronning Maud Land og Peter I Øy.</article><article class="legalP" id="kapittel-1-paragraf-2-ledd-3">Forskriften gjelder i fred, krise og krig.</article></article><article class="legalArticle" data-lovdata-URL="LTI/forskrift/2024-11-01-2627/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I forskriften menes med:<ul class="defaultList"><li data-li-identifier="a." data-name="a."><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>Anløp:</i> innseiling til norsk indre farvann.</article></article></li><li data-li-identifier="b." data-name="b."><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>Fartøy:</i> enhver flytende innretning som er laget for å bevege seg gjennom vannet.</article></article></li><li data-li-identifier="c." data-name="c."><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1"><i>Fremmed fartøy:</i> fartøy som har en annen stat enn Norge som flaggstat, eller norsk fartøy med utenlandsk skipsfører.</article></article></li><li data-li-identifier="d." data-name="d."><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1"><i>Indre farvann:</i> alt farvann som ligger innenfor grunnlinjene som fastsatt i og i medhold av lov 27. juni 2003 nr. 57 om Norges territorialfarvann og tilstøtende sone § 3.</article></article></li><li data-li-identifier="e." data-name="e."><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1"><i>Norske myndigheter:</i> Forsvarsdepartementet eller den departementet bemyndiger.</article></article></li><li data-li-identifier="f." data-name="f."><article class="listArticle" id="kapittel-1-paragraf-3-ledd-1-punkt-6"><article class="legalP" id="kapittel-1-paragraf-3-ledd-1-punkt-6-ledd-1"><i>Territorialfarvann:</i> sjøterritoriet og indre farvann som fastsatt i og i medhold av lov 27. juni 2003 nr. 57 om Norges territorialfarvann og tilstøtende sone §§ 2 og 3.</article></article></li><li data-li-identifier="g." data-name="g."><article class="listArticle" id="kapittel-1-paragraf-3-ledd-1-punkt-7"><article class="legalP" id="kapittel-1-paragraf-3-ledd-1-punkt-7-ledd-1"><i>SafeSeaNet Norway:</i> felles meldingssystem for sjøfarten.</article></article></li><li data-li-identifier="h." data-name="h."><article class="listArticle" id="kapittel-1-paragraf-3-ledd-1-punkt-8"><article class="legalP" id="kapittel-1-paragraf-3-ledd-1-punkt-8-ledd-1"><i>Skipsfører:</i> Den med øverste myndighet om bord i fartøyet, ansvarlig for navigasjon, sikkerhet og fartøy. For autonome, ubemannede og tilsvarende fartøy er skipsfører den som er ansvarlig for navigasjon av det aktuelle fartøyet.</article></article></li></ul></article></article><article class="legalArticle" data-lovdata-URL="LTI/forskrift/2024-11-01-2627/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Hvilke fartøyer forskriften omfatter</span></h3><article class="legalP" id="kapittel-1-paragraf-4-ledd-1">Forskriften gjelder for alle fremmede fartøy med største lengde 15 meter eller mer, eller med bruttotonnasje 50 eller mer. Forskriften gjelder også utstyr som tilhører fartøyet (livbåter, lettbåter, ribbfartøy o.l.). For fremmede fartøy som særskilt nevnt i § 9 gjelder forskriften uansett størrelse.</article><article class="legalP" id="kapittel-1-paragraf-4-ledd-2">For fremmede undervannsfartøy, inkludert undervannsdroner, gjelder forskriften uansett størrelse.</article><article class="legalP" id="kapittel-1-paragraf-4-ledd-3">Forskriften gjelder fremmede autonome, ubemannede fartøy, så vel som fartøy med eller uten eget fremdriftssystem, som opereres fra fartøy, plattform eller land uansett størrelse.</article><article class="legalP" id="kapittel-1-paragraf-4-ledd-4">Forskriften gjelder ikke fremmede statsfartøy benyttet for ikke-kommersielle formål eller militære fartøy.</article></article><article class="legalArticle" data-lovdata-URL="LTI/forskrift/2024-11-01-2627/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Uskyldig gjennomfart i sjøterritoriet</span></h3><article class="legalP" id="kapittel-1-paragraf-5-ledd-1">Fremmede fartøy har adgang til uskyldig gjennomfart i norsk sjøterritorium. Med uskyldig gjennomfart forstås navigasjon gjennom sjøterritoriet, enten i transitt eller på vei til eller fra norsk indre farvann.</article><article class="legalP" id="kapittel-1-paragraf-5-ledd-2">Det er bare tillatt å stanse eller ankre i sjøterritoriet under gjennomfarten hvis dette er nødvendig på grunn av force majeure eller havsnød eller for å yte assistanse til personer, skip eller luftfartøy som er i fare eller nød. Blir det nødvendig å stanse eller ankre, skal fartøyet uten unødig opphold melde fra til norske myndigheter.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2024-11-01-2627/KAPITTEL_2"><h2>Kapittel 2. Anløp, ferdsel og meldeplikt ved seilas i norsk indre farvann</h2><article class="legalArticle" data-lovdata-URL="LTI/forskrift/2024-11-01-2627/§6" data-name="§6" id="kapittel-2-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Hovedregel om anløpstillatelse</span></h3><article class="legalP" id="kapittel-2-paragraf-1-ledd-1">Det er forbudt for fartøyer som omfattes av denne forskriften å anløpe indre farvann uten innvilget anløpstillatelse fra norske myndigheter.</article><article class="legalP" id="kapittel-2-paragraf-1-ledd-2">Skipsføreren av fartøy som omfattes av første ledd er ansvarlig for å sende anløpsmelding i henhold til § 8 og tidsfristene fastsatt i § 10 i denne forskriften.</article><article class="legalP" id="kapittel-2-paragraf-1-ledd-3">Anløpstillatelse anses gitt når fartøyet har meldt sitt forestående anløp til norske myndigheter på den måten som er bestemt i denne forskriften, og norske myndigheter ikke har avslått anløpsmeldingen.</article><article class="legalP" id="kapittel-2-paragraf-1-ledd-4">Norske myndigheter kan avslå anløpsmeldingen og nekte anløpet, eller stille vilkår og sette begrensninger for anløpet.</article></article><article class="legalArticle" data-lovdata-URL="LTI/forskrift/2024-11-01-2627/§7" data-name="§7" id="kapittel-2-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Unntak fra kravet om anløpstillatelse i nødstilfelle eller ved regelmessig anløp</span></h3><article class="legalP" id="kapittel-2-paragraf-2-ledd-1">Kravet om anløpstillatelse gjelder ikke fremmed fartøy som må anløpe norsk indre farvann på grunn av force majeure, havsnød eller for å yte assistanse til personer, fartøy eller luftfartøy som er i fare.</article><article class="legalP" id="kapittel-2-paragraf-2-ledd-2">Anløp til indre farvann i nødstilfelle skal meldes til Forsvarets operative hovedkvarter så snart det lar seg gjøre for å motta nærmere anvisninger om ankring og videre seilas. Kystverket kan pålegge tiltak overfor fartøy i fare med hjemmel i lov 21. juni 2019 nr. 70 om havner og farvann § 20.</article><article class="legalP" id="kapittel-2-paragraf-2-ledd-3">Person- og bilferger som går i regelmessig fart til og fra norske havner, og har sendt norske myndigheter en godkjent ruteplan senest 14 dager før trafikken iverksettes, kan etter søknad gis unntak fra plikten til å søke om anløpstillatelse før hvert anløp. Opphører den regelmessige person- og biltransporten eller det gjøres større endringer i ruteplanen, skal norske myndigheter underrettes.</article></article><article class="legalArticle" data-lovdata-URL="LTI/forskrift/2024-11-01-2627/§8" data-name="§8" id="kapittel-2-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Anløpsmeldingen</span></h3><article class="legalP" id="kapittel-2-paragraf-3-ledd-1">Anløpsmelding skal inneholde informasjon om:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">fartøyets eventuelle IMO-identifiseringsnummer</article></article></li><li data-li-identifier="b." data-name="b."><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">fartøyets flaggstat, navn, internasjonale radiokallesignal (kjenningsbokstaver) og eventuelle mobil- og satellittelefonnumre</article></article></li><li data-li-identifier="c." data-name="c."><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">fartøyets type, last, dypgående og størrelse oppgitt i bruttotonn</article></article></li><li data-li-identifier="d." data-name="d."><article class="listArticle" id="kapittel-2-paragraf-3-ledd-1-punkt-4"><article class="legalP" id="kapittel-2-paragraf-3-ledd-1-punkt-4-ledd-1">personer om bord (mannskap og passasjerer)</article></article></li><li data-li-identifier="e." data-name="e."><article class="listArticle" id="kapittel-2-paragraf-3-ledd-1-punkt-5"><article class="legalP" id="kapittel-2-paragraf-3-ledd-1-punkt-5-ledd-1">hensikten med og opplysninger om anløpet</article></article></li><li data-li-identifier="f." data-name="f."><article class="listArticle" id="kapittel-2-paragraf-3-ledd-1-punkt-6"><article class="legalP" id="kapittel-2-paragraf-3-ledd-1-punkt-6-ledd-1">posisjonen i bredde- og lengdegrader der fartøyet planlegger å krysse norsk grunnlinje og når det ankommer og forlater farvannet</article></article></li><li data-li-identifier="g." data-name="g."><article class="listArticle" id="kapittel-2-paragraf-3-ledd-1-punkt-7"><article class="legalP" id="kapittel-2-paragraf-3-ledd-1-punkt-7-ledd-1">opplysninger om hvilke havner som ønskes anløpt, med angivelse av ankomsts- og avgangstidspunkt</article></article></li><li data-li-identifier="h." data-name="h."><article class="listArticle" id="kapittel-2-paragraf-3-ledd-1-punkt-8"><article class="legalP" id="kapittel-2-paragraf-3-ledd-1-punkt-8-ledd-1">norsk kontaktpunkt i form av agent, operatør, reder eller lignende.</article></article></li></ul></article><article class="legalP" id="kapittel-2-paragraf-3-ledd-2">Anløpsmeldingen registreres i SafeSeaNet Norway, på norsk, dansk, svensk eller engelsk. Fartøy uten tilgang til SafeSeaNet Norway sender anløpsmeldingen direkte til Forsvarets operative hovedkvarter etter de samme krav.</article><article class="legalP" id="kapittel-2-paragraf-3-ledd-3">Forsvarets operative hovedkvarter kan gi unntak fra kravene i første og andre ledd. Forsvarets operative hovedkvarter kan pålegge søker å gi ytterligere opplysninger dersom det antas å ha betydning for anløpet.</article><article class="legalP" id="kapittel-2-paragraf-3-ledd-4">Forsvarets operative hovedkvarter skal straks underrettes om avvik fra anløpsmeldingen.</article></article><article class="legalArticle" data-lovdata-URL="LTI/forskrift/2024-11-01-2627/§9" data-name="§9" id="kapittel-2-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Særskilt søknadsplikt for visse typer fartøy</span></h3><article class="legalP" id="kapittel-2-paragraf-4-ledd-1">Følgende fremmede fartøy har bare adgang til norsk indre farvann etter skriftlig tillatelse i henhold til den særskilte søknadsplikten i § 10 andre ledd uansett størrelse:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-4-ledd-1-punkt-1"><article class="legalP" id="kapittel-2-paragraf-4-ledd-1-punkt-1-ledd-1">forskningsfartøy</article></article></li><li data-li-identifier="b." data-name="b."><article class="listArticle" id="kapittel-2-paragraf-4-ledd-1-punkt-2"><article class="legalP" id="kapittel-2-paragraf-4-ledd-1-punkt-2-ledd-1">seismikkfartøyer og andre fartøyer med utstyr som benyttes til oppmåling og kartlegging av havbunnen</article></article></li><li data-li-identifier="c." data-name="c."><article class="listArticle" id="kapittel-2-paragraf-4-ledd-1-punkt-3"><article class="legalP" id="kapittel-2-paragraf-4-ledd-1-punkt-3-ledd-1">fabrikkfartøyer, verkstedsfartøyer og ekspedisjonsfartøyer</article></article></li><li data-li-identifier="d." data-name="d."><article class="listArticle" id="kapittel-2-paragraf-4-ledd-1-punkt-4"><article class="legalP" id="kapittel-2-paragraf-4-ledd-1-punkt-4-ledd-1">spesialfartøyer, flyttbar(e) innretning(er), slepebåter, mudderprammer, isbrytere og flytekraner, med mindre anløpet er et nødvendig ledd i forpliktende avtale med norsk firma i forbindelse med oppdrag i norsk havn</article></article></li><li data-li-identifier="e." data-name="e."><article class="listArticle" id="kapittel-2-paragraf-4-ledd-1-punkt-5"><article class="legalP" id="kapittel-2-paragraf-4-ledd-1-punkt-5-ledd-1">sivile statsfartøyer benyttet i kommersielle formål og hjelpe- og støttefartøyer til marineenheter</article></article></li><li data-li-identifier="f." data-name="f."><article class="listArticle" id="kapittel-2-paragraf-4-ledd-1-punkt-6"><article class="legalP" id="kapittel-2-paragraf-4-ledd-1-punkt-6-ledd-1">fartøy som medbringer luft- eller undervannsfartøy</article></article></li><li data-li-identifier="g." data-name="g."><article class="listArticle" id="kapittel-2-paragraf-4-ledd-1-punkt-7"><article class="legalP" id="kapittel-2-paragraf-4-ledd-1-punkt-7-ledd-1">fartøyer som krever tillatelse etter lov 12. mai 1972 nr. 28 om atomenergivirksomhet § 4 og § 5.</article></article></li></ul></article><article class="legalP" id="kapittel-2-paragraf-4-ledd-2">I tvilstilfelle avgjør norske myndigheter hvorvidt fartøyet er søknadspliktig etter denne bestemmelsen.</article></article><article class="legalArticle" data-lovdata-URL="LTI/forskrift/2024-11-01-2627/§10" data-name="§10" id="kapittel-2-paragraf-5"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Frist for anløpsmeldingen og særskilte søknadsfrister</span></h3><article class="legalP" id="kapittel-2-paragraf-5-ledd-1">Dersom fartøyet skal krysse inn i norsk indre farvann, skal anløpsmelding sendes slik at den er mottatt av Forsvarets operative hovedkvarter senest 24 timer før fartøyet krysser grunnlinjen.</article><article class="legalP" id="kapittel-2-paragraf-5-ledd-2">For fartøy som nevnt i § 9 første ledd bokstav a til f skal søknad være mottatt av Forsvarets operative hovedkvarter senest 7 dager før fartøyet planlegger å anløpe. For fartøy nevnt i § 9 første ledd bokstav g skal søknad være mottatt av Forsvarets operative hovedkvarter senest 14 dager før fartøyet planlegger å anløpe.</article><article class="legalP" id="kapittel-2-paragraf-5-ledd-3">Forsvarets operative hovedkvarter kan gi anløpstillatelse uten hensyn til fristene angitt over.</article></article><article class="legalArticle" data-lovdata-URL="LTI/forskrift/2024-11-01-2627/§11" data-name="§11" id="kapittel-2-paragraf-6"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Avvisningsrett m.m.</span></h3><article class="legalP" id="kapittel-2-paragraf-6-ledd-1">En innvilget anløpstillatelse kan endres eller kalles tilbake av norske myndigheter. Dersom en tillatelse kalles tilbake, plikter den eller de tillatelsen gjaldt for, å forlate norsk territorialfarvann straks eller innen en nærmere fastsatt tidsfrist.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2024-11-01-2627/KAPITTEL_3"><h2>Kapittel 3. Ferdsel og opphold i norsk territorialfarvann</h2><article class="legalArticle" data-lovdata-URL="LTI/forskrift/2024-11-01-2627/§12" data-name="§12" id="kapittel-3-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Plikt til å følge norsk lov</span></h3><article class="legalP" id="kapittel-3-paragraf-1-ledd-1">Skipsføreren og besetningen ellers på et fremmed fartøy skal følge norsk lovgivning under opphold i norsk territorialfarvann.</article></article><article class="legalArticle" data-lovdata-URL="LTI/forskrift/2024-11-01-2627/§13" data-name="§13" id="kapittel-3-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Farleder som skal følges og plikt til å rapportere posisjon og passeringspunkter</span></h3><article class="legalP" id="kapittel-3-paragraf-2-ledd-1">Fremmede fartøy skal følge de fastsatte, påbudte farleder og kun benytte de anker-, fortøynings- eller havner som anvises av norske myndigheter.</article><article class="legalP" id="kapittel-3-paragraf-2-ledd-2">Ved inn- og utpassering av indre farvann, samt seilas i norsk territorialfarvann, skal fremmede fartøy som har installert system for elektronisk egenrapportering (AIS), benytte utstyret til å kontinuerlig rapportere egen posisjon.</article><article class="legalP" id="kapittel-3-paragraf-2-ledd-3">Fartøy uten system for elektronisk egenrapportering, skal ved inn- og utpassering av indre farvann, og ved farledens passeringspunkter som norske myndigheter har fastsatt, rapportere til norske myndigheter. Tilsvarende skal det rapporteres hver 6. time så lenge fartøyet befinner seg i norsk indre farvann. Rapportene sendes til Forsvarets operative hovedkvarter gjennom SafeSeaNet Norway, på norsk, dansk, svensk eller engelsk. Rapporteringen skal inneholde fartøyets navn, kallesignal, bestemmelsessted og antatt tidspunkt for passering av neste rapporteringspunkt eller ankomst til neste havn.</article></article><article class="legalArticle" data-lovdata-URL="LTI/forskrift/2024-11-01-2627/§14" data-name="§14" id="kapittel-3-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Krav om flagg</span></h3><article class="legalP" id="kapittel-3-paragraf-3-ledd-1">Fremmede fartøy skal ha flagg som viser fartøyets flaggstat heist hele døgnet under seilas i norsk territorialfarvann. Ligger fartøyet oppankret eller fortøyd, skal flagget være heist om dagen.</article></article><article class="legalArticle" data-lovdata-URL="LTI/forskrift/2024-11-01-2627/§15" data-name="§15" id="kapittel-3-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Undervannsfarkoster</span></h3><article class="legalP" id="kapittel-3-paragraf-4-ledd-1">Fremmede undervannsfarkoster skal i norsk territorialfarvann alltid være fullt oppdykket og vise flagg, med mindre det foreligger særskilt tillatelse fra norske myndigheter.</article></article><article class="legalArticle" data-lovdata-URL="LTI/forskrift/2024-11-01-2627/§16" data-name="§16" id="kapittel-3-paragraf-5"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Forbud mot å lage kart, kartskisser, fotografi, video, beskrivelser og gjennomføre registreringer eller målinger</span></h3><article class="legalP" id="kapittel-3-paragraf-5-ledd-1">Uten særlig tillatelse er det forbudt for alle om bord på fremmede fartøy å<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-5-ledd-1-punkt-1"><article class="legalP" id="kapittel-3-paragraf-5-ledd-1-punkt-1-ledd-1">oppta kart eller kartskisse over norske havner, farvann, flyplasser og sjøflyhavner.</article></article></li><li data-li-identifier="b." data-name="b."><article class="listArticle" id="kapittel-3-paragraf-5-ledd-1-punkt-2"><article class="legalP" id="kapittel-3-paragraf-5-ledd-1-punkt-2-ledd-1">oppta kart, kartskisse, fotografi, video eller beskrivelse av militære områder og militær aktivitet.</article></article></li><li data-li-identifier="c." data-name="c."><article class="listArticle" id="kapittel-3-paragraf-5-ledd-1-punkt-3"><article class="legalP" id="kapittel-3-paragraf-5-ledd-1-punkt-3-ledd-1">gjøre opptak av eller på annen måte bruke informasjon om bunnforhold som er omfattet av lov 21. juni 2017 nr. 88 om informasjon om bestemt angitte områder, skjermingsverdige objekter og bunnforhold § 4 eller forskrifter fastsatt med hjemmel i loven.</article></article></li></ul></article></article><article class="legalArticle" data-lovdata-URL="LTI/forskrift/2024-11-01-2627/§17" data-name="§17" id="kapittel-3-paragraf-6"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Plikt til å la seg visitere</span></h3><article class="legalP" id="kapittel-3-paragraf-6-ledd-1">Befal på norsk marine- eller bevoktningsfartøy og annet befal i Forsvaret, kan visitere ethvert fremmed fartøy, dets dokumenter, last, utstyr og personer om bord i norsk territorialfarvann. Skipsføreren av det visiterte fartøyet skal yte den assistansen som er aktuell for å lette visiteringen. Fartøyets kommunikasjonsutstyr skal være tilgjengelig uten vederlag. På oppfordring skal skipsføreren gi opplysninger av interesse for norske myndigheter.</article><article class="legalP" id="kapittel-3-paragraf-6-ledd-2">Skipsføreren skal følge de anvisningene som blir gitt for den videre seilasen.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2024-11-01-2627/KAPITTEL_4"><h2>Kapittel 4. Overtredelsesgebyr og straff</h2><article class="legalArticle" data-lovdata-URL="LTI/forskrift/2024-11-01-2627/§18" data-name="§18" id="kapittel-4-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Overtredelsesgebyr</span></h3><article class="legalP" id="kapittel-4-paragraf-1-ledd-1">Forsettlig eller uaktsom overtredelse av §§ 6 til 10 og §§ 13 til 15 ilegges overtredelsesgebyr etter lov 21. juni 2019 nr. 70 om havner og farvann § 50.</article></article><article class="legalArticle" data-lovdata-URL="LTI/forskrift/2024-11-01-2627/§19" data-name="§19" id="kapittel-4-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Straff</span></h3><article class="legalP" id="kapittel-4-paragraf-2-ledd-1">Forsettlig eller uaktsom overtredelse § 6, § 13 første ledd, §§ 14 og 15 straffes med bot etter lov 21. juni 2019 nr. 70 om havner og farvann § 51 første ledd.</article><article class="legalP" id="kapittel-4-paragraf-2-ledd-2">Forsettlig overtredelse av bestemmelsene i § 6 og §§ 13 til 15, på en slik måte at det inntrer eller oppstår fare for betydelig skade på liv eller helse, miljø eller materielle verdier, straffes med bot eller fengsel inntil to år etter lov 21. juni 2019 nr. 70 om havner og farvann § 51 andre ledd.</article><article class="legalP" id="kapittel-4-paragraf-2-ledd-3">Grovt uaktsom overtredelse av bestemmelsene i § 6 og §§ 13 til 15, på en slik måte at det inntrer eller oppstår fare for betydelig skade på liv eller helse, straffes med bot eller fengsel inntil ett år etter lov 21. juni 2019 nr. 70 om havner og farvann § 51 tredje ledd.</article><article class="legalP" id="kapittel-4-paragraf-2-ledd-4">Forsettlig eller uaktsom overtredelse av § 16 straffes med bot eller fengsel inntil ett år etter lov 21. juni 2017 nr. 88 om informasjon om bestemt angitte områder, skjermingsverdige objekter og bunnforhold § 6 og lov 1. juni 2018 nr. 24 om nasjonal sikkerhet § 11-4.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2024-11-01-2627/KAPITTEL_5"><h2>Kapittel 5. Dispensasjon og ikrafttredelse</h2><article class="legalArticle" data-lovdata-URL="LTI/forskrift/2024-11-01-2627/§20" data-name="§20" id="kapittel-5-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Dispensasjoner og utfyllende bestemmelser</span></h3><article class="legalP" id="kapittel-5-paragraf-1-ledd-1">Forsvarsdepartementet eller den departementet bemyndiger kan gi dispensasjoner fra forskriften.</article><article class="legalP" id="kapittel-5-paragraf-1-ledd-2">Forsvarsdepartementet eller den departementet bemyndiger kan gi bestemmelser for utfylling og gjennomføring av forskriften.</article></article><article class="legalArticle" data-lovdata-URL="LTI/forskrift/2024-11-01-2627/§21" data-name="§21" id="kapittel-5-paragraf-2"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-2-ledd-1">Forskriften trer i kraft 1. januar 2025.</article><article class="legalP" id="kapittel-5-paragraf-2-ledd-2">Fra samme tid oppheves forskrift av 20. desember 2018 nr. 2056 om utenlandske fartøyers anløp til og ferdsel i norsk territorialfarvann.</article></article></section></main></body></html>