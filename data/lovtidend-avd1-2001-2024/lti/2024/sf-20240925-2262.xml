<!DOCTYPE html><html lang="nb"><head><title>Forskrift om energikartlegging (energikartleggingsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-09-25-2262</dd><dt class="dokid">DokumentID</dt><dd class="dokid">LTI/forskrift/2024-09-25-2262</dd><dt class="ministry">Departement</dt><dd class="ministry"><ul><li>Energidepartementet</li></ul></dd><dt class="subunit">Etat</dt><dd class="subunit"><ul><li>Energi- og vannressursavdelingen</li></ul></dd><dt class="dateInForce">I kraft fra</dt><dd class="dateInForce">2024-10-01</dd><dt class="basedOn">Hjemmel</dt><dd class="basedOn"><ul><li>lov/1990-06-29-50/§8-5</li><li>lov/1990-06-29-50/§10-6</li></ul></dd><dt class="dateOfPublication">Kunngjort</dt><dd class="dateOfPublication">2024-09-25 14:40</dd><dt class="journalNumber">Journalnummer</dt><dd class="journalNumber">2024-1019</dd><dt class="titleShort">Korttittel</dt><dd class="titleShort">Energikartleggingsforskriften</dd><dt class="title">Tittel</dt><dd class="title">Forskrift om energikartlegging (energikartleggingsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Energidepartementet 25. september 2024 med hjemmel i lov 29. juni 1990 nr. 50 om produksjon, omforming, overføring, omsetning, fordeling og bruk av energi m.m. (energiloven) § 8-5 og § 10-6 første ledd.</dd><dt class="refid">RefID</dt><dd class="refid">forskrift/2024-09-25-2262</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om energikartlegging (energikartleggingsforskriften)<ul class="tocSubUl"><li>Kapittel 1. Formål og virkeområde<ul class="tocSubUl"><li>§ 1. Formål</li><li>§ 2. Virkeområde</li></ul></li><li>Kapittel 2. Gjennomføring av energikartlegging<ul class="tocSubUl"><li>§ 3. Obligatorisk energikartlegging</li><li>§ 4. Innholdet i energikartleggingen</li><li>§ 5. Andre måter å oppfylle kravet til energikartlegging</li><li>§ 6. Rapportering</li><li>§ 7. Tilgjengeliggjøring av energikartleggingen</li><li>§ 8. Kvalifikasjonskrav</li><li>§ 9. Gjennomføringsplan</li></ul></li><li>Kapittel 3. Diverse bestemmelser<ul class="tocSubUl"><li>§ 10. Kontroll</li><li>§ 11. Pålegg</li><li>§ 12. Tvangsmulkt</li><li>§ 13. Overtredelsesgebyr</li><li>§ 14. Dispensasjon</li><li>§ 15. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2024-09-25-2262" id="dokument"><h1>Forskrift om energikartlegging (energikartleggingsforskriften)</h1><section class="section" data-name="kap1" id="kapittel-1" data-lovdata-URL="LTI/forskrift/2024-09-25-2262/KAPITTEL_1"><h2>Kapittel 1. Formål og virkeområde</h2><article class="legalArticle" data-lovdata-URL="LTI/forskrift/2024-09-25-2262/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriften skal fremme energieffektivitet i foretak.</article></article><article class="legalArticle" data-lovdata-URL="LTI/forskrift/2024-09-25-2262/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder energikartlegging i foretak som driver økonomisk aktivitet i Norge. Dette omfatter alle aktører som hovedsakelig driver økonomisk aktivitet, uavhengig av selskapsform og organisering, og som har en årlig gjennomsnittlig energibruk i Norge på minst 2,5 GWh de siste tre årene. Aktører som driver myndighetsutøvelse regnes ikke som foretak. Med foretakets energibruk forstås energi som foretaket faktureres for og bruker selv, samt egenprodusert energi som foretaket bruker selv.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2024-09-25-2262/KAPITTEL_2"><h2>Kapittel 2. Gjennomføring av energikartlegging</h2><article class="legalArticle" data-lovdata-URL="LTI/forskrift/2024-09-25-2262/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Obligatorisk energikartlegging</span></h3><article class="legalP" id="kapittel-2-paragraf-1-ledd-1">Foretak skal gjennomføre en energikartlegging senest to år etter at forskriften trer i kraft, eventuelt senest to år etter at foretaket falt inn under virkeområdet i § 2, og deretter minst hvert fjerde år regnet fra datoen for siste energikartlegging som er innrapportert i henhold til § 6. Energikartlegging er en systematisk kartlegging av energibruken i et foretak med sikte på å få oversikt over mulige energieffektiviseringstiltak, og dette omfatter bygninger, prosesser, transport og andre aktiviteter. Energikartleggingen er ikke gjennomført før rapport etter § 6 er oversendt.</article></article><article class="legalArticle" data-lovdata-URL="LTI/forskrift/2024-09-25-2262/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Innholdet i energikartleggingen</span></h3><article class="legalP" id="kapittel-2-paragraf-2-ledd-1">Kartleggingen skal gi en beskrivelse av foretakets energibruk i Norge foregående kalenderår, inkludert forbruksprofiler for elektrisitet. Kartleggingen skal som et minimum være inndelt etter drift av bygninger, drift av prosesser og transport og etter energibærere. Områder som er særlig energikrevende skal vektlegges.</article><article class="legalP" id="kapittel-2-paragraf-2-ledd-2">Kartleggingen skal dekke minimum 90 prosent av foretakets energibruk.</article><article class="legalP" id="kapittel-2-paragraf-2-ledd-3">Kartleggingen skal bygge på oppdaterte, målte, sporbare data for energi- og effektbruk, så langt dette er tilgjengelig. Dersom slike data ikke er tilgjengelige, skal energibruken beregnes etter anerkjente standarder og metoder. Data fra tidligere år skal fremgå for å vise den historiske utviklingen.</article><article class="legalP" id="kapittel-2-paragraf-2-ledd-4">Kartleggingen skal identifisere aktuelle energieffektiviseringstiltak og beskrive i hvilken grad tidligere identifiserte tiltak er gjennomført. For hvert tiltak skal lønnsomhet og energi- og effektbesparelse beregnes. Beregningene skal der det er mulig ta hensyn til livssykluskostnader.</article><article class="legalP" id="kapittel-2-paragraf-2-ledd-5">Kartleggingen skal inkludere en vurdering av den tekniske og økonomiske muligheten for tilkobling til eksisterende eller planlagt nett for fjernvarme eller fjernkjøling og identifisere muligheter for utnyttelse av overskuddsvarme og fleksibilitet i forbruket, samt muligheter for kostnadseffektiv produksjon av fornybar energi.</article></article><article class="legalArticle" data-lovdata-URL="LTI/forskrift/2024-09-25-2262/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Andre måter å oppfylle kravet til energikartlegging</span></h3><article class="legalP" id="kapittel-2-paragraf-3-ledd-1">Kravene til energikartlegging er oppfylt hvis foretaket har gyldig sertifisering i et energiledelsessystem eller miljøledelsessystem som inneholder en energikartlegging som oppfyller minimumskravene i § 4.</article><article class="legalP" id="kapittel-2-paragraf-3-ledd-2">Energikartlegging av bygninger anses som gjennomført dersom bygningen har gyldig energiattest hvor bygningen ikke senere er endret slik at attestens innhold påvirkes, og som inneholder tiltaksliste med forslag til energieffektiviseringstiltak, en økonomisk vurdering av tiltakene og prioritering mellom dem.</article></article><article class="legalArticle" data-lovdata-URL="LTI/forskrift/2024-09-25-2262/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Rapportering</span></h3><article class="legalP" id="kapittel-2-paragraf-4-ledd-1">Rapporten fra gjennomført energikartlegging, jf. § 4, alternativt dokumentasjon som viser at tiltakene angitt i § 5 er oppfylt, samt informasjon om hvem som har utført og eventuelt kvalitetssikret energikartleggingen, skal oversendes elektronisk til Enova på den måten Enova bestemmer.</article><article class="legalP" id="kapittel-2-paragraf-4-ledd-2">Enova skal, uten hinder av taushetsplikt, gjøre rapporterte data tilgjengelig for Norges vassdrags- og energidirektorat. Rapporterte data kan gjøres offentlig tilgjengelig forutsatt at det ikke fører til at enkeltforetak identifiseres eller at taushetsplikten brytes.</article></article><article class="legalArticle" data-lovdata-URL="LTI/forskrift/2024-09-25-2262/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Tilgjengeliggjøring av energikartleggingen</span></h3><article class="legalP" id="kapittel-2-paragraf-5-ledd-1">Energikartleggingen skal kunne gjøres tilgjengelig for leverandører av energitjenester med mindre foretaket som har fått utført energikartleggingen ikke ønsker det.</article></article><article class="legalArticle" data-lovdata-URL="LTI/forskrift/2024-09-25-2262/§8" data-name="§8" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Kvalifikasjonskrav</span></h3><article class="legalP" id="kapittel-2-paragraf-6-ledd-1">For virksomheter som utfører energikartlegging i foretak, kreves det at virksomheten innehar ingeniørkompetanse på bachelornivå med hovedvekt på energifag, og minimum to års erfaring fra vurdering av energibruk i foretak, energiledelse eller lignende. Virksomheten skal benytte personell med nødvendige og relevante kvalifikasjoner til å utføre energikartleggingen.</article><article class="legalP" id="kapittel-2-paragraf-6-ledd-2">Foretaket kan benytte egne ansatte som oppfyller kvalifikasjonskravene, forutsatt at foretaket sørger for at energikartleggingen utføres på en uavhengig måte.</article><article class="legalP" id="kapittel-2-paragraf-6-ledd-3">Foretaket har ansvaret for at kvalifikasjonskravene er oppfylt, og skal ved forespørsel fra Norges vassdrags- og energidirektorat kunne dokumentere at kvalifikasjonskravene etter denne bestemmelsen er oppfylt.</article></article><article class="legalArticle" data-lovdata-URL="LTI/forskrift/2024-09-25-2262/§9" data-name="§9" id="kapittel-2-paragraf-7"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Gjennomføringsplan</span></h3><article class="legalP" id="kapittel-2-paragraf-7-ledd-1">Foretaket skal, senest innen ett år etter at energikartleggingen er gjennomført, utarbeide en konkret gjennomføringsplan på grunnlag av de identifiserte tiltakene i energikartleggingen. Gjennomføringsplanen skal inneholde en prioritert liste over gjennomføring av tiltak basert på de identifiserte tiltakene i energikartleggingen, hvor dette er teknisk eller økonomisk gjennomførbart.</article><article class="legalP" id="kapittel-2-paragraf-7-ledd-2">Energikartleggingen og gjennomføringsplanen skal legges fram for ledelsen i foretaket.</article><article class="legalP" id="kapittel-2-paragraf-7-ledd-3">Gjennomføringsplanen og en overordnet beskrivelse av hvilke tiltak som er gjennomført skal omtales i foretakets årsberetning, eller offentliggjøres på annet vis dersom foretaket ikke utarbeider årsberetning.</article><article class="legalP" id="kapittel-2-paragraf-7-ledd-4">Gjennomføringsplanen skal legges fram for Norges vassdrags- og energidirektorat på forespørsel.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2024-09-25-2262/KAPITTEL_3"><h2>Kapittel 3. Diverse bestemmelser</h2><article class="legalArticle" data-lovdata-URL="LTI/forskrift/2024-09-25-2262/§10" data-name="§10" id="kapittel-3-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Kontroll</span></h3><article class="legalP" id="kapittel-3-paragraf-1-ledd-1">Norges vassdrags- og energidirektorat fører kontroll med at bestemmelser gitt i denne forskriften overholdes.</article><article class="legalP" id="kapittel-3-paragraf-1-ledd-2">Foretak skal medvirke til gjennomføring av kontroll. Dette omfatter blant annet å fremskaffe dokumentasjon og opplysninger som er nødvendige for å gjennomføre kontroll.</article></article><article class="legalArticle" data-lovdata-URL="LTI/forskrift/2024-09-25-2262/§11" data-name="§11" id="kapittel-3-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Pålegg</span></h3><article class="legalP" id="kapittel-3-paragraf-2-ledd-1">Norges vassdrags- og energidirektorat kan gi de pålegg som er nødvendige for gjennomføring av §§ 3, 4, 6, 8, 9 og § 10 annet ledd.</article></article><article class="legalArticle" data-lovdata-URL="LTI/forskrift/2024-09-25-2262/§12" data-name="§12" id="kapittel-3-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Tvangsmulkt</span></h3><article class="legalP" id="kapittel-3-paragraf-3-ledd-1">Ved overtredelse av §§ 3 eller 4 eller 6 eller 8 eller 9 eller § 10 annet ledd eller pålegg gitt i medhold av § 11, kan Norges vassdrags- og energidirektorat ilegge tvangsmulkt i medhold av energiloven § 10-3.</article></article><article class="legalArticle" data-lovdata-URL="LTI/forskrift/2024-09-25-2262/§13" data-name="§13" id="kapittel-3-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Overtredelsesgebyr</span></h3><article class="legalP" id="kapittel-3-paragraf-4-ledd-1">Ved overtredelse av §§ 3 eller 4 eller 8 eller 9 kan Norges vassdrags- og energidirektorat ilegge foretak overtredelsesgebyr i medhold av energiloven § 10-7. Den øvre rammen er 5 ganger folketrygdens grunnbeløp.</article></article><article class="legalArticle" data-lovdata-URL="LTI/forskrift/2024-09-25-2262/§14" data-name="§14" id="kapittel-3-paragraf-5"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Dispensasjon</span></h3><article class="legalP" id="kapittel-3-paragraf-5-ledd-1">Norges vassdrags- og energidirektorat kan i særlige tilfeller gi dispensasjon fra bestemmelsene i § 3 i denne forskriften.</article></article><article class="legalArticle" data-lovdata-URL="LTI/forskrift/2024-09-25-2262/§15" data-name="§15" id="kapittel-3-paragraf-6"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h3><article class="legalP" id="kapittel-3-paragraf-6-ledd-1">Denne forskriften settes i kraft 1. oktober 2024.</article></article></section></main></body></html>