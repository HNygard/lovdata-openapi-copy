<!DOCTYPE html><html lang="nb"><head><title>Vedtak om endringer i instruks om utredning av statlige tiltak (utredningsinstruksen)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-10-18-2492</dd><dt class="dokid">DokumentID</dt><dd class="dokid">LTI/forskrift/2024-10-18-2492</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="subunit">Etat</dt><dd class="subunit"><ul><li>Finansavdelingen</li></ul></dd><dt class="dateInForce">I kraft fra</dt><dd class="dateInForce">2024-11-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2016-02-19-184</li></ul></dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2024-10-18 16:00</dd><dt class="journalNumber">Journalnummer</dt><dd class="journalNumber">2024-1114</dd><dt class="titleShort">Korttittel</dt><dd class="titleShort">Endr. i utredningsinstruksen</dd><dt class="title">Tittel</dt><dd class="title">Vedtak om endringer i instruks om utredning av statlige tiltak (utredningsinstruksen)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res 18. oktober 2024 med hjemmel i instruksjonsmyndigheten. Fremmet av Finansdepartementet.</dd><dt class="refid">RefID</dt><dd class="refid">forskrift/2024-10-18-2492</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Vedtak om endringer i instruks om utredning av statlige tiltak (utredningsinstruksen)<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2024-10-18-2492" id="dokument"><h1>Vedtak om endringer i instruks om utredning av statlige tiltak (utredningsinstruksen)</h1><section class="section" data-name="kapI" id="kapittel-1" data-lovdata-URL="LTI/forskrift/2024-10-18-2492/KAPITTEL_1"><h2 data-text-align="center">I</h2><article class="defaultP">Instruks 19. februar 2016 nr. 184 om utredning av statlige tiltak skal lyde:</article><span class="futuretitle" id="kapittel-1-foreslåttittel-1">Instruks om utredning av statlige tiltak (utredningsinstruksen)</span><span class="futuretitle" id="kapittel-1-foreslåttittel-2">Kapittel 1. Formål, virkeområde og ansvar</span><span class="futuretitle" id="kapittel-1-foreslåttittel-3">1-1 Formål</span><article class="legalP" id="kapittel-1-ledd-1">Formålet med instruksen er å legge et godt grunnlag for beslutninger om statlige tiltak gjennom å<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-1-punkt-1"><article class="legalP" id="kapittel-1-ledd-1-punkt-1-ledd-1">identifisere alternative tiltak</article></article></li><li data-li-identifier="-" data-name="-"><article class="listArticle" id="kapittel-1-ledd-1-punkt-2"><article class="legalP" id="kapittel-1-ledd-1-punkt-2-ledd-1">utrede og vurdere virkningene av aktuelle tiltak</article></article></li><li data-li-identifier="-" data-name="-"><article class="listArticle" id="kapittel-1-ledd-1-punkt-3"><article class="legalP" id="kapittel-1-ledd-1-punkt-3-ledd-1">involvere dem som er berørt av tiltaket, tidlig i utredningsprosessen</article></article></li><li data-li-identifier="-" data-name="-"><article class="listArticle" id="kapittel-1-ledd-1-punkt-4"><article class="legalP" id="kapittel-1-ledd-1-punkt-4-ledd-1">samordne berørte myndigheter.</article></article></li></ul></article><article class="legalP" id="kapittel-1-ledd-2">Videre er det et formål at Norges deltakelse i EØS- og Schengen-samarbeidet forvaltes på en helhetlig og effektiv måte. Instruksen skal også legge et godt grunnlag for tilstrekkelig utredning av forholdet til Grunnloven og Norges folkerettslige forpliktelser, herunder menneskerettighetene.</article><span class="futuretitle" id="kapittel-1-foreslåttittel-4">1-2 Virkeområde</span><article class="legalP" id="kapittel-1-ledd-3">Instruksen gjelder for utarbeiding av beslutningsgrunnlag for statlige tiltak som utføres i, eller på oppdrag for, statlige forvaltningsorganer.</article><article class="legalP" id="kapittel-1-ledd-4">Instruksen gjelder også for arbeid med EØS- og Schengen-regelverk, fra identifisering av nye initiativ i EU og formulering av norske posisjoner til innlemmelse i EØS-avtalen eller Schengen-avtalen og gjennomføring i norsk regelverk.</article><article class="legalP" id="kapittel-1-ledd-5">Utredningsinstruksen gjelder ikke ved inngåelse av andre internasjonale avtaler.</article><article class="legalP" id="kapittel-1-ledd-6">Instruksen gjelder ikke når det i lov eller forskrift, eller med hjemmel i lov eller forskrift, er fastsatt særskilte regler.</article><span class="futuretitle" id="kapittel-1-foreslåttittel-5">1-3 Ansvar for utredning</span><article class="legalP" id="kapittel-1-ledd-7">Det forvaltningsorganet som har ansvar for utredningsarbeidet, skal påse at bestemmelsene i instruksen blir fulgt. Hvis det er et offentlig utredningsarbeid, skal nødvendige krav innarbeides i mandatet.</article><article class="legalP" id="kapittel-1-ledd-8">Departementene har et overordnet ansvar for kvaliteten på beslutningsgrunnlag innenfor egen sektor.</article><span class="futuretitle" id="kapittel-1-foreslåttittel-6">1-4 Fravikelse av instruksen</span><article class="legalP" id="kapittel-1-ledd-9">Reglene i instruksen kan bare fravikes når spesielle forhold gjør det nødvendig. En slik beslutning skal være skriftlig og begrunnet og skal følge saken.</article><span class="futuretitle" id="kapittel-1-foreslåttittel-7">1-5 Ansvar for instruksen</span><article class="legalP" id="kapittel-1-ledd-10">Finansdepartementet har ansvaret for å forvalte utredningsinstruksen og gi veiledning om bestemmelsene.</article><article class="legalP" id="kapittel-1-ledd-11">Lovavdelingen i Justis- og beredskapsdepartementet har ansvaret for å gi veiledning om bestemmelsene i utredningsinstruksen som gjelder for lover og forskrifter, inkludert lover og forskrifter som gjennomfører EØS- og Schengen-regler.</article><article class="legalP" id="kapittel-1-ledd-12">Utenriksdepartementet har ansvaret for å gi veiledning om bestemmelsene i utredningsinstruksen som gjelder for arbeidet med EØS- og Schengen-saker.</article><span class="futuretitle" id="kapittel-1-foreslåttittel-8">Kapittel 2. Krav til innholdet i beslutningsgrunnlaget</span><span class="futuretitle" id="kapittel-1-foreslåttittel-9">2-1 Minimumskrav til utredning</span><article class="legalP" id="kapittel-1-ledd-13">En utredning skal besvare følgende spørsmål:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-13-punkt-1"><article class="legalP" id="kapittel-1-ledd-13-punkt-1-ledd-1">Hva er problemet, og hva vil vi oppnå?</article></article></li><li data-li-identifier="2." data-name="2."><article class="listArticle" id="kapittel-1-ledd-13-punkt-2"><article class="legalP" id="kapittel-1-ledd-13-punkt-2-ledd-1">Hvilke tiltak er relevante?</article></article></li><li data-li-identifier="3." data-name="3."><article class="listArticle" id="kapittel-1-ledd-13-punkt-3"><article class="legalP" id="kapittel-1-ledd-13-punkt-3-ledd-1">Hvilke prinsipielle spørsmål reiser tiltakene?</article></article></li><li data-li-identifier="4." data-name="4."><article class="listArticle" id="kapittel-1-ledd-13-punkt-4"><article class="legalP" id="kapittel-1-ledd-13-punkt-4-ledd-1">Hva er de positive og negative virkningene av tiltakene, hvor varige er de, og hvem blir berørt?</article></article></li><li data-li-identifier="5." data-name="5."><article class="listArticle" id="kapittel-1-ledd-13-punkt-5"><article class="legalP" id="kapittel-1-ledd-13-punkt-5-ledd-1">Hvilket tiltak anbefales, og hvorfor?</article></article></li><li data-li-identifier="6." data-name="6."><article class="listArticle" id="kapittel-1-ledd-13-punkt-6"><article class="legalP" id="kapittel-1-ledd-13-punkt-6-ledd-1">Hva er forutsetningene for en vellykket gjennomføring?</article></article></li></ul></article><article class="legalP" id="kapittel-1-ledd-14">Utredningen skal omfatte virkninger for enkeltpersoner, privat og offentlig næringsvirksomhet, statlig, fylkeskommunal og kommunal forvaltning og andre berørte.</article><span class="futuretitle" id="kapittel-1-foreslåttittel-10">2-2 Omfang og grundighet</span><article class="legalP" id="kapittel-1-ledd-15">Utredningen skal være så omfattende og grundig som nødvendig. Denne vurderingen baseres på om tiltaket reiser viktige prinsipielle spørsmål, hvor vesentlige tiltakets virkninger forventes å bli, og den tiden som står til rådighet.</article><article class="legalP" id="kapittel-1-ledd-16">Dersom tiltaket berører prinsipielle spørsmål, skal utredningen drøfte disse på en balansert, systematisk og helhetlig måte.</article><article class="legalP" id="kapittel-1-ledd-17">Når det skal utredes tiltak som man forventer gir vesentlige nytte- eller kostnadsvirkninger, herunder vesentlige budsjettmessige virkninger for staten, skal det gjennomføres en analyse i samsvar med gjeldende rundskriv for samfunnsøkonomiske analyser. I slike analyser skal det være et nullalternativ.</article><span class="futuretitle" id="kapittel-1-foreslåttittel-11">Kapittel 3. Tidlig involvering, foreleggelse og høring</span><span class="futuretitle" id="kapittel-1-foreslåttittel-12">3-1 Tidlig involvering</span><article class="legalP" id="kapittel-1-ledd-18">Berørte departementer skal involveres så tidlig som mulig i utredningsprosessen. Andre som er berørt av tiltaket, skal involveres tidlig så langt dette er hensiktsmessig.</article><article class="legalP" id="kapittel-1-ledd-19">Når ny EØS- og Schengen-relevant politikk og nytt regelverk planlegges og utvikles i EU, skal ansvarlig departement involvere andre berørte departementer og andre aktører i dette arbeidet, jf. kapittel 5.</article><article class="legalP" id="kapittel-1-ledd-20">Før et offentlig utvalgsarbeid settes i gang, skal utkast til mandat først forelegges berørte departementer.</article><span class="futuretitle" id="kapittel-1-foreslåttittel-13">3-2 Foreleggelse for berørte departementer</span><article class="legalP" id="kapittel-1-ledd-21">Ansvarlig departement skal forelegge alle forslag til tiltak med vesentlige virkninger for berørte departementer. Forslag til lov og forskrift skal alltid forelegges berørte departementer. Foreleggelse skal skje før forslaget legges ut på høring. Kravet om foreleggelse gjelder ikke for offentlige utredninger (NOU).</article><article class="legalP" id="kapittel-1-ledd-22">Tiltak som får vesentlige budsjettmessige virkninger for staten, skal forelegges Finansdepartementet. Tiltak som får vesentlige virkninger for kommunene eller fylkeskommunene, skal forelegges Kommunal- og distriktsdepartementet. Tiltak som får vesentlige virkninger for næringslivet, skal forelegges Nærings- og fiskeridepartementet. Tiltak som får vesentlige virkninger for klima og miljø, skal forelegges Klima- og miljødepartementet.</article><article class="legalP" id="kapittel-1-ledd-23">Utkast til meldinger til Stortinget (Meld. St.) og proposisjoner med forslag til stortingsvedtak (Prop. S) skal forelegges berørte departementer før de legges frem for regjeringen. Utkast til meldinger til Stortinget og proposisjoner med forslag til stortingsvedtak som har vesentlige virkninger for kommunene eller fylkeskommunene, skal forelegges Kommunal- og distriktsdepartementet til uttalelse.</article><article class="legalP" id="kapittel-1-ledd-24">Forleggelse etter dette punktet gjelder ikke budsjettproposisjoner og heller ikke meldinger til Stortinget som legges fram rutinemessig og til informasjon. Slike dokumenter skal likevel forelegges Finansdepartementet.</article><article class="legalP" id="kapittel-1-ledd-25">Fristen for uttalelse skal være minst tre uker hvis ikke annet er avtalt mellom departementene.</article><span class="futuretitle" id="kapittel-1-foreslåttittel-14">3-3 Høring</span><article class="legalP" id="kapittel-1-ledd-26">Offentlige utredninger, forslag til lov og forskrift og forslag til tiltak med vesentlige virkninger skal normalt legges ut på høring. Høringene skal være åpne for innspill fra alle. Høringsfristen skal tilpasses omfanget av tiltaket og hvor viktig det er.</article><article class="legalP" id="kapittel-1-ledd-27">Høringsfristen skal normalt være tre måneder, og ikke mindre enn seks uker. Høringsfristen i EØS- og Schengen-saker skal tilpasses den tiden som står til rådighet, og kan være kortere enn seks uker.</article><article class="legalP" id="kapittel-1-ledd-28">Høring kan unnlates dersom den<ul class="defaultList"><li data-li-identifier="•" data-name="•"><article class="listArticle" id="kapittel-1-ledd-28-punkt-1"><article class="legalP" id="kapittel-1-ledd-28-punkt-1-ledd-1">ikke vil være praktisk gjennomførbar</article></article></li><li data-li-identifier="•" data-name="•"><article class="listArticle" id="kapittel-1-ledd-28-punkt-2"><article class="legalP" id="kapittel-1-ledd-28-punkt-2-ledd-1">kan vanskeliggjøre gjennomføringen av tiltaket eller</article></article></li><li data-li-identifier="•" data-name="•"><article class="listArticle" id="kapittel-1-ledd-28-punkt-3"><article class="legalP" id="kapittel-1-ledd-28-punkt-3-ledd-1">må anses som åpenbart unødvendig.</article></article></li></ul></article><article class="legalP" id="kapittel-1-ledd-29">En beslutning om å unnlate høring skal være skriftlig og begrunnet og skal følge saken.</article><article class="legalP" id="kapittel-1-ledd-30">Hvis høringsuttalelsene eller andre forhold fører til vesentlige endringer i forslaget, skal det reviderte forslaget legges ut på ny høring. Det skal likevel vurderes konkret om det er grunn til å gjennomføre ny høring.</article><article class="legalP" id="kapittel-1-ledd-31">Forslag til tiltak som er unntatt offentlighet etter offentleglova, skal ikke høres.</article><span class="futuretitle" id="kapittel-1-foreslåttittel-15">Kapittel 4. Lover og forskrifter</span><span class="futuretitle" id="kapittel-1-foreslåttittel-16">4-1 Utforming av lovforslag og forskrifter</span><article class="legalP" id="kapittel-1-ledd-32">Lovforslag og forskrifter skal utformes med utgangspunkt i Justis- og beredskapsdepartementets veileder Lovteknikk og lovforberedelse.</article><span class="futuretitle" id="kapittel-1-foreslåttittel-17">4-2 Foreleggelse for Lovavdelingen i Justis- og beredskapsdepartementet</span><article class="legalP" id="kapittel-1-ledd-33">Før det blir satt i gang større lovarbeider eller andre lovarbeider som kan reise lovstrukturspørsmål, skal saken forelegges Lovavdelingen i Justis- og beredskapsdepartementet.</article><span class="futuretitle" id="kapittel-1-foreslåttittel-18">4-3 Regelrådet for næringslivet</span><article class="legalP" id="kapittel-1-ledd-34">Når forslag til lov og forskrift som er særlig relevante for næringslivet legges ut på høring, jf. punkt 3-3, skal Regelrådet for næringslivet informeres om høringen.</article><article class="legalP" id="kapittel-1-ledd-35">Ansvarlig forvaltningsorgan skal uten ugrunnet opphold gjøre Regelrådets uttalelse offentlig tilgjengelig.</article><span class="futuretitle" id="kapittel-1-foreslåttittel-19">4-4 Departementsforeleggelse</span><article class="legalP" id="kapittel-1-ledd-36">Et ferdig utkast til proposisjon til Stortinget med forslag til lovvedtak (Prop. L og Prop. LS) skal forelegges berørte departementer før utkastet legges frem for regjeringen. Utkast til proposisjoner til Stortinget med forslag til lovvedtak som har vesentlige virkninger for kommunene eller fylkeskommunene, skal forelegges Kommunal- og distriktsdepartementet til uttalelse.</article><article class="legalP" id="kapittel-1-ledd-37">Fristen for uttalelse skal være minst tre uker hvis ikke annet er avtalt mellom departementene.</article><span class="futuretitle" id="kapittel-1-foreslåttittel-20">4-5 Lovteknisk gjennomgåelse</span><article class="legalP" id="kapittel-1-ledd-38">Et ferdig utkast til lovproposisjon skal forelegges Lovavdelingen i Justis- og beredskapsdepartementet for lovteknisk gjennomgåelse. Dette gjelder ikke for skattelovforslag.</article><article class="legalP" id="kapittel-1-ledd-39">Den lovtekniske gjennomgåelsen kan utføres samtidig med departementsforeleggelsen av proposisjonsutkastet etter punkt 4-4, og med samme frist, hvis ikke annet er avtalt med Lovavdelingen eller sakens omfang eller innhold tilsier at den lovtekniske gjennomgåelsen bør legges senere i tid eller ha en annen frist.</article><span class="futuretitle" id="kapittel-1-foreslåttittel-21">4-6 Ikrafttredelse</span><article class="legalP" id="kapittel-1-ledd-40">Lover og forskrifter av betydning for privat og offentlig forretningsvirksomhet skal normalt tre i kraft fra et årsskifte.</article><article class="legalP" id="kapittel-1-ledd-41">Dette gjelder ikke for gjennomføring av EØS- og Schengen-regelverk eller regelverk som følger av andre internasjonale avtaler der fristen for å gjennomføre regelverket gjør det nødvendig å sette et annet tidspunkt for når regelverket skal tre i kraft.</article><span class="futuretitle" id="kapittel-1-foreslåttittel-22">4-7 Kunngjøring av forskrifter, beslutninger om ikrafttredelse og sanksjoner av lovvedtak</span><article class="legalP" id="kapittel-1-ledd-42">Samme dag som en forskrift vedtas eller stadfestes, skal forskriften sendes Norsk Lovtidend ved Lovdata for kunngjøring, jf. forvaltningsloven §§ 38 og 39.</article><article class="legalP" id="kapittel-1-ledd-43">Beslutninger om ikrafttredelse av lover og sanksjoner av lovvedtak skal samme dag sendes Norsk Lovtidend ved Lovdata for kunngjøring.</article><span class="futuretitle" id="kapittel-1-foreslåttittel-23">Kapittel 5. EØS- og Schengen-saker</span><span class="futuretitle" id="kapittel-1-foreslåttittel-24">5-1 Ansvarsfordeling i EØS- og Schengen-saker</span><article class="legalP" id="kapittel-1-ledd-44">Det ansvarlige departementet har ansvaret for å forberede og fremme norske posisjoner, for at beslutninger fattet i EØS-organene eller innenfor Schengen-samarbeidet gjennomføres nasjonalt, og for å følge med på rettsutviklingen innenfor sitt ansvarsområde.</article><span class="futuretitle" id="kapittel-1-foreslåttittel-25">5-2 Forankring og samordning</span><article class="legalP" id="kapittel-1-ledd-45">Ansvarlig departement skal involvere andre berørte departementer på en hensiktsmessig måte i arbeidet med EØS- og Schengen-saker. Dette kan skje gjennom behandling i spesialutvalgene, både i utrednings-, behandlings- og innlemmelsesfasen.</article><article class="legalP" id="kapittel-1-ledd-46">Saker som reiser særskilte spørsmål om EØS-relevans, om topilarstrukturen eller om behov for materielle tilpasningstekster for øvrig, skal forelegges Utenriksdepartementet.</article><article class="legalP" id="kapittel-1-ledd-47">Spørsmål om gjennomføring av EØS-regelverk og regeltekniske spørsmål om utforming av tilpasningstekster skal ved behov forelegges Lovavdelingen i Justis- og beredskapsdepartementet.</article><span class="futuretitle" id="kapittel-1-foreslåttittel-26">5-3 Utarbeiding og fremme av norske posisjoner i EØS-saker</span><article class="legalP" id="kapittel-1-ledd-48">Departementene med underliggende virksomheter skal innenfor sine ansvarsområder så tidlig som mulig identifisere prosesser som blir forberedt i Kommisjonen, og som kan være EØS-relevante eller på annen måte ha betydning for EØS-samarbeidet.</article><article class="legalP" id="kapittel-1-ledd-49">I saker som kan få vesentlig betydning for Norge, bør norske vurderinger og synspunkter spilles inn til Kommisjonen før denne fremmer forslag til regelverk. Det skal innhentes synspunkter fra berørte interesser med mindre det er spesielle forhold som tilsier at det ikke kan gjøres.</article><article class="legalP" id="kapittel-1-ledd-50">Departementene skal sørge for at det systematisk informeres om Kommisjonens høringer og om muligheten til å gi innspill til Kommisjonen.</article><article class="legalP" id="kapittel-1-ledd-51">Norsk posisjon videreutvikles og fremmes etter behov i takt med beslutningsprosessen i EU.</article><article class="legalP" id="kapittel-1-ledd-52">Første til fjerde ledd gjelder tilsvarende for EU-byråers prosesser og høringer.</article><span class="futuretitle" id="kapittel-1-foreslåttittel-27">5-4 Innlemmelse av regelverk</span><article class="legalP" id="kapittel-1-ledd-53">Ansvarlig departement skal sørge for at EØS-relevant EU-regelverk fra norsk side er klart for innlemmelse i EØS-avtalen så tidlig som mulig etter vedtakelse av regelverket i EU. Arbeidet skal legge til rette for at nytt regelverk, så langt det er mulig, trer i kraft til samme tid i EØS/EFTA-statene som i EUs medlemsstater, og i tråd med de tidsfristene som er fastsatt.</article><article class="legalP" id="kapittel-1-ledd-54">Alle EØS-notater skal forelegges Utenriksdepartementets rettsavdeling før norsk posisjon på relevans og behov for tilpasninger meldes tilbake til EFTA-sekretariatet, med mindre noe annet er avtalt med Rettsavdelingen i forkant.</article><article class="legalP" id="kapittel-1-ledd-55">Ved utformingen av tilpasninger skal departementet tilstrebe at innholdet i EØS-rettsakten blir så klart og forutberegnelig som mulig. Tilpasninger bør som hovedregel formuleres som redigering av teksten i rettsakten.</article><article class="legalP" id="kapittel-1-ledd-56">Saker på justis- og innenriksområdet skal følge de prosedyrene og tidsfristene som følger av Schengen-samarbeidet.</article><span class="futuretitle" id="kapittel-1-foreslåttittel-28">5-5 EØS- og Schengen-notater</span><article class="legalP" id="kapittel-1-ledd-57">EØS-notater skal utarbeides for alle EØS-relevante rettsakter, og normalt også for forslag til nye EØS-relevante rettsakter, så tidlig som mulig. Notater skal på samme måte utarbeides for Schengen- og Dublin-relevante rettsakter.</article><span class="futuretitle" id="kapittel-1-foreslåttittel-29">5-6 Gjennomføring av EØS- og Schengen-regelverk i norsk rett</span><article class="legalP" id="kapittel-1-ledd-58">Arbeid med lov- eller forskriftsendringer for å gjennomføre EØS- eller Schengen-regelverk skal påbegynnes i tide til at gjennomføringsregelverket kan tre i kraft rettidig, jf. punkt 5-4.</article><article class="legalP" id="kapittel-1-ledd-59">Lover og forskrifter som gjennomfører EØS- eller Schengen-regelverk, skal utformes slik at reglene blir så klare og forutberegnelige som mulig innenfor rammen av EØS-avtalen eller Schengen-samarbeidet.</article><article class="legalP" id="kapittel-1-ledd-60">Ansvarlig departement skal sørge for at EØS- eller Schengen-rettsakten foreligger i en kvalitetssikret norsk oversettelse så tidlig som mulig og senest når lov- eller forskriftsreglene som gjennomfører rettsakten, kunngjøres.</article><span class="futuretitle" id="kapittel-1-foreslåttittel-30">5-7 Rettsutvikling på EØS-området</span><article class="legalP" id="kapittel-1-ledd-61">Ansvarlig departement skal følge med på rettsutviklingen i EFTA-domstolen og i EU-domstolen som berører EØS-regelverk, og sørge for nødvendige regelverks- og praksisendringer.</article><span class="futuretitle" id="kapittel-1-foreslåttittel-31">5-8 Behandling av saker for ESA, EFTA-domstolen og EU-domstolen</span><article class="legalP" id="kapittel-1-ledd-62">Ansvarlig departement utarbeider svar på uformelle henvendelser fra ESA (pre-artikkel 31-brev, anmodninger om informasjon mv.) til Norge i samråd med berørte departementer.</article><article class="legalP" id="kapittel-1-ledd-63">Traktatbruddsaker mot Norge og innlegg i saker for EFTA-domstolen og EU-domstolen skal behandles i EØS-rettslig utvalg. Dette gjelder ikke dersom ansvarlig departement og Utenriksdepartementet mener at behandling i utvalget er unødvendig. Andre berørte departementer kan anmode om at saken behandles i EØS-rettslig utvalg.</article><article class="legalP" id="kapittel-1-ledd-64">Hvis det blir lagt frem saker fra norske domstoler for EFTA-domstolen der staten er part med Regjeringsadvokaten som prosessfullmektig, holdes møte i EØS-rettslig utvalg dersom faglig ansvarlig departement, andre berørte departementer, Utenriksdepartementet eller Regjeringsadvokaten finner dette nødvendig.</article><article class="legalP" id="kapittel-1-ledd-65">Selv om en sak ikke behandles i EØS-rettslig utvalg, skal svaret eller innlegget utarbeides i samråd med Utenriksdepartementet, andre berørte departementer og eventuelt Regjeringsadvokaten, såfremt ikke ansvarlig departement og Utenriksdepartementet mener det er unødvendig.</article><article class="legalP" id="kapittel-1-ledd-66">Det skal normalt inngis innlegg i saker for EFTA-domstolen som kan få betydning for Norge. Dersom en sak for EU-domstolen reiser spørsmål av vesentlig betydning for Norge, skal det normalt inngis innlegg i saken.</article></section><section class="section" data-name="kapII" id="kapittel-2" data-lovdata-URL="LTI/forskrift/2024-10-18-2492/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. november 2024.</article></section></main></body></html>