<!DOCTYPE html><html lang="nb"><head><title>Forskrift om behandling av begjæringer om anerkjennelse av ekteskap etter ekteskapsloven §§ 18b og 18c</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-12-20-3300</dd><dt class="dokid">DokumentID</dt><dd class="dokid">LTI/forskrift/2024-12-20-3300</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="subunit">Etat</dt><dd class="subunit"><ul><li>Familie- og oppvekstavdelingen</li></ul></dd><dt class="dateInForce">I kraft fra</dt><dd class="dateInForce">2025-01-01</dd><dt class="basedOn">Hjemmel</dt><dd class="basedOn"><ul><li>lov/1991-07-04-47/§18b</li><li>lov/1991-07-04-47/§18c</li><li>lov/1967-02-10/§13g</li></ul></dd><dt class="dateOfPublication">Kunngjort</dt><dd class="dateOfPublication">2024-12-20 14:40</dd><dt class="journalNumber">Journalnummer</dt><dd class="journalNumber">2024-1626</dd><dt class="title">Tittel</dt><dd class="title">Forskrift om behandling av begjæringer om anerkjennelse av ekteskap etter ekteskapsloven §§ 18b og 18c</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 20. desember 2024 med hjemmel i lov 4. juli 1991 nr. 47 om ekteskap (ekteskapsloven) § 18b tredje ledd, tredje til femte punktum og § 18c andre ledd tredje punktum og lov 10. februar 1967 om behandlingsmåten i forvaltningssaker (forvaltningsloven) § 13g. Fremmet av Barne- og familiedepartementet.</dd><dt class="refid">RefID</dt><dd class="refid">forskrift/2024-12-20-3300</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om behandling av begjæringer om anerkjennelse av ekteskap etter ekteskapsloven §§ 18b og 18c<ul class="tocSubUl"><li>§ 1. Virkeområde</li><li>§ 2. Behandling og utforming av begjæringer om anerkjennelse</li><li>§ 3. Klage på vedtak om anerkjennelse</li><li>§ 4. Samarbeid med utlendingsmyndighetene og deling av opplysninger</li><li>§ 5. Orientering om vedtak til folkeregistermyndigheten</li><li>§ 6. Veiledningsplikt</li><li>§ 7. Intervjuer med partene</li><li>§ 8. Hvem som skal foreta intervjuer</li><li>§ 9. Gjennomføring av intervjuer</li><li>§ 10. Innhenting av samtykke etter ekteskapsloven § 18c andre ledd</li><li>§ 11. Innhenting av opplysninger fra politiet</li><li>§ 12. Ikraftsettelse og adgang til å fastsette endringer</li></ul></li></ul></dd></dl></header><main class="documentBody" data-lovdata-URL="LTI/forskrift/2024-12-20-3300" id="dokument"><h1>Forskrift om behandling av begjæringer om anerkjennelse av ekteskap etter ekteskapsloven §§ 18b og 18c</h1><article class="legalArticle" data-lovdata-URL="LTI/forskrift/2024-12-20-3300/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder behandlingen av begjæringer om anerkjennelse av ekteskap som omfattes av ekteskapsloven §§ 18b og 18c.</article></article><article class="legalArticle" data-lovdata-URL="LTI/forskrift/2024-12-20-3300/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Behandling og utforming av begjæringer om anerkjennelse</span></h2><article class="legalP" id="paragraf-2-ledd-1">Begjæringer om anerkjennelse som nevnt i § 1 behandles av Statsforvalteren i Østfold, Buskerud, Oslo og Akershus og skal settes fram på en blankett fastsatt av Barne-, ungdoms- og familiedirektoratet.</article></article><article class="legalArticle" data-lovdata-URL="LTI/forskrift/2024-12-20-3300/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Klage på vedtak om anerkjennelse</span></h2><article class="legalP" id="paragraf-3-ledd-1">Statsforvalterens vedtak kan påklages til Barne-, ungdoms- og familiedirektoratet etter bestemmelsene i forvaltningsloven kapittel VI.</article></article><article class="legalArticle" data-lovdata-URL="LTI/forskrift/2024-12-20-3300/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Samarbeid med utlendingsmyndighetene og deling av opplysninger</span></h2><article class="legalP" id="paragraf-4-ledd-1">Dersom en part også har søkt om familieinnvandring på grunnlag av ekteskapet, skal Statsforvalteren orientere utlendingsmyndighetene om at begjæringen om anerkjennelse av ekteskapet er til behandling.</article><article class="legalP" id="paragraf-4-ledd-2">Statsforvalteren skal dele endelige vedtak med utlendingsmyndighetene så raskt som mulig.</article><article class="legalP" id="paragraf-4-ledd-3">Statsforvalteren og utlendingsmyndighetene kan uten hinder av taushetsplikt dele opplysninger som er nødvendige for å behandle søknader om anerkjennelse av ekteskap etter § 1 og om familieinnvandring som følge av ekteskap, så langt delingen ikke utgjør et uforholdsmessig inngrep. Delingen kan skje etter forespørsel eller på eget initiativ. Ved vurderingen av hva som er nødvendig og forholdsmessig, skal det foretas en konkret forholdsmessighetsvurdering der det blant annet skal legges vekt på formålet med delingen, sakens karakter og alvorlighet, konsekvensene for de opplysningene gjelder, og hvor sensitive opplysningene er.</article><article class="legalP" id="paragraf-4-ledd-4">Dersom en begjæring om anerkjennelse eller søknad om familieinnvandring er behandlet, og det i etterkant kommer fram opplysninger om at ekteskapet ble inngått mot en av partenes vilje eller andre opplysninger som kan ha vesentlig betydning for saken, gjelder delingsadgangen etter tredje ledd tilsvarende for disse opplysningene.</article><article class="legalP" id="paragraf-4-ledd-5">I saker som påklages etter § 3, gjelder paragrafen her tilsvarende for Barne-, ungdoms- og familiedirektoratet.</article></article><article class="legalArticle" data-lovdata-URL="LTI/forskrift/2024-12-20-3300/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Orientering om vedtak til folkeregistermyndigheten</span></h2><article class="legalP" id="paragraf-5-ledd-1">Statsforvalteren skal orientere folkeregistermyndigheten om endelige vedtak i saker om anerkjennelse av ekteskap og om eventuelle senere omgjøringer av slike vedtak.</article></article><article class="legalArticle" data-lovdata-URL="LTI/forskrift/2024-12-20-3300/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Veiledningsplikt</span></h2><article class="legalP" id="paragraf-6-ledd-1">En statsforvalter som får kjennskap til, eller har grunn til å tro, at en part har vært utsatt for tvangsekteskap, negativ sosial kontroll eller vold, skal gi veiledning om tilgjengelige hjelpeinstanser. Veiledningsplikten gjelder i tillegg til lovfestet meldeplikt og avvergingsplikt.</article></article><article class="legalArticle" data-lovdata-URL="LTI/forskrift/2024-12-20-3300/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Intervjuer med partene</span></h2><article class="legalP" id="paragraf-7-ledd-1">Parter som var under 18 år på vigselstidspunktet, skal intervjues, med mindre det er uten betydning for avgjørelsen av saken.</article><article class="legalP" id="paragraf-7-ledd-2">Når det anses nødvendig for å sikre sakens opplysning, skal også parter som var over 18 år på vigselstidspunktet, intervjues.</article><article class="legalP" id="paragraf-7-ledd-3">Når det anses nødvendig for å sikre sakens opplysning, skal det gjennomføres flere intervjuer av en eller begge parter.</article><article class="legalP" id="paragraf-7-ledd-4">En part som ikke vil la seg intervjue, skal informeres om at dette må forventes å få betydning for avgjørelsen av saken.</article></article><article class="legalArticle" data-lovdata-URL="LTI/forskrift/2024-12-20-3300/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Hvem som skal foreta intervjuer</span></h2><article class="legalP" id="paragraf-8-ledd-1">Intervjuer etter § 7 skal foretas av Statsforvalteren. Statsforvalteren kan be om bistand fra andre myndigheter. Dersom et intervju skal gjennomføres av andre enn Statsforvalteren, skal Statsforvalteren dele de relevante opplysningene for sakens opplysning med de som skal gjennomføre intervjuet.</article><article class="legalP" id="paragraf-8-ledd-2">Statsforvalteren kan også benytte intervjuer som er gjennomført av andre myndigheter i forbindelse med sak om familieinnvandring eller andre utlendingssaker, og som oppfyller kravene i § 9, eventuelt gjennom et supplerende intervju.</article></article><article class="legalArticle" data-lovdata-URL="LTI/forskrift/2024-12-20-3300/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Gjennomføring av intervjuer</span></h2><article class="legalP" id="paragraf-9-ledd-1">Partene skal bidra til å klargjøre og dokumentere sin identitet før et intervju. Partene skal intervjues hver for seg.</article><article class="legalP" id="paragraf-9-ledd-2">Den som skal gjennomføre intervjuet, skal vurdere om det er behov for å benytte tolk i samsvar med tolkeloven.</article><article class="legalP" id="paragraf-9-ledd-3">Intervjuet skal gjennomføres i en offentlig myndighets lokaler eller et annet lokale godkjent av Statsforvalteren eller Utenriksdepartementet og nedtegnes i et referat. Parten og intervjueren skal være til stede sammen.</article><article class="legalP" id="paragraf-9-ledd-4">Intervjuet kan likevel gjennomføres elektronisk ved videokonferanse eller tilsvarende dersom store geografiske avstander eller andre særlige grunner tilsier det. I slike tilfeller skal det gjøres opptak, og parten skal informeres om at det gjøres opptak.</article><article class="legalP" id="paragraf-9-ledd-5">Partene skal gis nødvendig informasjon om vilkårene for og rettsvirkningene av at ekteskapet anerkjennes og om konsekvensene av at ekteskapet ikke anerkjennes. De skal informeres om at opplysninger som gis, kan deles med utlendingsmyndighetene i forbindelse med pågående eller etterfølgende saker om familieinnvandring.</article><article class="legalP" id="paragraf-9-ledd-6">Statsforvalteren kan bruke eksterne tjenesteytere til å legge til rette for gjennomføringen av elektronisk intervju når en part befinner seg i utlandet, der det er inngått avtale om dette etter utlendingsforskriften § 10-2 fjerde ledd. Første til femte ledd gjelder tilsvarende for slike tjenesteytere. Eksterne tjenesteytere kan kreve servicehonorar.</article></article><article class="legalArticle" data-lovdata-URL="LTI/forskrift/2024-12-20-3300/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Innhenting av samtykke etter ekteskapsloven § 18c andre ledd</span></h2><article class="legalP" id="paragraf-10-ledd-1">Det skal innhentes et skriftlig, informert og frivillig samtykke for å avklare om en part som var mindreårig på vigselstidspunktet, ønsker ekteskapet anerkjent etter ekteskapsloven § 18c andre ledd.</article><article class="legalP" id="paragraf-10-ledd-2">Samtykket anses informert når parten har blitt informert om hva et samtykke innebærer, om konsekvensene av at ekteskapet anerkjennes eller ikke, og om at han eller hun står fritt til ikke å samtykke. Informasjonen skal tilpasses den enkeltes forutsetninger.</article><article class="legalP" id="paragraf-10-ledd-3">Et samtykke skal ikke regnes som frivillig dersom det foreligger utilbørlig press, eller hvis et manglende samtykke vil medføre negative konsekvenser for vedkommende.</article></article><article class="legalArticle" data-lovdata-URL="LTI/forskrift/2024-12-20-3300/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Innhenting av opplysninger fra politiet</span></h2><article class="legalP" id="paragraf-11-ledd-1">I saker hvor det er grunn til å tro at en part er utsatt for tvang eller har vært utsatt for tvang i forbindelse med ekteskapsinngåelsen, kan Statsforvalteren innhente relevante opplysninger fra politiet. Politiregisterloven gjelder for politiets adgang til utlevering av opplysninger.</article></article><article class="legalArticle" data-lovdata-URL="LTI/forskrift/2024-12-20-3300/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikraftsettelse og adgang til å fastsette endringer</span></h2><article class="legalP" id="paragraf-12-ledd-1">Forskriften trer i kraft 1. januar 2025.</article><article class="legalP" id="paragraf-12-ledd-2">Barne- og familiedepartementet kan endre forskriften.</article></article></main></body></html>