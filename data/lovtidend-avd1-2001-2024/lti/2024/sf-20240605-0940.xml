<!DOCTYPE html><html lang="nb"><head><title>Forskrift om Digital gravferdsmelding</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-06-05-940</dd><dt class="dokid">DokumentID</dt><dd class="dokid">LTI/forskrift/2024-06-05-940</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="subunit">Etat</dt><dd class="subunit"><ul><li>Forbruker-, tros- og livssynsavdelingen</li></ul></dd><dt class="dateInForce">I kraft fra</dt><dd class="dateInForce">2024-07-01</dd><dt class="basedOn">Hjemmel</dt><dd class="basedOn"><ul><li>lov/1996-06-07-32/§25</li><li>lov/1996-06-07-32/§26</li></ul></dd><dt class="dateOfPublication">Kunngjort</dt><dd class="dateOfPublication">2024-06-12 14:30</dd><dt class="journalNumber">Journalnummer</dt><dd class="journalNumber">2024-0562</dd><dt class="title">Tittel</dt><dd class="title">Forskrift om Digital gravferdsmelding</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Barne- og familiedepartementet 5. juni 2024 med hjemmel i lov 7. juni 1996 nr. 32 om gravplasser, kremasjon og gravferd (gravplassloven) §§ 25 og 26.</dd><dt class="refid">RefID</dt><dd class="refid">forskrift/2024-06-05-940</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om Digital gravferdsmelding<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Gravferder hvor Digital gravferdsmelding kan benyttes</li><li>§ 4. Brukervilkår</li><li>§ 5. Behandlingsansvar</li><li>§ 6. Gravplassmyndighetens ansvar for at gravlegging skjer</li><li>§ 7. Melding til andre nære etterlatte</li><li>§ 8. Deling av opplysninger uten hinder av taushetsplikt</li><li>§ 9. Statistikk</li><li>§ 10. Dispensasjon</li><li>§ 11. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2024-06-05-940" id="dokument"><h1>Forskrift om Digital gravferdsmelding</h1><article class="legalArticle" data-lovdata-URL="LTI/forskrift/2024-06-05-940/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriften skal legge til rette for at etterlattes oppgaver og valg om gravferden til en avdød kan løses digitalt og på en sikker og effektiv måte.</article></article><article class="legalArticle" data-lovdata-URL="LTI/forskrift/2024-06-05-940/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder tjenesten Digital gravferdsmelding og bruken av den.</article></article><article class="legalArticle" data-lovdata-URL="LTI/forskrift/2024-06-05-940/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Gravferder hvor Digital gravferdsmelding kan benyttes</span></h2><article class="legalP" id="paragraf-3-ledd-1">Digital gravferdsmelding kan benyttes i kommuner hvor gravplassmyndigheten benytter Digital gravferdsmelding.</article><article class="legalP" id="paragraf-3-ledd-2">Digital gravferdsmelding kan benyttes gjennom personlig innlogging av avdødes ektefelle, barn og foreldre. Disse kan også registrere sine valg gjennom gravplassmyndighet eller gravferdsbyrå. Andre som ønsker å sørge for gravferden, registrerer sine valg gjennom gravplassmyndighet eller gravferdsbyrå.</article></article><article class="legalArticle" data-lovdata-URL="LTI/forskrift/2024-06-05-940/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Brukervilkår</span></h2><article class="legalP" id="paragraf-4-ledd-1">Statsforvalteren kan stille vilkår for at gravplassmyndigheter, krematorier og gravferdsbyråer kan knytte seg til Digital gravferdsmelding og utveksle opplysninger, herunder krav til taushetsplikt og til funksjoner i fagsystemer og deres kommunikasjon med nasjonal fellesløsning for sikker tilgangsstyring for virksomheter som utveksler data seg imellom. Statsforvalteren kan stille vilkår om at gravplassmyndigheter, krematorier og gravferdsbyråer tar opp bestemte spørsmål i sin dialog med etterlatte. Statsforvalteren kan kreve kontaktinformasjon fra gravplassmyndigheter eller stille vilkår om at kontaktopplysninger i Enhetsregisteret er oppdatert.</article></article><article class="legalArticle" data-lovdata-URL="LTI/forskrift/2024-06-05-940/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Behandlingsansvar</span></h2><article class="legalP" id="paragraf-5-ledd-1">Statsforvalteren har behandlingsansvar for personopplysninger som behandles i forbindelse med utvikling, administrasjon og drift av den tekniske løsningen Digital gravferdsmelding. Gravplassmyndigheter, krematorier og gravferdsbyråer er behandlingsansvarlige for egen behandling av personopplysninger i samsvar med reglene i personvernforordningen.</article></article><article class="legalArticle" data-lovdata-URL="LTI/forskrift/2024-06-05-940/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Gravplassmyndighetens ansvar for at gravlegging skjer</span></h2><article class="legalP" id="paragraf-6-ledd-1">Gravplassmyndigheten skal ha skriftlige rutiner som sikrer at gravferdsmeldinger blir mottatt og fulgt opp.</article></article><article class="legalArticle" data-lovdata-URL="LTI/forskrift/2024-06-05-940/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Melding til andre nære etterlatte</span></h2><article class="legalP" id="paragraf-7-ledd-1">Ektefelle, barn og foreldre til avdøde mottar melding når det registreres i Digital gravferdsmelding at en person har påtatt seg å sørge for gravferden. Meldingen kan inneholde navnet til den som sørger for gravferden og dennes valg for gravferden tatt i Digital gravferdsmelding.</article><article class="legalP" id="paragraf-7-ledd-2">Dersom en annen får ansvar for å sørge for gravferden, mottar den som påtok seg å sørge for gravferden i Digital gravferdsmelding melding. Meldingen kan inneholde navnet til den som skal sørge for gravferden.</article><article class="legalP" id="paragraf-7-ledd-3">Melding etter første og andre ledd kan unnlates av særlige grunner.</article></article><article class="legalArticle" data-lovdata-URL="LTI/forskrift/2024-06-05-940/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Deling av opplysninger uten hinder av taushetsplikt</span></h2><article class="legalP" id="paragraf-8-ledd-1">Av private virksomheter er det kun gravferdsbyråer og godkjente krematorier som er omfattet av delingsadgangen etter gravplassloven § 26 andre ledd første punktum.</article></article><article class="legalArticle" data-lovdata-URL="LTI/forskrift/2024-06-05-940/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Statistikk</span></h2><article class="legalP" id="paragraf-9-ledd-1">Statsforvalteren skal skaffe til veie anonymiserte opplysninger om bruken av Digital gravferdsmelding som departementet ber om.</article></article><article class="legalArticle" data-lovdata-URL="LTI/forskrift/2024-06-05-940/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Dispensasjon</span></h2><article class="legalP" id="paragraf-10-ledd-1">Departementet kan ved utvikling og testing av Digital gravferdsmelding dispensere fra bestemmelser i forskriften for en avgrenset periode.</article><article class="legalP" id="paragraf-10-ledd-2">Departementet kan etter søknad fra gravplassmyndighet fravike bestemmelser i forskriften.</article><article class="legalP" id="paragraf-10-ledd-3">Departementet kan etter søknad fra statsforvalteren fravike bestemmelser i forskriften.</article></article><article class="legalArticle" data-lovdata-URL="LTI/forskrift/2024-06-05-940/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Forskriften gjelder fra 1. juli 2024.</article></article></main></body></html>