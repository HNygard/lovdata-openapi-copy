<!DOCTYPE html><html lang="nb"><head><title>Forskrift om kost-nytteanalyse av mulighetene for å utnytte overskuddsvarme</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-09-25-2263</dd><dt class="dokid">DokumentID</dt><dd class="dokid">LTI/forskrift/2024-09-25-2263</dd><dt class="ministry">Departement</dt><dd class="ministry"><ul><li>Energidepartementet</li></ul></dd><dt class="subunit">Etat</dt><dd class="subunit"><ul><li>Energi- og vannressursavdelingen</li></ul></dd><dt class="dateInForce">I kraft fra</dt><dd class="dateInForce">2025-04-01</dd><dt class="basedOn">Hjemmel</dt><dd class="basedOn"><ul><li>lov/1990-06-29-50/§7-2</li><li>lov/1990-06-29-50/§7-3</li><li>lov/1990-06-29-50/§7-4</li><li>lov/1990-06-29-50/§10-1</li><li>lov/1990-06-29-50/§10-6</li><li>lov/1990-06-29-50/§10-7</li></ul></dd><dt class="dateOfPublication">Kunngjort</dt><dd class="dateOfPublication">2024-09-25 14:40</dd><dt class="journalNumber">Journalnummer</dt><dd class="journalNumber">2024-1020</dd><dt class="title">Tittel</dt><dd class="title">Forskrift om kost-nytteanalyse av mulighetene for å utnytte overskuddsvarme</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Energidepartementet 25. september 2024 med hjemmel i lov 29. juni 1990 nr. 50 om produksjon, omforming, overføring, omsetning, fordeling og bruk av energi m.m. (energiloven) § 7-2 annet ledd, § 7-3 annet ledd, § 7-4 første ledd annet punktum, § 10-1 sjette ledd, § 10-6 første ledd og § 10-7 sjette ledd.</dd><dt class="refid">RefID</dt><dd class="refid">forskrift/2024-09-25-2263</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om kost-nytteanalyse av mulighetene for å utnytte overskuddsvarme<ul class="tocSubUl"><li>Kapittel 1. Formål, virkeområde og definisjoner<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li></ul></li><li>Kapittel 2. Plikt til å gjennomføre kost-nytteanalyse<ul class="tocSubUl"><li>§ 4. Plikt til å gjennomføre kost-nytteanalyser</li><li>§ 5. Unntak fra plikten til å gjennomføre kost-nytteanalyser</li><li>§ 6. Fritak etter søknad</li></ul></li><li>Kapittel 3. Innhold og gjennomføring av kost-nytteanalyser<ul class="tocSubUl"><li>§ 7. Innholdet i kost-nytteanalyser</li><li>§ 8. Kost-nytteanalysens oppsummeringsdel</li><li>§ 9. Kost-nytteanalysens analysedel</li><li>§ 10. Gjennomføring av kost-nytteanalysen</li></ul></li><li>Kapittel 4. Innsending, godkjenning og bruk av kost-nytteanalysene<ul class="tocSubUl"><li>§ 11. Innsending</li><li>§ 12. Godkjenning</li><li>§ 13. Bruk av kost-nytteanalysen</li></ul></li><li>Kapittel 5. Diverse bestemmelser<ul class="tocSubUl"><li>§ 14. Tilsyn og kontroll</li><li>§ 15. Pålegg</li><li>§ 16. Tvangsmulkt</li><li>§ 17. Overtredelsesgebyr</li><li>§ 18. Administrativ inndragning av ulovlig utbytte</li><li>§ 19. Dispensasjon</li><li>§ 20. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2024-09-25-2263" id="dokument"><h1>Forskrift om kost-nytteanalyse av mulighetene for å utnytte overskuddsvarme</h1><section class="section" data-name="kap1" id="kapittel-1" data-lovdata-URL="LTI/forskrift/2024-09-25-2263/KAPITTEL_1"><h2>Kapittel 1. Formål, virkeområde og definisjoner</h2><article class="legalArticle" data-lovdata-URL="LTI/forskrift/2024-09-25-2263/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriften skal fremme utnyttelse av overskuddsvarme.</article></article><article class="legalArticle" data-lovdata-URL="LTI/forskrift/2024-09-25-2263/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder gjennomføring, godkjenning og oppfølging av kost-nytteanalyser ved planlegging av nye anlegg omfattet av energiloven § 7-2 første ledd. Forskriften gjelder også ved planlegging av omfattende oppgradering av anlegg som nevnt i energiloven § 7-2 første ledd bokstav a, b og d.</article></article><article class="legalArticle" data-lovdata-URL="LTI/forskrift/2024-09-25-2263/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">Med «overskuddsvarme» menes varme som oppstår i forbindelse med, eller er igjen etter, en produksjon eller en prosess og som er eller kan bli tilgjengelig for andre formål. Varme som det foreligger konkrete og dokumenterbare planer om å utnytte, anses ikke som overskuddsvarme.</article><article class="legalP" id="kapittel-1-paragraf-3-ledd-2">Med «overskuddsvarme med anvendbar temperatur» menes overskuddsvarme som har en temperatur som gjør at den kan brukes til oppvarmingsformål, enten direkte eller ved bruk av varmepumpeteknologi, i eksisterende eller fremtidig bebyggelse eller næringsvirksomhet, eller som lav- eller høytemperatur fjernvarme i eksisterende eller fremtidige fjernvarmenett.</article><article class="legalP" id="kapittel-1-paragraf-3-ledd-3">Med «anvendbar overskuddsvarme» menes overskuddsvarme som i temperatur og/eller mengde kan anvendes til nåværende eller fremtidige formål.</article><article class="legalP" id="kapittel-1-paragraf-3-ledd-4">Med «fjernvarmeanlegg og fjernkjøleanlegg» i energiloven § 7-2 bokstav c, menes fjernvarmenett og fjernkjølenett.</article><article class="legalP" id="kapittel-1-paragraf-3-ledd-5">Med «fjernvarmenett» menes rør eller rørnett til transport av varme, enten i form av varmt vann, damp, avgasser eller luft, til eksterne brukere.</article><article class="legalP" id="kapittel-1-paragraf-3-ledd-6">Med «fjernkjølenett» menes rør eller rørnett til transport av kulde, enten i form av kaldt vann eller kald luft, til eksterne brukere.</article><article class="legalP" id="kapittel-1-paragraf-3-ledd-7">Med «energiproduksjonsanlegg» i energiloven § 7-2 bokstav d, menes energisentral, varmesentral eller tilsvarende anlegg for produksjon av varme.</article><article class="legalP" id="kapittel-1-paragraf-3-ledd-8">Med «høyeffektivt kraftvarmeverk» menes et kraftvarmeverk som driver høyeffektiv kraftvarmeproduksjon.</article><article class="legalP" id="kapittel-1-paragraf-3-ledd-9">Med «høyeffektiv kraftvarmeproduksjon» menes kraftvarmeproduksjon der tilført brensel (primærenergi) er minst 10 prosent lavere enn ved tilsvarende kraft- og varmeproduksjon i separate anlegg.</article><article class="legalP" id="kapittel-1-paragraf-3-ledd-10">Med «omfattende oppgradering» menes en oppgradering hvor kostnadene er høyere enn 50 prosent av investeringskostnadene for et nytt sammenlignbart anlegg.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2024-09-25-2263/KAPITTEL_2"><h2>Kapittel 2. Plikt til å gjennomføre kost-nytteanalyse</h2><article class="legalArticle" data-lovdata-URL="LTI/forskrift/2024-09-25-2263/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Plikt til å gjennomføre kost-nytteanalyser</span></h3><article class="legalP" id="kapittel-2-paragraf-1-ledd-1">For alle anlegg omfattet av energiloven § 7-2 første ledd, skal tiltakshaver senest før bygging settes i gang gjennomføre en kost-nytteanalyse av mulighetene for å utnytte overskuddsvarme. For anlegg omfattet av energiloven § 7-2 første ledd første punktum bokstav a, b og d, gjelder det samme ved omfattende oppgradering.</article></article><article class="legalArticle" data-lovdata-URL="LTI/forskrift/2024-09-25-2263/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Unntak fra plikten til å gjennomføre kost-nytteanalyser</span></h3><article class="legalP" id="kapittel-2-paragraf-2-ledd-1">Industrianlegg, datasenter og andre anlegg omfattet av energiloven § 7-2 første ledd bokstav b, e og f er unntatt plikten til å gjennomføre kost-nytteanalyser dersom det foreligger konkrete og dokumenterbare planer om å levere varmen til et fjernvarmenett.</article><article class="legalP" id="kapittel-2-paragraf-2-ledd-2">Nye fjernvarmenett og nye fjernkjølenett er unntatt plikten til å gjennomføre kost-nytteanalyser etter energiloven § 7-2 første ledd bokstav c dersom ett av følgende vilkår er oppfylt:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-2-ledd-2-punkt-1"><article class="legalP" id="kapittel-2-paragraf-2-ledd-2-punkt-1-ledd-1">Det er mer enn 2 km avstand i luftlinje fra det planlagte nettet til anlegg eller datasenter med anvendbar overskuddsvarme</article></article></li><li data-li-identifier="b." data-name="b."><article class="listArticle" id="kapittel-2-paragraf-2-ledd-2-punkt-2"><article class="legalP" id="kapittel-2-paragraf-2-ledd-2-punkt-2-ledd-1">Tiltakshaver planlegger et nett hvor etterspørselen etter varme og/eller kjøling vil være mindre enn 10 GWh i året.</article></article></li></ul></article><article class="legalP" id="kapittel-2-paragraf-2-ledd-3">Utvidelser av fjernvarmenett innenfor et tidligere gitt konsesjonsområde, anses ikke som nytt fjernvarmenett.</article><article class="legalP" id="kapittel-2-paragraf-2-ledd-4">Anlegg for forbrenning av avfall som omfattes av forskrift 1. juni 2004 nr. 930 om gjenvinning og behandling av avfall (avfallsforskriften) § 10-10 er unntatt fra plikten til å gjennomføre kost-nytteanalyser etter energiloven § 7-2.</article><article class="legalP" id="kapittel-2-paragraf-2-ledd-5">Transformatorer med kapasitet mindre eller lik 1000 MVA og omformeranlegg med kapasitet under 250 MVA er unntatt plikten til å gjennomføre kost-nytteanalyser etter energiloven § 7-2.</article></article><article class="legalArticle" data-lovdata-URL="LTI/forskrift/2024-09-25-2263/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Fritak etter søknad</span></h3><article class="legalP" id="kapittel-2-paragraf-3-ledd-1">Norges vassdrags- og energidirektorat kan i det enkelte tilfellet og etter begrunnet søknad ved enkeltvedtak frita følgende anlegg fra plikten til å gjennomføre en kost-nytteanalyse:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">spisslast- og reserveanlegg til kraftproduksjon som etter planen skal være i drift i mindre enn 1&#xa0;500 driftstimer om året som glidende gjennomsnitt over en femårsperiode,</article></article></li><li data-li-identifier="b." data-name="b."><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">kjernekraftverk og</article></article></li><li data-li-identifier="c." data-name="c."><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">anlegg som skal plasseres i nærheten av en geologisk lagringslokalitet med godkjennelse etter forskrift 5. desember 2014 nr. 1517 om lagring og transport av CO<sub>2</sub> på sokkelen.</article></article></li></ul></article><article class="legalP" id="kapittel-2-paragraf-3-ledd-2">Fritak etter første ledd kan bare gis før byggingen eller oppgraderingen av anlegget settes i gang.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2024-09-25-2263/KAPITTEL_3"><h2>Kapittel 3. Innhold og gjennomføring av kost-nytteanalyser</h2><article class="legalArticle" data-lovdata-URL="LTI/forskrift/2024-09-25-2263/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Innholdet i kost-nytteanalyser</span></h3><article class="legalP" id="kapittel-3-paragraf-1-ledd-1">Kost-nytteanalysen skal bestå av en oppsummeringsdel og en analysedel. Oppsummeringsdelen skal inneholde de opplysninger som følger av § 8. Analysedelen skal inneholde den bedriftsøkonomiske analysen og en enkel beskrivelse av prosjektet i et samfunnsøkonomisk perspektiv, med de opplysninger og beregninger som følger av § 9.</article></article><article class="legalArticle" data-lovdata-URL="LTI/forskrift/2024-09-25-2263/§8" data-name="§8" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Kost-nytteanalysens oppsummeringsdel</span></h3><article class="legalP" id="kapittel-3-paragraf-2-ledd-1">Kost-nytteanalysens oppsummeringsdel skal så langt det er relevant for det planlagte anlegget inneholde følgende opplysninger:<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">en beskrivelse av det planlagte anlegget, tiltakshaver, dennes virksomhet og anleggets geografiske plassering</article></article></li><li data-li-identifier="b." data-name="b."><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">samlet innfyrt termisk effekt og samlet tilført elektrisk effekt</article></article></li><li data-li-identifier="c." data-name="c."><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">antatt mengde overskuddsvarme i GWh per år</article></article></li><li data-li-identifier="d." data-name="d."><article class="listArticle" id="kapittel-3-paragraf-2-ledd-1-punkt-4"><article class="legalP" id="kapittel-3-paragraf-2-ledd-1-punkt-4-ledd-1">antatt temperatur på overskuddsvarmen</article></article></li><li data-li-identifier="e." data-name="e."><article class="listArticle" id="kapittel-3-paragraf-2-ledd-1-punkt-5"><article class="legalP" id="kapittel-3-paragraf-2-ledd-1-punkt-5-ledd-1">formen på overskuddsvarmen (vann, damp, avgasser eller luft)</article></article></li><li data-li-identifier="f." data-name="f."><article class="listArticle" id="kapittel-3-paragraf-2-ledd-1-punkt-6"><article class="legalP" id="kapittel-3-paragraf-2-ledd-1-punkt-6-ledd-1">antatt driftstid.</article></article></li></ul></article><article class="legalP" id="kapittel-3-paragraf-2-ledd-2">For fjernvarmenett og fjernkjølenett skal oppsummeringsdelen inneholde en beskrivelse av det planlagte anlegget, herunder temperaturen og formen på overskuddsvarmen (vann, damp, avgasser eller luft), selskapet, aktiviteten som utføres og geografisk plassering.</article><article class="legalP" id="kapittel-3-paragraf-2-ledd-3">Kost-nytteanalysens oppsummeringsdel skal inneholde en beskrivelse av gjennomføringen etter § 10 og eventuelle mottatte innspill.</article></article><article class="legalArticle" data-lovdata-URL="LTI/forskrift/2024-09-25-2263/§9" data-name="§9" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Kost-nytteanalysens analysedel</span></h3><article class="legalP" id="kapittel-3-paragraf-3-ledd-1">Kost-nytteanalysens analysedel skal for det planlagte anlegget og for minst ett alternativ hvor overskuddsvarme blir utnyttet, inneholde en bedriftsøkonomisk analyse med opplysninger om og beregninger av:<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">anleggets investeringskostnad</article></article></li><li data-li-identifier="b." data-name="b."><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">anleggets årlige løpende kostnader til drift og vedlikehold</article></article></li><li data-li-identifier="c." data-name="c."><article class="listArticle" id="kapittel-3-paragraf-3-ledd-1-punkt-3"><article class="legalP" id="kapittel-3-paragraf-3-ledd-1-punkt-3-ledd-1">anleggets årlige løpende inntekter</article></article></li><li data-li-identifier="d." data-name="d."><article class="listArticle" id="kapittel-3-paragraf-3-ledd-1-punkt-4"><article class="legalP" id="kapittel-3-paragraf-3-ledd-1-punkt-4-ledd-1">pris på elektrisk kraft i det aktuelle området</article></article></li><li data-li-identifier="e." data-name="e."><article class="listArticle" id="kapittel-3-paragraf-3-ledd-1-punkt-5"><article class="legalP" id="kapittel-3-paragraf-3-ledd-1-punkt-5-ledd-1">nåverdiberegning av verdiene i bokstav a–d</article></article></li><li data-li-identifier="f." data-name="f."><article class="listArticle" id="kapittel-3-paragraf-3-ledd-1-punkt-6"><article class="legalP" id="kapittel-3-paragraf-3-ledd-1-punkt-6-ledd-1">analysens diskonteringsrente</article></article></li><li data-li-identifier="g." data-name="g."><article class="listArticle" id="kapittel-3-paragraf-3-ledd-1-punkt-7"><article class="legalP" id="kapittel-3-paragraf-3-ledd-1-punkt-7-ledd-1">anleggets økonomiske levetid.</article></article></li></ul></article><article class="legalP" id="kapittel-3-paragraf-3-ledd-2">I kost-nytteanalysens analysedel skal de valg og beregninger som er gjort etter første ledd, og tidshorisonter som benyttes i forbindelse med beregningen, begrunnes.</article><article class="legalP" id="kapittel-3-paragraf-3-ledd-3">Kost-nytteanalysen skal også inneholde en enkel beskrivelse av prosjektet i et samfunnsøkonomisk perspektiv, inkludert ikke-prissatte virkninger.</article><article class="legalP" id="kapittel-3-paragraf-3-ledd-4">For anlegg med overskuddsvarme skal analysen ta hensyn til det planlagte anlegget og alle aktuelle eksisterende eller potensielle etterspørselspunkter for varme som kan forsynes fra anlegget. Kost-nytteanalysen skal minst ta i betraktning etterspørselspunkter som vil ligge innenfor en radius på 2 km i luftlinje fra anlegget. Omfanget av kost-nytteanalysen skal stå i forhold til mengden anvendbar overskuddsvarme anlegget antas å ville ha.</article><article class="legalP" id="kapittel-3-paragraf-3-ledd-5">For anlegg med overskuddsvarme skal det gjøres en vurdering av om kraftproduksjon er en aktuell mulighet, og eventuelt beskrive lønnsomheten i dette.</article><article class="legalP" id="kapittel-3-paragraf-3-ledd-6">Ved planleggingen av nye fjernvarmenett og nye fjernkjølenett skal sammenligningsalternativet ta hensyn til alle eksisterende og planlagte anlegg og datasenter med anvendbar overskuddsvarme som ligger eller vil ligge innen en avstand på 2 km i luftlinje fra rørnettet.</article></article><article class="legalArticle" data-lovdata-URL="LTI/forskrift/2024-09-25-2263/§10" data-name="§10" id="kapittel-3-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Gjennomføring av kost-nytteanalysen</span></h3><article class="legalP" id="kapittel-3-paragraf-4-ledd-1">Før kost-nytteanalysen ferdigstilles og sendes til godkjenning, skal lokale og regionale myndigheter, nettselskap og fjernvarmeselskap i nærheten og andre relevante næringsdrivende kontaktes skriftlig og gis mulighet til å komme med innspill med minst fire ukers frist.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2024-09-25-2263/KAPITTEL_4"><h2>Kapittel 4. Innsending, godkjenning og bruk av kost-nytteanalysene</h2><article class="legalArticle" data-lovdata-URL="LTI/forskrift/2024-09-25-2263/§11" data-name="§11" id="kapittel-4-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Innsending</span></h3><article class="legalP" id="kapittel-4-paragraf-1-ledd-1">Kost-nytteanalyse som oppfyller kravene i §§ 7, 8 og 9, sendes elektronisk til Norges vassdrags- og energidirektorat på den måten Norges vassdrags- og energidirektorat bestemmer.</article></article><article class="legalArticle" data-lovdata-URL="LTI/forskrift/2024-09-25-2263/§12" data-name="§12" id="kapittel-4-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Godkjenning</span></h3><article class="legalP" id="kapittel-4-paragraf-2-ledd-1">Norges vassdrags- og energidirektorat fatter vedtak om godkjenning av kost-nytteanalysen. Kost-nytteanalysen må være godkjent før bygging eller oppgradering settes i gang, jf. energiloven § 7-4.</article><article class="legalP" id="kapittel-4-paragraf-2-ledd-2">Norges vassdrags- og energidirektorat kan, i samråd med kommunen og fylkeskommunen, stille som vilkår for godkjenningen at overskuddsvarmen utnyttes, dersom kost-nytteanalysen viser at fordelene ved dette er større enn kostnadene (positiv kost-nytte). Dette gjelder ikke anlegg som nevnt i energiloven § 7-2 første ledd bokstav e og f.</article><article class="legalP" id="kapittel-4-paragraf-2-ledd-3">Positiv kost-nytte foreligger der summen av neddiskonterte fordeler i den samfunnsøkonomiske analysen overstiger summen av neddiskonterte kostnader.</article><article class="legalP" id="kapittel-4-paragraf-2-ledd-4">Vilkår etter annet ledd kan også være at det skal legges til rette for fremtidig utnyttelse dersom dette gir mulighet for vesentlig framtidig positiv kost-nytte.</article></article><article class="legalArticle" data-lovdata-URL="LTI/forskrift/2024-09-25-2263/§13" data-name="§13" id="kapittel-4-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Bruk av kost-nytteanalysen</span></h3><article class="legalP" id="kapittel-4-paragraf-3-ledd-1">Norges vassdrags- og energidirektorat kan publisere opplysninger i kost-nytteanalysen som ikke er underlagt taushetsplikt. Norges vassdrags- og energidirektorat kan, uten hinder av taushetsplikt, dele kost-nytteanalysen med Enova SF og andre forvaltningsorgan som godkjenner eller gir tillatelser eller støtte i forbindelse med det aktuelle anlegget.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2024-09-25-2263/KAPITTEL_5"><h2>Kapittel 5. Diverse bestemmelser</h2><article class="legalArticle" data-lovdata-URL="LTI/forskrift/2024-09-25-2263/§14" data-name="§14" id="kapittel-5-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Tilsyn og kontroll</span></h3><article class="legalP" id="kapittel-5-paragraf-1-ledd-1">Norges vassdrags- og energidirektorat fører tilsyn med at bestemmelser gitt i eller i medhold av denne forskriften overholdes.</article><article class="legalP" id="kapittel-5-paragraf-1-ledd-2">Foretak skal medvirke til gjennomføring av kontroll. Dette omfatter blant annet å fremskaffe dokumentasjon og opplysninger som er nødvendige for å gjennomføre kontroll.</article></article><article class="legalArticle" data-lovdata-URL="LTI/forskrift/2024-09-25-2263/§15" data-name="§15" id="kapittel-5-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Pålegg</span></h3><article class="legalP" id="kapittel-5-paragraf-2-ledd-1">Norges vassdrags- og energidirektorat kan gi de pålegg som er nødvendige for gjennomføring av bestemmelser gitt i eller i medhold av denne forskrift.</article></article><article class="legalArticle" data-lovdata-URL="LTI/forskrift/2024-09-25-2263/§16" data-name="§16" id="kapittel-5-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Tvangsmulkt</span></h3><article class="legalP" id="kapittel-5-paragraf-3-ledd-1">Ved overtredelse av §§ 4 eller 10 eller § 12 første ledd annet punktum eller pålegg gitt i medhold av § 15, kan Norges vassdrags- og energidirektorat ilegge tvangsmulkt i medhold av energiloven § 10-3.</article></article><article class="legalArticle" data-lovdata-URL="LTI/forskrift/2024-09-25-2263/§17" data-name="§17" id="kapittel-5-paragraf-4"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Overtredelsesgebyr</span></h3><article class="legalP" id="kapittel-5-paragraf-4-ledd-1">Ved overtredelse av §§ 4 eller 10 eller § 12 første ledd annet punktum eller pålegg gitt i medhold av § 15, kan Norges vassdrags- og energidirektorat ilegge overtredelsesgebyr i medhold av energiloven § 10-7.</article><article class="legalP" id="kapittel-5-paragraf-4-ledd-2">Den øvre rammen for ileggelse av overtredelsesgebyr ved overtredelse av energiloven §§ 7-2, 7-3 og 7-4 og denne forskrift, er 5 ganger folketrygdens grunnbeløp.</article></article><article class="legalArticle" data-lovdata-URL="LTI/forskrift/2024-09-25-2263/§18" data-name="§18" id="kapittel-5-paragraf-5"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Administrativ inndragning av ulovlig utbytte</span></h3><article class="legalP" id="kapittel-5-paragraf-5-ledd-1">Ved overtredelse av bestemmelsene nevnt i § 17, kan det fattes vedtak om inndragning av utbytte etter reglene i energiloven § 10-8.</article></article><article class="legalArticle" data-lovdata-URL="LTI/forskrift/2024-09-25-2263/§19" data-name="§19" id="kapittel-5-paragraf-6"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Dispensasjon</span></h3><article class="legalP" id="kapittel-5-paragraf-6-ledd-1">Norges vassdrags- og energidirektorat kan i særlige tilfeller gi dispensasjon fra bestemmelsene i denne forskriften.</article></article><article class="legalArticle" data-lovdata-URL="LTI/forskrift/2024-09-25-2263/§20" data-name="§20" id="kapittel-5-paragraf-7"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-7-ledd-1">Denne forskriften settes i kraft 1. april 2025.</article></article></section></main></body></html>