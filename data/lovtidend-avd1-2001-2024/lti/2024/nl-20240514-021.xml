<!DOCTYPE html><html lang="nb"><head><title>Lov om endringer i kontantstøtteloven og folketrygdloven (justering av kontantstøtteperioden og forlengelse av foreldrepengeperioden ved 80 prosent dekning)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2024-05-14-21</dd><dt class="dokid">DokumentID</dt><dd class="dokid">LTI/lov/2024-05-14-21</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/1997-02-28-19</li><li>lov/1998-06-26-41</li></ul></dd><dt class="legalArea">Rettsområde</dt><dd class="legalArea"><ul><li>Pensjons- og trygderett</li> <li>Familie-, person- og barnerett &gt; Barn og foreldre</li> <li>Pensjons- og trygderett &gt; Utenfor folketrygdloven</li></ul></dd><dt class="dateOfPublication">Kunngjort</dt><dd class="dateOfPublication">2024-05-14 10:40</dd><dt class="journalNumber">Journalnummer</dt><dd class="journalNumber">2024-0330</dd><dt class="titleShort">Korttittel</dt><dd class="titleShort">Endringslov til kontantstøtteloven og folketrygdloven</dd><dt class="title">Tittel</dt><dd class="title">Lov om endringer i kontantstøtteloven og folketrygdloven (justering av kontantstøtteperioden og forlengelse av foreldrepengeperioden ved 80 prosent dekning)</dd><dt class="miscInformation">Annet om dokumentet</dt><dd class="miscInformation">Prop. 43 L (2023–2024), Innst. 237 L (2023–2024), Lovvedtak 49 (2023–2024). Stortingets første og andre gangs behandling hhv. 19. mars og 4. april 2024. Fremmet av Barne- og familiedepartementet.</dd><dt class="refid">RefID</dt><dd class="refid">lov/2024-05-14-21</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i kontantstøtteloven og folketrygdloven (justering av kontantstøtteperioden og forlengelse av foreldrepengeperioden ved 80 prosent dekning)<ul class="tocSubUl"><li>I</li><li>II</li><li>III</li></ul></li></ul></dd></dl></header><main class="documentBody" data-lovdata-URL="LTI/lov/2024-05-14-21" id="dokument"><h1>Lov om endringer i kontantstøtteloven og folketrygdloven (justering av kontantstøtteperioden og forlengelse av foreldrepengeperioden ved 80 prosent dekning)</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 28. februar 1997 nr. 19 om folketrygd (folketrygdloven).</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">lov 26. juni 1998 nr. 41 om kontantstøtte til småbarnsforeldre (kontantstøtteloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2024-05-14-21/KAPITTEL_1"><h2 data-text-align="center">I</h2><article class="document-change" data-document="lov/1997-02-28-19" id="kapittel-1-dokumentendring-1"><article class="change" data-change-part="lov/1997-02-28-19/§14-9/ledd/1 lov/1997-02-28-19/§14-9/ledd/2 lov/1997-02-28-19/§14-9/ledd/3 lov/1997-02-28-19/§14-9/ledd/4" id="kapittel-1-dokumentendring-1-endring-1"><article class="defaultP">I lov 28. februar 1997 nr. 19 om folketrygd skal § 14-9 første til fjerde ledd lyde:</article><article class="legalP" id="kapittel-1-dokumentendring-1-endring-1-ledd-1">Ved fødsel er stønadsperioden 245 stønadsdager (49 uker) med full sats eller 306 stønadsdager (61 uker og 1 dag) med redusert sats. Stønadsperioden etter fødselen er 230 stønadsdager (46 uker) med full sats eller 291 stønadsdager (58 uker og 1 dag) med redusert sats.</article><article class="legalP" id="kapittel-1-dokumentendring-1-endring-1-ledd-2">Ved adopsjon er stønadsperioden 230 stønadsdager (46 uker) med full sats eller 291 (58 uker og 1 dag) med redusert sats.</article><article class="legalP" id="kapittel-1-dokumentendring-1-endring-1-ledd-3">Full sats betyr at foreldrepenger utbetales med 100 pst. av beregningsgrunnlaget. Redusert sats betyr at foreldrepenger utbetales med 80 pst. av beregningsgrunnlaget. Stønadsmottaker velger sats ved stønadsperiodens begynnelse, og valget gjelder for hele stønadsperioden. Dersom begge foreldrene mottar foreldrepenger, må de velge samme sats.</article><article class="legalP" id="kapittel-1-dokumentendring-1-endring-1-ledd-4">Ved tvillingfødsler, eller hvis to barn blir adoptert samtidig, blir stønadsperioden utvidet med 85 stønadsdager (17 uker) dersom full sats er valgt. Dersom redusert sats er valgt, blir utvidelsen 106 stønadsdager (21 uker og 1 dag). Ved fødsler av tre eller flere barn, eller hvis tre eller flere barn blir adoptert samtidig, blir stønadsperioden utvidet med 230 stønadsdager (46 uker) dersom full sats er valgt. Dersom redusert sats er valgt, blir utvidelsen 288 stønadsdager (57 uker og 3 dager). Bestemmelsene i § 14-10 første og sjette ledd gjelder tilsvarende.</article></article></article></section><section class="section" data-name="kapII" id="kapittel-2" data-lovdata-URL="LTI/lov/2024-05-14-21/KAPITTEL_2"><h2 data-text-align="center">II</h2><article class="document-change" data-document="lov/1998-06-26-41" id="kapittel-2-dokumentendring-1"><article class="defaultP">I lov 26. juni 1998 nr. 41 om kontantstøtte til småbarnsforeldre gjøres følgende endringer:</article> <article class="change" data-change-part="lov/1998-06-26-41/§2/ledd/1" id="kapittel-2-dokumentendring-1-endring-1"><article class="defaultP">§ 2 første ledd skal lyde:</article><article class="legalP" id="kapittel-2-dokumentendring-1-endring-1-ledd-1">Kontantstøtte ytes for barn mellom 13 og 19 måneder som er bosatt i riket, og som ikke eller bare delvis gjør bruk av barnehageplass som det ytes offentlig driftstilskudd for, jf. § 7 tredje ledd.</article></article> <article class="change" data-change-part="lov/1998-06-26-41/§8/ledd/1" id="kapittel-2-dokumentendring-1-endring-2"><article class="defaultP">§ 8 første ledd skal lyde:</article><article class="legalP" id="kapittel-2-dokumentendring-1-endring-2-ledd-1">Kontantstøtte ytes fra og med kalendermåneden retten til kontantstøtte inntrer, til og med kalendermåneden retten til kontantstøtte faller bort. Kontantstøtte ytes likevel ikke lenger enn til og med kalendermåneden barnet fyller 19 måneder.</article></article> <article class="change" data-change-part="lov/1998-06-26-41/§10/ledd/3" id="kapittel-2-dokumentendring-1-endring-3"><article class="defaultP">§ 10 tredje ledd skal lyde:</article><article class="legalP" id="kapittel-2-dokumentendring-1-endring-3-ledd-1">Uavhengig av aldersgrensen i § 2 første ledd, kan kontantstøtte for adopterte barn utbetales i syv måneder, forutsatt at barnet er under opplæringspliktig alder og heller ikke har startet grunnskoleopplæring, jf. opplæringslova § 2-1.</article></article> <article class="change" data-change-part="lov/1998-06-26-41/§19/setning/1" id="kapittel-2-dokumentendring-1-endring-4"><article class="defaultP">§ 19 første punktum skal lyde:</article><article class="legalP" id="kapittel-2-dokumentendring-1-endring-4-ledd-1">Overføring av informasjon fra kommunale registre til Arbeids- og velferdsetaten, jf. barnehageloven § 10, skjer hver måned.</article></article></article></section><section class="section" data-name="kapIII" id="kapittel-3" data-lovdata-URL="LTI/lov/2024-05-14-21/KAPITTEL_3"><h2 data-text-align="center">III</h2><ul class="defaultList"><li data-li-identifier="1." data-name="1."><article class="listArticle" id="kapittel-3-punkt-1"><article class="legalP" id="kapittel-3-punkt-1-ledd-1">Loven gjelder fra den tiden Kongen bestemmer. Kongen kan sette i kraft de enkelte bestemmelsene til forskjellig tid. Endringene i folketrygdloven gjelder barn der fødselen eller omsorgsovertakelsen skjer på ikrafttredelsesdatoen eller senere.</article></article></li><li data-li-identifier="2." data-name="2."><article class="listArticle" id="kapittel-3-punkt-2"><article class="legalP" id="kapittel-3-punkt-2-ledd-1">Departementet kan gi nærmere overgangsregler.</article></article></li></ul></section></main></body></html>