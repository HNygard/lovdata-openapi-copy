<!DOCTYPE html><html lang="nb"><head><title>Statlige planretningslinjer for klima og energi</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-12-20-3359</dd><dt class="dokid">DokumentID</dt><dd class="dokid">LTI/forskrift/2024-12-20-3359</dd><dt class="ministry">Departement</dt><dd class="ministry"><ul><li>Kommunal- og distriktsdepartementet</li></ul></dd><dt class="subunit">Etat</dt><dd class="subunit"><ul><li>Planavdelingen</li></ul></dd><dt class="dateInForce">I kraft fra</dt><dd class="dateInForce">2024-12-20</dd><dt class="changesToDocuments">Endrer</dt><dd class="changesToDocuments"><ul><li>forskrift/2018-09-28-1469</li></ul></dd><dt class="basedOn">Hjemmel</dt><dd class="basedOn"><ul><li>lov/2008-06-27-71/§6-2</li></ul></dd><dt class="dateOfPublication">Kunngjort</dt><dd class="dateOfPublication">2024-12-23 10:10</dd><dt class="lastupdated">Rettet</dt><dd class="lastupdated">2025-01-24 (rettelse ved protokolltilførsel, se nederst).</dd><dt class="journalNumber">Journalnummer</dt><dd class="journalNumber">2024-1671</dd><dt class="title">Tittel</dt><dd class="title">Statlige planretningslinjer for klima og energi</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 20. desember 2024 med hjemmel i lov 27. juni 2008 nr. 71 om planlegging og byggesaksbehandling (plan- og bygningsloven) § 6-2 første ledd. Fremmet av Kommunal- og distriktsdepartementet.</dd><dt class="refid">RefID</dt><dd class="refid">forskrift/2024-12-20-3359</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Statlige planretningslinjer for klima og energi<ul class="tocSubUl"><li>1. Formål</li><li>2. Virkeområde</li><li>3. Generelle retningslinjer</li><li>4. Retningslinjer for klimagassreduksjon og energiplanlegging<ul class="tocSubUl"><li>4.1 Staten, fylkeskommunene og kommunene sitt ansvar for å skaffe og bruke kunnskap</li><li>4.2 Retningslinjer for overordnet kommunal og regional klima- og energiplanlegging</li><li>4.3 Retningslinjer for hvordan energi, opptak og utslipp av klimagasser skal ivaretas i arealplanlegging</li></ul></li><li>5. Retningslinjer for klimatilpasning<ul class="tocSubUl"><li>5.1 Generelt</li><li>5.2 Samarbeid og ansvar for gjennomføring</li><li>5.3 Krav til planprosess og beslutningsgrunnlag</li></ul></li><li>6. Ikrafttredelse</li><li>Rettelser</li></ul></li></ul></dd></dl></header><main class="documentBody" data-lovdata-URL="LTI/forskrift/2024-12-20-3359" id="dokument"><h1>Statlige planretningslinjer for klima og energi</h1><section class="section" data-name="kap1" id="kapittel-1" data-lovdata-URL="LTI/forskrift/2024-12-20-3359/KAPITTEL_1"><h2>1. Formål</h2><article class="legalP" id="kapittel-1-ledd-1">Formålet med retningslinjene er å sikre at klima og energi vektlegges i planleggingen etter plan- og bygningsloven og øvrig myndighetsutøvelse og virksomhet i staten, kommunene og fylkeskommunene. Klima omfatter både reduksjon av klimagassutslipp, karbonopptak og -lagring og tilpasning til forventede klimaendringer. Retningslinjene tydeliggjør statens forventninger til hvordan dette skal gjøres, og statens bidrag til kunnskapsgrunnlag og veiledning.</article><article class="legalP" id="kapittel-1-ledd-2">Retningslinjene skal bidra til at:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-2-punkt-1"><article class="legalP" id="kapittel-1-ledd-2-punkt-1-ledd-1">Norge når sine nasjonale klimamål som fastsatt i klimaloven</article></article></li><li data-li-identifier="b)" data-name="b)"><article class="listArticle" id="kapittel-1-ledd-2-punkt-2"><article class="legalP" id="kapittel-1-ledd-2-punkt-2-ledd-1">livsgrunnlaget og naturmangfoldet sikres for dagens og framtidige generasjoner</article></article></li><li data-li-identifier="c)" data-name="c)"><article class="listArticle" id="kapittel-1-ledd-2-punkt-3"><article class="legalP" id="kapittel-1-ledd-2-punkt-3-ledd-1">god forsyningssikkerhet for energi opprettholdes</article></article></li><li data-li-identifier="d)" data-name="d)"><article class="listArticle" id="kapittel-1-ledd-2-punkt-4"><article class="legalP" id="kapittel-1-ledd-2-punkt-4-ledd-1">samfunnet og økosystemene forberedes på og tilpasses klimaendringene</article></article></li><li data-li-identifier="e)" data-name="e)"><article class="listArticle" id="kapittel-1-ledd-2-punkt-5"><article class="legalP" id="kapittel-1-ledd-2-punkt-5-ledd-1">arbeidet med å redusere klimagassutslipp, mer effektiv og fleksibel energibruk, bedre klimatilpasning og andre miljømål ses i sammenheng</article></article></li><li data-li-identifier="f)" data-name="f)"><article class="listArticle" id="kapittel-1-ledd-2-punkt-6"><article class="legalP" id="kapittel-1-ledd-2-punkt-6-ledd-1">stat, fylkeskommuner og kommuner får klargjort sine roller og ansvar</article></article></li><li data-li-identifier="g)" data-name="g)"><article class="listArticle" id="kapittel-1-ledd-2-punkt-7"><article class="legalP" id="kapittel-1-ledd-2-punkt-7-ledd-1">kommuner og fylkeskommuner prioriterer klima- og energihensyn i sin myndighetsutøvelse, og kommunene i sin virksomhet.</article></article></li></ul></article></section><section class="section" data-name="kap2" id="kapittel-2" data-lovdata-URL="LTI/forskrift/2024-12-20-3359/KAPITTEL_2"><h2>2. Virkeområde</h2><article class="legalP" id="kapittel-2-ledd-1">Retningslinjene gjelder for hele landet.</article><article class="legalP" id="kapittel-2-ledd-2">Retningslinjene skal legges til grunn ved kommunal, regional og statlig planlegging etter plan- og bygningsloven, og kommunal virksomhet.</article><article class="legalP" id="kapittel-2-ledd-3">Retningslinjene skal legges til grunn i enkeltvedtak som kommunale, regionale og statlige organer treffer etter plan- og bygningsloven og annen lovgivning.</article><article class="legalP" id="kapittel-2-ledd-4">Statsforvalteren, statlige sektormyndigheter og fylkeskommunene skal legge retningslinjene til grunn for sin veiledning, samordning, og øvrig medvirkning i planprosesser.</article></section><section class="section" data-name="kap3" id="kapittel-3" data-lovdata-URL="LTI/forskrift/2024-12-20-3359/KAPITTEL_3"><h2>3. Generelle retningslinjer</h2><article class="legalP" id="kapittel-3-ledd-1">Hensynet til klima, natur og energi skal ha høy prioritet i sektorenes arbeid, og sees i sammenheng. Det skal også tas hensyn til effektiv ressursbruk for samfunnet.</article><article class="legalP" id="kapittel-3-ledd-2">Statlige, regionale og kommunale organer skal i sin planlegging og enkeltvedtak etter plan- og bygningsloven eller annen lovgivning legge til rette for:<ul class="defaultList"><li data-li-identifier="a." data-name="a."><article class="listArticle" id="kapittel-3-ledd-2-punkt-1"><article class="legalP" id="kapittel-3-ledd-2-punkt-1-ledd-1">arealbruk og løsninger som reduserer klimagassutslippene, opprettholder arealenes evne til karbonopptak- og lagring og støtter omstilling til et lavutslippssamfunn</article></article></li><li data-li-identifier="b." data-name="b."><article class="listArticle" id="kapittel-3-ledd-2-punkt-2"><article class="legalP" id="kapittel-3-ledd-2-punkt-2-ledd-1">effektiv og fleksibel energibruk</article></article></li><li data-li-identifier="c." data-name="c."><article class="listArticle" id="kapittel-3-ledd-2-punkt-3"><article class="legalP" id="kapittel-3-ledd-2-punkt-3-ledd-1">utbygging av fornybar energi</article></article></li><li data-li-identifier="d." data-name="d."><article class="listArticle" id="kapittel-3-ledd-2-punkt-4"><article class="legalP" id="kapittel-3-ledd-2-punkt-4-ledd-1">en sirkulær økonomi</article></article></li><li data-li-identifier="e." data-name="e."><article class="listArticle" id="kapittel-3-ledd-2-punkt-5"><article class="legalP" id="kapittel-3-ledd-2-punkt-5-ledd-1">at samfunnet og økosystemene forberedes på og tilpasses et klima i endring.</article></article></li></ul></article><article class="legalP" id="kapittel-3-ledd-3">Kommunene skal også legge til rette for dette i sin øvrige virksomhet, og fylkeskommunene bør gjøre det samme så langt de finner det formålstjenlig.</article><article class="legalP" id="kapittel-3-ledd-4">Arbeidet med utslippsreduksjoner og klimatilpasning skal støtte opp om arbeidet med å nå FNs bærekraftsmål.</article><article class="legalP" id="kapittel-3-ledd-5">Kommunene, fylkeskommunene og staten skal samarbeide slik at hensynet til reduksjon av klimagassutslipp, tilpasning til et klima i endring, og effektiv og fleksibel energibruk er godt samordnet på tvers av sektorer og forvaltningsnivåer.</article><article class="legalP" id="kapittel-3-ledd-6">Statlige instanser og fylkeskommunen skal bistå kommunene i arbeidet med å finne lokale løsninger som ivaretar hensynet til både lokalsamfunnsutvikling, energisystemet, klimagassutslipp og klimatilpasning.</article><article class="legalP" id="kapittel-3-ledd-7">Planer i strid med retningslinjene kan gi grunnlag for innsigelse eller innvending. Innsigelse eller innvending skal avgrenses til konflikter med nasjonale eller vesentlige regionale interesser.</article></section><section class="section" data-name="kap4" id="kapittel-4" data-lovdata-URL="LTI/forskrift/2024-12-20-3359/KAPITTEL_4"><h2>4. Retningslinjer for klimagassreduksjon og energiplanlegging</h2><section class="section" data-name="kap4.1" id="kapittel-4-kapittel-1" data-lovdata-URL="LTI/forskrift/2024-12-20-3359/KAPITTEL_4-1"><h3>4.1 Staten, fylkeskommunene og kommunene sitt ansvar for å skaffe og bruke kunnskap</h3><article class="legalP" id="kapittel-4-kapittel-1-ledd-1">Staten skal levere følgende oppdaterte kunnskap til bruk i omstillingsarbeidet:<ul class="defaultList"><li data-li-identifier="a." data-name="a."><article class="listArticle" id="kapittel-4-kapittel-1-ledd-1-punkt-1"><article class="legalP" id="kapittel-4-kapittel-1-ledd-1-punkt-1-ledd-1">regnskap for direkte utslipp i kommunene</article></article></li><li data-li-identifier="b." data-name="b."><article class="listArticle" id="kapittel-4-kapittel-1-ledd-1-punkt-2"><article class="legalP" id="kapittel-4-kapittel-1-ledd-1-punkt-2-ledd-1">regnskap for utslipp og opptak fra skog- og arealbrukssektoren i kommunene</article></article></li><li data-li-identifier="c." data-name="c."><article class="listArticle" id="kapittel-4-kapittel-1-ledd-1-punkt-3"><article class="legalP" id="kapittel-4-kapittel-1-ledd-1-punkt-3-ledd-1">kommunefordelt energiregnskap</article></article></li></ul></article><article class="legalP" id="kapittel-4-kapittel-1-ledd-2">Staten skal gi veiledning og informasjon om:<ul class="defaultList"><li data-li-identifier="d." data-name="d."><article class="listArticle" id="kapittel-4-kapittel-1-ledd-2-punkt-1"><article class="legalP" id="kapittel-4-kapittel-1-ledd-2-punkt-1-ledd-1">aktuelle klimatiltak og virkemidler</article></article></li><li data-li-identifier="e." data-name="e."><article class="listArticle" id="kapittel-4-kapittel-1-ledd-2-punkt-2"><article class="legalP" id="kapittel-4-kapittel-1-ledd-2-punkt-2-ledd-1">karbonrike arealer</article></article></li><li data-li-identifier="f." data-name="f."><article class="listArticle" id="kapittel-4-kapittel-1-ledd-2-punkt-3"><article class="legalP" id="kapittel-4-kapittel-1-ledd-2-punkt-3-ledd-1">hvordan kommunen kan få en overordnet oversikt over direkte klimagassutslipp fra kommunenes egen virksomhet</article></article></li><li data-li-identifier="g." data-name="g."><article class="listArticle" id="kapittel-4-kapittel-1-ledd-2-punkt-4"><article class="legalP" id="kapittel-4-kapittel-1-ledd-2-punkt-4-ledd-1">effektiv og fleksibel energibruk</article></article></li><li data-li-identifier="h." data-name="h."><article class="listArticle" id="kapittel-4-kapittel-1-ledd-2-punkt-5"><article class="legalP" id="kapittel-4-kapittel-1-ledd-2-punkt-5-ledd-1">hvordan sirkulær økonomi kan bidra til å redusere klimagassutslipp</article></article></li><li data-li-identifier="i." data-name="i."><article class="listArticle" id="kapittel-4-kapittel-1-ledd-2-punkt-6"><article class="legalP" id="kapittel-4-kapittel-1-ledd-2-punkt-6-ledd-1">relevante verktøy</article></article></li></ul></article><article class="legalP" id="kapittel-4-kapittel-1-ledd-3">Fylkeskommunene skal ta oppdatert kunnskap i bruk i regional planlegging, herunder:<ul class="defaultList"><li data-li-identifier="j." data-name="j."><article class="listArticle" id="kapittel-4-kapittel-1-ledd-3-punkt-1"><article class="legalP" id="kapittel-4-kapittel-1-ledd-3-punkt-1-ledd-1">bruke kunnskap omtalt i punkt 4.1 bokstav a–i</article></article></li><li data-li-identifier="k." data-name="k."><article class="listArticle" id="kapittel-4-kapittel-1-ledd-3-punkt-2"><article class="legalP" id="kapittel-4-kapittel-1-ledd-3-punkt-2-ledd-1">i sitt planarbeid ha oversikt over regionale aktiviteter og utviklingstrekk som kan medføre betydelige endringer i klimagassutslipp og energibruk</article></article></li><li data-li-identifier="l." data-name="l."><article class="listArticle" id="kapittel-4-kapittel-1-ledd-3-punkt-3"><article class="legalP" id="kapittel-4-kapittel-1-ledd-3-punkt-3-ledd-1">bruke kunnskapen i punkt 4.1 bokstav a–k i sin rolle som veileder for kommunene</article></article></li></ul></article><article class="legalP" id="kapittel-4-kapittel-1-ledd-4">Fylkeskommunene og statsforvalterne bør ta initiativ til samarbeid og læring om klimaomstilling på tvers av kommunegrenser og regioner, og spesielt rette sitt arbeid mot kommuner som vil ha særlig stor nytte av det. Det samme gjelder for effektiv og fleksibel energibruk.</article><article class="legalP" id="kapittel-4-kapittel-1-ledd-5">Kommunene skal ta oppdatert kunnskap i bruk i egen samfunns- og arealplanlegging, annen myndighetsutøvelse og i kommunens øvrige virksomhet, herunder:<ul class="defaultList"><li data-li-identifier="m." data-name="m."><article class="listArticle" id="kapittel-4-kapittel-1-ledd-5-punkt-1"><article class="legalP" id="kapittel-4-kapittel-1-ledd-5-punkt-1-ledd-1">bruke kunnskap omtalt i punkt 4.1 bokstav a–i</article></article></li><li data-li-identifier="n." data-name="n."><article class="listArticle" id="kapittel-4-kapittel-1-ledd-5-punkt-2"><article class="legalP" id="kapittel-4-kapittel-1-ledd-5-punkt-2-ledd-1">ha en overordnet oversikt over direkte klimagassutslipp fra kommunens egen virksomhet</article></article></li><li data-li-identifier="o." data-name="o."><article class="listArticle" id="kapittel-4-kapittel-1-ledd-5-punkt-3"><article class="legalP" id="kapittel-4-kapittel-1-ledd-5-punkt-3-ledd-1">ha oppdatert oversikt over energibruk, relevante energieffektiviseringstiltak og muligheten for lokal energiproduksjon i kommunens egen virksomhet</article></article></li><li data-li-identifier="p." data-name="p."><article class="listArticle" id="kapittel-4-kapittel-1-ledd-5-punkt-4"><article class="legalP" id="kapittel-4-kapittel-1-ledd-5-punkt-4-ledd-1">ha oppdatert oversikt over muligheten for forsyning av varme og kjøling basert på lokale energikilder, herunder overskuddsvarme</article></article></li><li data-li-identifier="q." data-name="q."><article class="listArticle" id="kapittel-4-kapittel-1-ledd-5-punkt-5"><article class="legalP" id="kapittel-4-kapittel-1-ledd-5-punkt-5-ledd-1">ha oversikt over lokale aktiviteter og utviklingstrekk som kan medføre betydelige endringer i klimagassutslipp og energibruk</article></article></li><li data-li-identifier="r." data-name="r."><article class="listArticle" id="kapittel-4-kapittel-1-ledd-5-punkt-6"><article class="legalP" id="kapittel-4-kapittel-1-ledd-5-punkt-6-ledd-1">innhente informasjon fra lokale nettkonsesjonærer om kraftnett og søke å innhente informasjon fra fjernvarmeaktører om fjernvarmenett</article></article></li><li data-li-identifier="s." data-name="s."><article class="listArticle" id="kapittel-4-kapittel-1-ledd-5-punkt-7"><article class="legalP" id="kapittel-4-kapittel-1-ledd-5-punkt-7-ledd-1">samarbeide med nettselskapene i deres utredningsprosesser, blant annet for å avdekke behov for utvidelser i kraftnettkapasitet og alternativer til dette</article></article></li></ul></article><article class="legalP" id="kapittel-4-kapittel-1-ledd-6">Ved planlegging der samiske rettighetshavere og interesser blir berørt skal kommuner og fylkeskommuner gjennomføre konsultasjoner med representanter for berørte samiske interesser, dersom de ønsker dette.</article></section><section class="section" data-name="kap4.2" id="kapittel-4-kapittel-2" data-lovdata-URL="LTI/forskrift/2024-12-20-3359/KAPITTEL_4-2"><h3>4.2 Retningslinjer for overordnet kommunal og regional klima- og energiplanlegging</h3><article class="legalP" id="kapittel-4-kapittel-2-ledd-1">Fastsetting og oppfølging av mål og tiltak i styringsdokumenter:<ul class="defaultList"><li data-li-identifier="a." data-name="a."><article class="listArticle" id="kapittel-4-kapittel-2-ledd-1-punkt-1"><article class="legalP" id="kapittel-4-kapittel-2-ledd-1-punkt-1-ledd-1">Kommunene skal i sin samfunnsplanlegging innarbeide ambisiøse og konkrete mål, tiltak og virkemidler for klimaomstilling, og effektiv og fleksibel energibruk, i egen virksomhet og innen sitt geografiske område, i tråd med punkt 4.1 bokstav m–s.</article></article></li><li data-li-identifier="b." data-name="b."><article class="listArticle" id="kapittel-4-kapittel-2-ledd-1-punkt-2"><article class="legalP" id="kapittel-4-kapittel-2-ledd-1-punkt-2-ledd-1">Kommunen skal i sitt arbeid med mål, tiltak og virkemidler legge til rette for innspill og medvirkning fra innbyggere, næringsliv og sivilsamfunn.</article></article></li><li data-li-identifier="c." data-name="c."><article class="listArticle" id="kapittel-4-kapittel-2-ledd-1-punkt-3"><article class="legalP" id="kapittel-4-kapittel-2-ledd-1-punkt-3-ledd-1">Målene skal knyttes til konkrete tiltak og virkemidler, og innarbeides i styringsdokumenter som revideres regelmessig, minst hvert fjerde år.</article></article></li><li data-li-identifier="d." data-name="d."><article class="listArticle" id="kapittel-4-kapittel-2-ledd-1-punkt-4"><article class="legalP" id="kapittel-4-kapittel-2-ledd-1-punkt-4-ledd-1">Kommunene bør prioritere tiltak og virkemidler som er kostnadseffektive sammenlignet med andre tiltak og virkemidler som kan gjennomføres for å nå målene kommunene fastsetter.</article></article></li><li data-li-identifier="e." data-name="e."><article class="listArticle" id="kapittel-4-kapittel-2-ledd-1-punkt-5"><article class="legalP" id="kapittel-4-kapittel-2-ledd-1-punkt-5-ledd-1">Styringsdokumentene skal vise en tydelig fordeling av ansvar for oppfølging, og ha tidsfrister for gjennomføring av tiltak.</article></article></li><li data-li-identifier="f." data-name="f."><article class="listArticle" id="kapittel-4-kapittel-2-ledd-1-punkt-6"><article class="legalP" id="kapittel-4-kapittel-2-ledd-1-punkt-6-ledd-1">Fylkeskommunene skal i sin regionale planstrategi sette ambisiøse og konkrete klima- og energimål, og vurdere hvordan klima- og energihensyn skal tas opp gjennom videre regional planlegging. Dersom konkrete klima- og energimål er forankret i en vedtatt regional plan, trenger det ikke å inngå i planstrategien.</article></article></li><li data-li-identifier="g." data-name="g."><article class="listArticle" id="kapittel-4-kapittel-2-ledd-1-punkt-7"><article class="legalP" id="kapittel-4-kapittel-2-ledd-1-punkt-7-ledd-1">Fylkeskommunen skal i sitt arbeid med klima- og energimål jf. punkt 4.2 bokstav f legge til rette for innspill fra kommunene.</article></article></li><li data-li-identifier="h." data-name="h."><article class="listArticle" id="kapittel-4-kapittel-2-ledd-1-punkt-8"><article class="legalP" id="kapittel-4-kapittel-2-ledd-1-punkt-8-ledd-1">Fylkeskommunene bør utarbeide mål, tiltak og virkemidler for klima og energi i egen virksomhet i den grad de finner det formålstjenlig. Mål og eventuelle tiltak bør følge samme retningslinjer for klima- og energiarbeidet som gjelder for kommunene.</article></article></li><li data-li-identifier="i." data-name="i."><article class="listArticle" id="kapittel-4-kapittel-2-ledd-1-punkt-9"><article class="legalP" id="kapittel-4-kapittel-2-ledd-1-punkt-9-ledd-1">Kommunene og fylkeskommunene skal jevnlig evaluere sin måloppnåelse. Evalueringen skal legges til grunn i den regelmessige revideringen jf. punkt 4.2 bokstav c, og offentliggjøres.</article></article></li></ul></article><article class="legalP" id="kapittel-4-kapittel-2-ledd-2">Retningslinjer for klima- og energiarbeidet:<ul class="defaultList"><li data-li-identifier="j." data-name="j."><article class="listArticle" id="kapittel-4-kapittel-2-ledd-2-punkt-1"><article class="legalP" id="kapittel-4-kapittel-2-ledd-2-punkt-1-ledd-1">Kommunene skal arbeide for lavest mulig utslipp og strekke seg mot nullutslipp i hele sin virksomhet.</article></article></li><li data-li-identifier="k." data-name="k."><article class="listArticle" id="kapittel-4-kapittel-2-ledd-2-punkt-2"><article class="legalP" id="kapittel-4-kapittel-2-ledd-2-punkt-2-ledd-1">Kommunene skal ta i bruk og fremme klimavennlige og energieffektive løsninger i egen virksomhet, og i sine innkjøp av varer og tjenester etter regelverket om offentlige anskaffelser.</article></article></li><li data-li-identifier="l." data-name="l."><article class="listArticle" id="kapittel-4-kapittel-2-ledd-2-punkt-3"><article class="legalP" id="kapittel-4-kapittel-2-ledd-2-punkt-3-ledd-1">Kommunene skal redusere energibruken i egen drift, og gjennomføre tiltak som øker energifleksibiliteten der dette er relevant. Dette skal skje på en måte som hensyntar klima.</article></article></li><li data-li-identifier="m." data-name="m."><article class="listArticle" id="kapittel-4-kapittel-2-ledd-2-punkt-4"><article class="legalP" id="kapittel-4-kapittel-2-ledd-2-punkt-4-ledd-1">Kommunene og fylkeskommunene skal i sin rolle som samfunnsutvikler, aktivt legge til rette for at næringslivet og innbyggerne kutter sine utslipp, sin energibruk, og omstiller seg til lavutslippssamfunnet og en sirkulær økonomi. Dette bør skje i dialog med relevante aktører innenfor blant annet renovasjon og ombruk.</article></article></li><li data-li-identifier="n." data-name="n."><article class="listArticle" id="kapittel-4-kapittel-2-ledd-2-punkt-5"><article class="legalP" id="kapittel-4-kapittel-2-ledd-2-punkt-5-ledd-1">Kommunene skal samarbeide med fjernvarmekonsesjonærer for å utnytte lokale varmeressurser på en god måte.</article></article></li><li data-li-identifier="o." data-name="o."><article class="listArticle" id="kapittel-4-kapittel-2-ledd-2-punkt-6"><article class="legalP" id="kapittel-4-kapittel-2-ledd-2-punkt-6-ledd-1">Kommunene skal samarbeide med nettselskapene i deres utredningsprosesser, herunder i å avdekke behov for utvidelser i kraftnettkapasitet og alternativer til dette.</article></article></li></ul></article></section><section class="section" data-name="kap4.3" id="kapittel-4-kapittel-3" data-lovdata-URL="LTI/forskrift/2024-12-20-3359/KAPITTEL_4-3"><h3>4.3 Retningslinjer for hvordan energi, opptak og utslipp av klimagasser skal ivaretas i arealplanlegging</h3><article class="legalP" id="kapittel-4-kapittel-3-ledd-1">For å nå nasjonale klimamål, må arealplanleggingen legge til rette for utslippsfrie, arealeffektive, energieffektive og ressurseffektive løsninger.</article><article class="legalP" id="kapittel-4-kapittel-3-ledd-2">Følgende gjelder for hvordan klima- og energihensyn skal ivaretas i arealplanleggingen:<ul class="defaultList"><li data-li-identifier="a." data-name="a."><article class="listArticle" id="kapittel-4-kapittel-3-ledd-2-punkt-1"><article class="legalP" id="kapittel-4-kapittel-3-ledd-2-punkt-1-ledd-1">Reduksjon av klimagassutslipp skal vektlegges i arealplanleggingen</article></article></li><li data-li-identifier="b." data-name="b."><article class="listArticle" id="kapittel-4-kapittel-3-ledd-2-punkt-2"><article class="legalP" id="kapittel-4-kapittel-3-ledd-2-punkt-2-ledd-1">Ved revisjon av kommuneplanens arealdel skal kommunen vurdere om tidligere vedtatt arealbruk svarer til gjeldende nasjonale klimamål. Det skal vurderes å ta ut eller redusere omfanget av utbyggingsarealer som ikke lenger bør bygges ut.</article></article></li><li data-li-identifier="c." data-name="c."><article class="listArticle" id="kapittel-4-kapittel-3-ledd-2-punkt-3"><article class="legalP" id="kapittel-4-kapittel-3-ledd-2-punkt-3-ledd-1">Planmyndigheten skal vurdere om tiltak som har negativ klimaeffekt kan unngås, flyttes eller forbedres (UFF-rammeverket).</article></article></li><li data-li-identifier="d." data-name="d."><article class="listArticle" id="kapittel-4-kapittel-3-ledd-2-punkt-4"><article class="legalP" id="kapittel-4-kapittel-3-ledd-2-punkt-4-ledd-1">For å nå lavutslippssamfunnet skal planmyndigheten aktivt legge til rette for at transport, bosetting og næringsaktiviteter kan skje med så lave utslipp som mulig og at det tilrettelegges for effektiv og fleksibel energibruk.</article></article></li><li data-li-identifier="e." data-name="e."><article class="listArticle" id="kapittel-4-kapittel-3-ledd-2-punkt-5"><article class="legalP" id="kapittel-4-kapittel-3-ledd-2-punkt-5-ledd-1">Planmyndigheten skal ha oversikt over hvilke arealer som er betydelige karbonlagre, på land og i sjø. Omdisponering og nedbygging av karbonrike arealer, inkludert myr, tidevannssump og andre typer våtmark og skog, skal unngås så langt som mulig, slik at arealenes evne til lagring og opptak av karbon opprettholdes. Alternative arealer skal vurderes, og konsekvenser skal belyses.</article></article></li><li data-li-identifier="f." data-name="f."><article class="listArticle" id="kapittel-4-kapittel-3-ledd-2-punkt-6"><article class="legalP" id="kapittel-4-kapittel-3-ledd-2-punkt-6-ledd-1">Det bør utarbeides arealregnskap som del av kunnskapsgrunnlaget i kommuneplanarbeidet. Naturregnskap bør vurderes.</article></article></li><li data-li-identifier="g." data-name="g."><article class="listArticle" id="kapittel-4-kapittel-3-ledd-2-punkt-7"><article class="legalP" id="kapittel-4-kapittel-3-ledd-2-punkt-7-ledd-1">Kommunene bør legge til rette for mer fornybar energiproduksjon og avklare behovet for areal til vindkraft og solkraft.</article></article></li><li data-li-identifier="h." data-name="h."><article class="listArticle" id="kapittel-4-kapittel-3-ledd-2-punkt-8"><article class="legalP" id="kapittel-4-kapittel-3-ledd-2-punkt-8-ledd-1">Når det planlegges større utbyggingsområder skal det vurderes om det kan produseres fornybar energi på området. For å begrense den totale nedbyggingen av landbruks- ognaturområder må energitiltaket løses på allerede nedbygde arealer eller i kombinasjon med andre utbyggingsformål.</article></article></li><li data-li-identifier="i." data-name="i."><article class="listArticle" id="kapittel-4-kapittel-3-ledd-2-punkt-9"><article class="legalP" id="kapittel-4-kapittel-3-ledd-2-punkt-9-ledd-1">Kommunene skal legge til rette for utnyttelse av lokale varme- og kjølekilder, herunder overskuddsvarme. Kommunene skal også legge til rette for fjernvarme eller andre felles løsninger for varme- og kjøleforsyning der det er hensiktsmessig.</article></article></li><li data-li-identifier="j." data-name="j."><article class="listArticle" id="kapittel-4-kapittel-3-ledd-2-punkt-10"><article class="legalP" id="kapittel-4-kapittel-3-ledd-2-punkt-10-ledd-1">Ved planlegging av nye områder for utbygging, fortetting eller transformasjon, skal planmyndigheten vurdere hvordan tilrettelegging for sirkulære løsninger kan bidra til reduserte klimagassutslipp og klimatilpasning, f.eks. samlokalisering, massehåndtering og god infrastruktur for ombruk og avfall.</article></article></li><li data-li-identifier="k." data-name="k."><article class="listArticle" id="kapittel-4-kapittel-3-ledd-2-punkt-11"><article class="legalP" id="kapittel-4-kapittel-3-ledd-2-punkt-11-ledd-1">Kommunene skal vurdere og ha dialog med utbyggere om rehabilitering og gjenbruk av bygninger samlet sett er en mer bærekraftig løsning for å redusere klimagassutslipp og ressursbruk enn regulering til riving.</article></article></li><li data-li-identifier="l." data-name="l."><article class="listArticle" id="kapittel-4-kapittel-3-ledd-2-punkt-12"><article class="legalP" id="kapittel-4-kapittel-3-ledd-2-punkt-12-ledd-1">Kommunene skal sette av tilstrekkelig areal på egnede steder til hurtigladestasjoner og fyllestasjoner for hydrogen og biodrivstoff for kjøretøy og fartøy, og søke å koordinere dette slik at det er en god lokal og regional spredning på ladestasjonene. Kommunene skal vurdere mulighetene for å sette av tilstrekkelig areal til alternative drivstoff og landstrøm til større fartøy. Fylkeskommunen bør i sin planlegging vurdere hensiktsmessig plassering av ladeinfrastruktur i et regionalt perspektiv, i dialog med relevante aktører.</article></article></li><li data-li-identifier="m." data-name="m."><article class="listArticle" id="kapittel-4-kapittel-3-ledd-2-punkt-13"><article class="legalP" id="kapittel-4-kapittel-3-ledd-2-punkt-13-ledd-1">Planbeskrivelsen og saksframlegget skal vise hvordan nasjonale hensyn til klimagassreduksjon, klimatilpasning og energi er ivaretatt jf. plan- og bygningsloven §§ 4-2 første ledd og 11-14 andre ledd og 12-12 første ledd.</article></article></li></ul></article></section></section><section class="section" data-name="kap5" id="kapittel-5" data-lovdata-URL="LTI/forskrift/2024-12-20-3359/KAPITTEL_5"><h2>5. Retningslinjer for klimatilpasning</h2><section class="section" data-name="kap5.1" id="kapittel-5-kapittel-1" data-lovdata-URL="LTI/forskrift/2024-12-20-3359/KAPITTEL_5-1"><h3>5.1 Generelt</h3><article class="legalP" id="kapittel-5-kapittel-1-ledd-1">Arbeidet med klimatilpasning skal bidra til at samfunnet blir bedre rustet til å møte klimaendringene, gjennom å sikre at kommuner og fylkeskommuner unngår eller begrenser risiko, sårbarhet og ulemper, og drar nytte av eventuelle fordeler som følge av endringer i klimaet.</article><article class="legalP" id="kapittel-5-kapittel-1-ledd-2">Klimatilpasning handler om å ta hensyn til dagens og framtidens klima. Klimaendringer vil påvirke natur og samfunn både på kort og lang sikt. Å ta hensyn til klimaet og endringer i dette, sammen med øvrige endringer i samfunnet, er avgjørende for å sikre en bærekraftig utvikling. Et livskraftig og variert naturmiljø er mindre sårbart for endringer, og kan medvirke til samfunnets tilpasning. Hensynet til klimatilpasning virker sammen med andre overordnede og tverrsektorielle mål for samfunns- og arealutvikling.</article></section><section class="section" data-name="kap5.2" id="kapittel-5-kapittel-2" data-lovdata-URL="LTI/forskrift/2024-12-20-3359/KAPITTEL_5-2"><h3>5.2 Samarbeid og ansvar for gjennomføring</h3><article class="legalP" id="kapittel-5-kapittel-2-ledd-1">Klimatilpasning er et sektorovergripende hensyn som krever samordning og samarbeid på tvers av sektorer, og mellom kommunale, fylkeskommunale og statlige organer.</article><article class="legalP" id="kapittel-5-kapittel-2-ledd-2">Kommunene har etter plan- og bygningsloven en særlig viktig rolle som planmyndighet, og skal i sine planprosesser legge til rette for at berørte myndigheter deltar og bidrar aktivt. Fylkeskommunene bør ta initiativ til samarbeid og læring om klimatilpasning i nettverk, herunder regionalt planforum, på tvers av kommunale og regionale grenser. Sektormyndigheter med overlappende eller tilgrensende ansvarsområder skal vurdere behovet for samarbeid og samordning i forbindelse med veiledning og deltakelse i planprosesser.</article><article class="legalP" id="kapittel-5-kapittel-2-ledd-3">Kommunale, fylkeskommunale og statlige organer skal innenfor sine ansvarsområder anvende tilgjengelig kunnskap om klima, ventede endringer og konsekvenser av disse, i tillegg til kunnskap om tiltak for tilpasning. Nasjonale organer vil, med bistand fra fylkeskommunen, statsforvalteren og andre statlige organer på regionalt nivå, innhente, systematisere og tilrettelegge kunnskapen for bruk i planlegging, og gjøre den tilgjengelig for aktuelle brukere.</article></section><section class="section" data-name="kap5.3" id="kapittel-5-kapittel-3" data-lovdata-URL="LTI/forskrift/2024-12-20-3359/KAPITTEL_5-3"><h3>5.3 Krav til planprosess og beslutningsgrunnlag</h3><article class="legalP" id="kapittel-5-kapittel-3-ledd-1">Det skal i alle planer etter plan- og bygningsloven gjøres rede for hvilket kunnskapsgrunnlag som legges til grunn for planleggingen. Dersom det er usikkerhet knyttet til tilgjengelig kunnskapsgrunnlag som har betydning for utfallet av planen, skal dette tydelig framgå.</article><article class="legalP" id="kapittel-5-kapittel-3-ledd-2">Når konsekvensene av klimaendringene vurderes, skal høye alternativer fra nasjonale klimaframskrivninger legges til grunn. Dette er nærmere forklart i veiledere og i de fylkesvise klimaprofilene som er utarbeidet. Klimaprofilene vil være en viktig del av kunnskapsgrunnlaget. Planmyndigheten må selv vurdere behovet for å supplere nasjonal og regional informasjon med kunnskap om lokale forhold, herunder tidligere uønskede naturhendelser.</article><article class="legalP" id="kapittel-5-kapittel-3-ledd-3">Kommunal og regional planstrategi skal omtale behovet for oppdatering av eksisterende eller utarbeiding av nye planer, i lys av forventede klimaendringer og tidligere uønskede naturhendelser. I planstrategien skal det gjøres en vurdering av om hensynet til et endret klima innebærer et behov for oppheving eller revisjon av gjeldende planer.</article><article class="legalP" id="kapittel-5-kapittel-3-ledd-4">Fylkeskommunene bør i sine regionale planer vurdere hvordan fylket kan legge til rette for klimatilpasning på alle samfunnsområder, i tråd med plan- og bygningslovens formål.</article><article class="legalP" id="kapittel-5-kapittel-3-ledd-5">Kommuneplanens samfunnsdel skal inkludere en overordnet vurdering av om klimaendringer vil påvirke langsiktige utfordringer, mål og strategier. Vurderingen skal skille mellom forhold av betydning for arbeidet med kommuneplanens arealdel, og forhold av betydning for kommunesamfunnet som helhet og kommunen som organisasjon. Samtidig bør kommunen kartlegge økosystemer og arealbruk med betydning for klimatilpasning. Spesielt våtmarker, myrer, elvebredder og skog som kan dempe effektene av klimaendringer er viktige å ivareta i arealplanleggingen. Forvaltningen av skog og jord kan også bidra med forsynende og opprettholdende tjenester som er viktige å ivareta.</article><article class="legalP" id="kapittel-5-kapittel-3-ledd-6">I kommuneplanens samfunns- og handlingsdel, samt andre relevante planer, bør kommunen basert på lokale forhold, vurdere hvordan endringer i klima kan påvirke blant annet samfunnssikkerhet, kritisk infrastruktur, natur og kulturmiljø, befolkningens helse, samt forutsetninger for berørte næringer, og hvordan dette skal følges opp.</article><article class="legalP" id="kapittel-5-kapittel-3-ledd-7">Kommuneplanens arealdel må brukes aktivt for å oppnå en samlet arealdisponering som ivaretar hensynet til et klima i endring. I planprogrammet skal det gjøres en vurdering av om hensynet til et endret klima innebærer behov for oppheving eller revisjon av gjeldende reguleringsplaner.</article><article class="legalP" id="kapittel-5-kapittel-3-ledd-8">Arealer som vurderes tatt i bruk til utbyggingsformål i kommune- og reguleringsplaner kan være utsatt for farer, som for eksempel flom og skred. Utbygging kan også øke påkjenningen for nedenforliggende arealer. For å kunne forebygge tap av liv, helse, kritisk infrastruktur og andre materielle verdier er det nødvendig at det, gjennom risiko- og sårbarhetsanalyser tidlig i planprosessen, vurderes om klimaendringer gir et endret risiko- og sårbarhetsbilde.</article><article class="legalP" id="kapittel-5-kapittel-3-ledd-9">Ved planlegging av nye områder for utbygging, fortetting eller transformasjon, skal det vurderes hvordan hensynet til et endret klima kan ivaretas. Det bør legges vekt på gode helhetlige løsninger og ivaretakelse av økosystemer og arealbruk med betydning for klimatilpasning, som også kan bidra til økt kvalitet i uteområder. Planer skal ta hensyn til behovet for åpne vannveier, overordnede blågrønne strukturer, og forsvarlig overvannshåndtering.</article><article class="legalP" id="kapittel-5-kapittel-3-ledd-10">Bevaring, restaurering eller etablering av naturbaserte løsninger (slik som eksisterende våtmarker og naturlige bekker eller nye grønne tak og vegger, kunstige bekker og basseng mv.) bør vurderes. Dersom andre løsninger velges, skal det begrunnes hvorfor naturbaserte løsninger er valgt bort.</article></section></section><section class="section" data-name="kap6" id="kapittel-6" data-lovdata-URL="LTI/forskrift/2024-12-20-3359/KAPITTEL_6"><h2>6. Ikrafttredelse</h2><article class="legalP" id="kapittel-6-ledd-1">Retningslinjene trer i kraft straks. Retningslinjene erstatter Statlig planretningslinje 28. september 2018 nr. 1469 for klima- og energiplanlegging og klimatilpasning.</article></section><section class="section" id="kapittel-7" data-lovdata-URL="LTI/forskrift/2024-12-20-3359/KAPITTEL_7"><h2>Rettelser</h2><article class="defaultP" data-text-size="small">Det som er rettet er satt i kursiv.</article> <article class="gazettenote" data-gazette-note-date="2025-01-24" data-gazette-note-type="rettelse"><article class="defaultP">Pkt. 4.3 andre ledd bokstav h andre punktum skal lyde:</article><article class="legalP" id="kapittel-7-ledd-1">For å begrense den totale nedbyggingen av landbruks- <i>og naturområder</i> må energitiltaket løses på allerede nedbygde arealer eller i kombinasjon med andre utbyggingsformål.</article></article></section></main></body></html>