<!DOCTYPE html><html lang="nb"><head><title>Forskrift om delvis allmenngjøring av tariffavtaler for godstransport på vei</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-10-29-2601</dd><dt class="dokid">DokumentID</dt><dd class="dokid">LTI/forskrift/2024-10-29-2601</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="subunit">Etat</dt><dd class="subunit"><ul><li>Tariffnemnda</li></ul></dd><dt class="dateInForce">I kraft fra</dt><dd class="dateInForce">2024-11-01, 2025-06-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2022-12-09-2171</li></ul></dd><dt class="basedOn">Hjemmel</dt><dd class="basedOn"><ul><li>lov/1993-06-04-58/§5</li></ul></dd><dt class="dateOfPublication">Kunngjort</dt><dd class="dateOfPublication">2024-11-01 12:35</dd><dt class="journalNumber">Journalnummer</dt><dd class="journalNumber">2024-1158</dd><dt class="title">Tittel</dt><dd class="title">Forskrift om delvis allmenngjøring av tariffavtaler for godstransport på vei</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Tariffnemnda 29. oktober 2024 med hjemmel i lov 4. juni 1993 nr. 58 om allmenngjøring av tariffavtaler m.v. (allmenngjøringsloven) § 5.</dd><dt class="refid">RefID</dt><dd class="refid">forskrift/2024-10-29-2601</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om delvis allmenngjøring av tariffavtaler for godstransport på vei<ul class="tocSubUl"><li>Kap. I. Innledende bestemmelser<ul class="tocSubUl"><li>§ 1. Grunnlaget for allmenngjøring</li><li>§ 2. Virkeområde og gjennomføringsansvar</li></ul></li><li>Kap. II. Lønns- og arbeidsvilkår<ul class="tocSubUl"><li>§ 3. Lønnsbestemmelse</li><li>§ 4. Regulering av lønn i forskriftens virketid</li><li>§ 5. Utgifter til diett</li><li>§ 6. Utbetaling av lønn</li></ul></li><li>Kap. III. Fravikelighet m.m.<ul class="tocSubUl"><li>§ 7. Fravikelighet</li></ul></li><li>Kap. IV. Ikrafttreden m.m.<ul class="tocSubUl"><li>§ 8. Ikrafttreden og opphør</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2024-10-29-2601" id="dokument"><h1>Forskrift om delvis allmenngjøring av tariffavtaler for godstransport på vei</h1><section class="section" data-name="kapI" id="kapittel-1" data-lovdata-URL="LTI/forskrift/2024-10-29-2601/KAPITTEL_1"><h2>Kap. I. Innledende bestemmelser</h2><article class="legalArticle" data-lovdata-URL="LTI/forskrift/2024-10-29-2601/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Grunnlaget for allmenngjøring</span></h3><article class="legalP" id="kapittel-1-paragraf-1-ledd-1">Forskriften er fastsatt på grunnlag av Godsoverenskomsten av 2024–2026 mellom Norges Lastebileier-Forbund og NLFs overenskomstbundne medlemsbedrifter på den ene side og Yrkesorganisasjonenes Sentralforbund og Yrkestrafikkforbundet på den annen side og Godsoverenskomsten av 2024–2026 mellom Norges Lastebileier-Forbund og NLFs overenskomstbundne medlemsbedrifter på den ene side og Landsorganisasjonen i Norge / Fellesforbundet på den annen side.</article></article><article class="legalArticle" data-lovdata-URL="LTI/forskrift/2024-10-29-2601/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde og gjennomføringsansvar</span></h3><article class="legalP" id="kapittel-1-paragraf-2-ledd-1">Forskriften gjelder for arbeidstakere som utfører godstransport på vei med kjøretøy med tillatt totalvekt over 2,5 tonn.</article><article class="legalP" id="kapittel-1-paragraf-2-ledd-2">Forskriften gjelder ikke ved transport av virksomhetens egne varer.</article><article class="legalP" id="kapittel-1-paragraf-2-ledd-3">Arbeidsgiver og den som i arbeidsgivers sted leder virksomhet som utfører arbeidsoppdrag som nevnt i første ledd skal sikre at bestemmelsene i forskriften gjennomføres.</article><article class="legalP" id="kapittel-1-paragraf-2-ledd-4">Forskriften gjelder ikke lærlinger og personer på arbeidsmarkedstiltak.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2024-10-29-2601/KAPITTEL_2"><h2>Kap. II. Lønns- og arbeidsvilkår</h2><article class="legalArticle" data-lovdata-URL="LTI/forskrift/2024-10-29-2601/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Lønnsbestemmelse</span></h3><article class="legalP" id="kapittel-2-paragraf-1-ledd-1">Arbeidstakere som utfører arbeid i henhold til § 2, skal minst ha en lønn per time på kroner 222.</article><article class="legalP" id="kapittel-2-paragraf-1-ledd-2">Ingen døgn på flerdagsturer, med unntak av oppstarts- og avslutningsdøgn, skal lønnes med mindre enn 7,5 timer per døgn.</article></article><article class="legalArticle" data-lovdata-URL="LTI/forskrift/2024-10-29-2601/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Regulering av lønn i forskriftens virketid</span></h3><article class="legalP" id="kapittel-2-paragraf-2-ledd-1">Tariffnemnda kan endre satsen i § 3 som følge av tariffrevisjoner.</article></article><article class="legalArticle" data-lovdata-URL="LTI/forskrift/2024-10-29-2601/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Utgifter til diett</span></h3><article class="legalP" id="kapittel-2-paragraf-3-ledd-1">Sjåfører som kjører flerdagsturer har krav på diett. For fullt reisedøgn skal sjåføren ha full diett.</article><article class="legalP" id="kapittel-2-paragraf-3-ledd-2">Dietten utbetales i henhold til det som myndighetene til enhver tid godkjenner som skattefri diett.</article><article class="legalP" id="kapittel-2-paragraf-3-ledd-3">For dager hvor sjåføren ikke har fullt reisedøgn har sjåføren krav på delvis diett. Det skal utbetales ¼ diettsats per påbegynte 6. time.</article><article class="legalP" id="kapittel-2-paragraf-3-ledd-4">Diett skal ikke inngå som en del av den ordinære lønn.</article></article><article class="legalArticle" data-lovdata-URL="LTI/forskrift/2024-10-29-2601/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Utbetaling av lønn</span></h3><article class="legalP" id="kapittel-2-paragraf-4-ledd-1">Utbetaling av lønn skjer senest den 20. hver måned. Faller utbetalingsdagen på en helligdag, utbetales lønnen dagen forut.</article><article class="legalP" id="kapittel-2-paragraf-4-ledd-2">De variable tillegg i de enkelte måneder utbetales i forbindelse med den ordinære lønnsutbetaling i den påfølgende måned.</article><article class="legalP" id="kapittel-2-paragraf-4-ledd-3">Foranstående er ikke til hinder for at det mellom bedriften og de ansattes tillitsvalgte, i bedrift som er omfattet av tariffavtale inngått med fagforening med innstillingsrett, kan avtales andre betalingsordninger.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2024-10-29-2601/KAPITTEL_3"><h2>Kap. III. Fravikelighet m.m.</h2><article class="legalArticle" data-lovdata-URL="LTI/forskrift/2024-10-29-2601/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Fravikelighet</span></h3><article class="legalP" id="kapittel-3-paragraf-1-ledd-1">Forskriften kommer ikke til anvendelse dersom arbeidstaker samlet sett er omfattet av gunstigere lønns- og arbeidsvilkår i henhold til avtale eller etter det lands rett som ellers gjelder for arbeidsforholdet.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2024-10-29-2601/KAPITTEL_4"><h2>Kap. IV. Ikrafttreden m.m.</h2><article class="legalArticle" data-lovdata-URL="LTI/forskrift/2024-10-29-2601/§8" data-name="§8" id="kapittel-4-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttreden og opphør</span></h3><article class="legalP" id="kapittel-4-paragraf-1-ledd-1">Forskriften trer i kraft 1. november 2024 for kjøretøy med totalvekt over 3,5 tonn. For kjøretøy med totalvekt mellom 2,5 og 3,5 tonn, trer forskriften i kraft 1. juni 2025.</article><article class="legalP" id="kapittel-4-paragraf-1-ledd-2">Forskriften gjelder inntil Tariffnemnda treffer nytt vedtak. Forskriften opphører likevel å gjelde dersom partene i tariffavtalen ikke har krevet nytt vedtak innen en måned etter at tariffavtalen er avløst av en ny avtale, jf. allmenngjøringsloven § 7.</article><article class="legalP" id="kapittel-4-paragraf-1-ledd-3">Forskrift 9. desember 2022 nr. 2171 om delvis allmenngjøring av tariffavtaler for godstransport på vei oppheves samtidig med ikrafttredelse av denne forskrift.</article></article></section></main></body></html>