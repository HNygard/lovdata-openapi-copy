<!DOCTYPE html><html lang="nb"><head><title>Forskrift om endring i forskrift om yrkestransport med motorvogn og fartøy (yrkestransportforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-07-02-1547</dd><dt class="dokid">DokumentID</dt><dd class="dokid">LTI/forskrift/2024-07-02-1547</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="subunit">Etat</dt><dd class="subunit"><ul><li>Vei-, by- og trafikksikkerhetsavdelingen</li></ul></dd><dt class="dateInForce">I kraft fra</dt><dd class="dateInForce">2024-09-01, 2025-03-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2003-03-26-401</li></ul></dd><dt class="basedOn">Hjemmel</dt><dd class="basedOn"><ul><li>lov/2002-06-21-45/§9g</li><li>lov/2002-06-21-45/§35</li></ul></dd><dt class="dateOfPublication">Kunngjort</dt><dd class="dateOfPublication">2024-07-05 12:20</dd><dt class="journalNumber">Journalnummer</dt><dd class="journalNumber">2024-0821</dd><dt class="titleShort">Korttittel</dt><dd class="titleShort">Endr. i yrkestransportforskriften</dd><dt class="title">Tittel</dt><dd class="title">Forskrift om endring i forskrift om yrkestransport med motorvogn og fartøy (yrkestransportforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Samferdselsdepartementet 2. juli 2024 med hjemmel i lov 21. juni 2002 nr. 45 om yrkestransport med motorvogn og fartøy (yrkestransportlova) §§ 9g og 35.</dd><dt class="refid">RefID</dt><dd class="refid">forskrift/2024-07-02-1547</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om yrkestransport med motorvogn og fartøy (yrkestransportforskriften)<ul class="tocSubUl"><li>I<ul class="tocSubUl"><li>§ 48d. Krav til loggføring</li><li>§ 48e. Dispensasjon fra krav om drosjeløyve mv.</li><li>§ 52a. Løyvehavers tilknytningsplikt</li><li>§ 52b. Faktisk og varig virksomhet</li><li>§ 52c. God vandel</li><li>§ 52d. Tilfredsstillende økonomisk evne</li><li>§ 52e. Avvikling av drift av drosjesentral</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2024-07-02-1547" id="dokument"><h1>Forskrift om endring i forskrift om yrkestransport med motorvogn og fartøy (yrkestransportforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2024-07-02-1547/KAPITTEL_1"><h2 data-text-align="center">I</h2><article class="defaultP">I forskrift 26. mars 2003 nr. 401 om yrkestransport med motorvogn og fartøy (yrkestransportforskriften) gjøres følgende endringer:</article> <article class="defaultP" margin-top="true">§ 3 første ledd skal lyde:</article><article class="legalP" id="kapittel-1-ledd-1">Statens vegvesen er løyvemyndighet for løyve etter yrkestransportlova § 4 og § 5. Den fylkeskommune hvor løyvesøker har sin forretningsadresse er løyvemyndighet for løyve etter yrkestransportlova § 6, § 7, § 9 og § 9b, med unntak av løyver for riksvegferjer. For en løyvesøker som skal drive behovsprøvd transport innen et annet fylke, er vedkommende fylkeskommune løyvemyndighet. Statens vegvesen er løyvemyndighet for riksvegferjer.</article> <article class="defaultP" margin-top="true">§ 4 andre ledd skal lyde:</article><article class="legalP" id="kapittel-1-ledd-2">For ruteløyve for fartøy gjelder likevel bare kravene i bokstav b) og c). For sentralløyve gjelder kravene i a), b) og c)</article> <article class="defaultP" margin-top="true">§ 10 nytt tredje ledd skal lyde:</article><article class="legalP" id="kapittel-1-ledd-3">Er den som har eller søker om løyve for drosjesentral et selskap eller annen juridisk person, skal daglig leder oppfylle kravet til god vandel. Dersom søkeren er et nyopprettet selskap, må også den daglige lederen oppfylle kravet til økonomi i § 7 syvende ledd og være bosatt i EØS. Daglig leder skal være godkjent av løyvemyndigheten.</article> <article class="defaultP" margin-top="true">Gjeldende tredje og fjerde ledd blir fjerde og femte ledd.</article> <article class="defaultP" margin-top="true">§ 11 første ledd skal lyde:</article><article class="legalP" id="kapittel-1-ledd-4">Dersom godkjent transportleder eller daglig leder fratrer virksomheten, skal dette meldes løyvemyndigheten snarest og senest innen 28 dager. Løyvene kalles tilbake dersom ikke virksomheten innen 3 måneder etter fratreden kan dokumentere at det er ansatt ny transportleder eller daglig leder som fyller kravene i § 6 og § 8. Dersom det er daglig leder i drosjesentral som fratrer virksomheten skal sentralen dokumentere at ny daglig leder fyller kravet i § 6.</article> <article class="defaultP" margin-top="true">§ 12 første ledd skal lyde:</article><article class="legalP" id="kapittel-1-ledd-5">Følgende gebyrsatser gjelder for behandling av søknad om løyve mv.: <table><thead><tr><th data-text-align="left" data-vertical-align="top"><i>Tjeneste</i></th><th data-text-align="left" data-vertical-align="top"><i>Ordinær betalingsmåte, kr</i></th><th data-text-align="left" data-vertical-align="top"><i>Betaling ved bruk av selvbetjeningsløsning, kr</i></th><th data-text-align="left" data-vertical-align="top"><i>Betalingsmottaker</i></th></tr></thead><tbody><tr><td data-text-align="left" data-vertical-align="top">Løyve for godstransport og turvogn</td><td data-text-align="left" data-vertical-align="top">3990</td><td data-text-align="left" data-vertical-align="top">–</td><td data-text-align="left" data-vertical-align="top">Løyvemyndigheten</td></tr><tr><td data-text-align="left" data-vertical-align="top">Attestert kopi av løyve for godstransport og turvognløyve</td><td data-text-align="left" data-vertical-align="top">1700</td><td data-text-align="left" data-vertical-align="top">–</td><td data-text-align="left" data-vertical-align="top">Løyvemyndigheten</td></tr><tr><td data-text-align="left" data-vertical-align="top">Attestert kopi av løyve for godstransport og turvognløyve ved tapt løyve</td><td data-text-align="left" data-vertical-align="top">–</td><td data-text-align="left" data-vertical-align="top">1440</td><td data-text-align="left" data-vertical-align="top">Løyvemyndigheten</td></tr><tr><td data-text-align="left" data-vertical-align="top">Drosjeløyve</td><td data-text-align="left" data-vertical-align="top">3700</td><td data-text-align="left" data-vertical-align="top">–</td><td data-text-align="left" data-vertical-align="top">Løyvemyndigheten</td></tr><tr><td data-text-align="left" data-vertical-align="top">Duplikatdokument for drosjeløyve</td><td data-text-align="left" data-vertical-align="top">3700</td><td data-text-align="left" data-vertical-align="top">–</td><td data-text-align="left" data-vertical-align="top">Løyvemyndigheten</td></tr><tr><td data-text-align="left" data-vertical-align="top">Sentralløyve</td><td data-text-align="left" data-vertical-align="top">3700</td><td data-text-align="left" data-vertical-align="top">–</td><td data-text-align="left" data-vertical-align="top">Løyvemyndigheten</td></tr><tr><td data-text-align="left" data-vertical-align="top">Ruteløyve</td><td data-text-align="left" data-vertical-align="top">3400</td><td data-text-align="left" data-vertical-align="top">–</td><td data-text-align="left" data-vertical-align="top">Løyvemyndigheten</td></tr></tbody></table></article> <article class="defaultP" margin-top="true">§ 48d skal lyde:</article><article class="futureLegalArticle" data-name="§48d" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 48d</span>. <span class="legalArticleTitle">Krav til loggføring</span></span><article class="legalP" id="kapittel-1-foreslåttparagraf-1-ledd-1">Loggføring av posisjonsdata for drosjeturer i henhold til yrkestransportloven § 9 (3) skal skje i taksametersystemet, og skal inneholde opplysninger om sjåførens navn, løyvenummer, registreringsnummer på drosjen, dato og tidspunkt for start- og stopposisjon og GNSS posisjonsdata for drosjeturen.</article><article class="legalP" id="kapittel-1-foreslåttparagraf-1-ledd-2">Løyvemyndigheten kan i særskilte tilfelle gi dispensasjon fra krav om loggføring.</article></article> <article class="defaultP" margin-top="true">§ 48e skal lyde:</article><article class="futureLegalArticle" data-name="§48e" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 48e</span>. <span class="legalArticleTitle">Dispensasjon fra krav om drosjeløyve mv.</span></span><article class="legalP" id="kapittel-1-foreslåttparagraf-2-ledd-1">Løyvemyndigheten kan gi den som driver løyvepliktig persontransport utenfor rute med motorvogn registrert for inntil 9 personer dispensasjon fra kravet om drosjeløyve, eller enkelte krav som følger av yrkestransportloven §§ 9 første ledd, jf. 4 andre ledd. Ved dispensasjon fra kravet om drosjeløyve skal virksomheten oppfylle kravene i yrkestransportloven § 4 andre ledd a–c, jf. § 9 første ledd, § 37a og yrkestransportforskriften § 13 tredje ledd.</article><article class="legalP" id="kapittel-1-foreslåttparagraf-2-ledd-2">Dispensasjon kan kun gis for transport av egne kunder og brukere til og fra aktiviteter som innehaver av dispensasjonen selv er arrangør av. Transporten må skje i tilknytning til selve arrangementet, og må være en underordnet tilleggsytelse til hovedytelsen.</article><article class="legalP" id="kapittel-1-foreslåttparagraf-2-ledd-3">Løyvemyndigheten må vurdere om den aktuelle transporten kan utføres av eksisterende løyvehavere og konkurranseflaten mot både drosje og turvogn. Dispensasjonssøknader må forelegges relevante organisasjoner før søknaden kan innvilges.</article><article class="legalP" id="kapittel-1-foreslåttparagraf-2-ledd-4">Løyvemyndigheten kan innvilge dispensasjon for inntil fem motorvogner. Fritak gis for opptil tre år om gangen, og kan forlenges ved søknad dersom vilkårene for fritak fremdeles er oppfylt. Registreringsnummeret på kjøretøyet skal fremgå av dispensasjonsvedtaket. Dispensasjonsvedtaket skal medbringes i kjøretøyet. Løyvemyndigheten kan sette vilkår for dispensasjonen. Fylkeskommunen avgjør klage på vedtak etter denne bestemmelsen.</article></article> <article class="defaultP" margin-top="true">Nytt kapittel IIIA i yrkestransportforskriften skal lyde:</article><span class="futuretitle" id="kapittel-1-foreslåttittel-1">Kapittel IIIA. Drosjesentral</span><article class="futureLegalArticle" data-name="§52a" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 52a</span>. <span class="legalArticleTitle">Løyvehavers tilknytningsplikt</span></span><article class="legalP" id="kapittel-1-foreslåttparagraf-3-ledd-1">Drosjeløyvehaver må innen 2 måneder etter tildeling av drosjeløyve melde fra til løyvemyndigheten om hvilken sentral løyvehaver er tilknyttet. Sentralen må gi melding til løyvemyndigheten når en løyvehaver avslutter tilknytningen til en sentral.</article></article><article class="futureLegalArticle" data-name="§52b" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 52b</span>. <span class="legalArticleTitle">Faktisk og varig virksomhet</span></span><article class="legalP" id="kapittel-1-foreslåttparagraf-4-ledd-1">For å oppfylle kravet om fast og varig virksomhet i Norge må sentralen ha fast forretningsadresse i Norge, være registrert i Foretaksregisteret og ha en daglig leder med kontor i Norge.</article></article><article class="futureLegalArticle" data-name="§52c" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 52c</span>. <span class="legalArticleTitle">God vandel</span></span><article class="legalP" id="kapittel-1-foreslåttparagraf-5-ledd-1">For å oppfylle kravet til god vandel må daglig leder ikke være fradømt retten til å drive næringsvirksomhet eller være ilagt straff for en alvorlig lovovertredelse, herunder på det handelsmessige område. § 6 tredje ledd gjelder tilsvarende.</article></article><article class="futureLegalArticle" data-name="§52d" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 52d</span>. <span class="legalArticleTitle">Tilfredsstillende økonomisk evne</span></span><article class="legalP" id="kapittel-1-foreslåttparagraf-6-ledd-1">Sentralen og daglig leder skal ikke ha vesentlige, forfalte men ikke betalte gebyr-, avgifts- og skatterestanser eller være under konkursbehandling. Søknaden skal vedlegges attest om restanser på skatt, avgift mv. fra skattekontoret og bekreftelse fra konkursregisteret. Attestene skal ikke være eldre enn tre måneder.</article><article class="legalP" id="kapittel-1-foreslåttparagraf-6-ledd-2">Sentralen skal fremlegge en garantierklæring fra bank eller forsikringsselskap. Garantierklæringen må ha en kroneverdi tilsvarende 27 000 euro. § 7 femte ledd gjelder tilsvarende.</article></article><article class="futureLegalArticle" data-name="§52e" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 52e</span>. <span class="legalArticleTitle">Avvikling av drift av drosjesentral</span></span><article class="legalP" id="kapittel-1-foreslåttparagraf-7-ledd-1">Dersom en drosjesentral vil avvikle virksomheten i et eller flere områder må den gi løyvemyndigheten, og fylkeskommuner som har fått melding etter yrkestransportloven § 9e (4), skriftlig varsel så tidlig som mulig og minst 2 måneder før opphør av driften.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2024-07-02-1547/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene, med unntak av § 48d, trer i kraft 1. september 2024. Endringen i § 48d trer i kraft 1. mars 2025.</article><article class="legalP" id="kapittel-2-ledd-2">Den som vil drive drosjesentral får en frist til 1. mars 2025 med å ta ut sentralløyve.</article><article class="legalP" id="kapittel-2-ledd-3">Drosjeløyvehaver får en frist til 1. mars 2025 med å knytte seg til en drosjesentral med sentralløyve.</article></section></main></body></html>