<!DOCTYPE html><html lang="nb"><head><title>Forskrift om endring i forskrift om studier og eksamener ved Universitetet i Tromsø – Norges arktiske universitet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-08-19-1983</dd><dt class="dokid">DokumentID</dt><dd class="dokid">LTI/forskrift/2024-08-19-1983</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Universitetet i Tromsø (UiT)</li></ul></dd><dt class="dateInForce">I kraft fra</dt><dd class="dateInForce">2024-08-19</dd><dt class="changesToDocuments">Endrer</dt><dd class="changesToDocuments"><ul><li>forskrift/2020-06-26-1617</li></ul></dd><dt class="basedOn">Hjemmel</dt><dd class="basedOn"><ul><li>lov/2024-03-08-9/§11-4</li><li>lov/2024-03-08-9/§11-6</li></ul></dd><dt class="dateOfPublication">Kunngjort</dt><dd class="dateOfPublication">2024-08-20 14:25</dd><dt class="journalNumber">Journalnummer</dt><dd class="journalNumber">2024-0911</dd><dt class="title">Tittel</dt><dd class="title">Forskrift om endring i forskrift om studier og eksamener ved Universitetet i Tromsø – Norges arktiske universitet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved rektor ved Universitetet i Tromsø – Norges arktiske universitet 19. august 2024 med hjemmel i lov 8. mars 2024 nr. 9 om universiteter og høyskoler (universitets- og høyskoleloven) §§ 11-4 og 11-6.</dd><dt class="refid">RefID</dt><dd class="refid">forskrift/2024-08-19-1983</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om studier og eksamener ved Universitetet i Tromsø – Norges arktiske universitet<ul class="tocSubUl"><li>I<ul class="tocSubUl"><li>§ 37. Plagiatkontroll</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2024-08-19-1983" id="dokument"><h1>Forskrift om endring i forskrift om studier og eksamener ved Universitetet i Tromsø – Norges arktiske universitet</h1><section class="section" data-name="kapI" id="kapittel-1" data-lovdata-URL="LTI/forskrift/2024-08-19-1983/KAPITTEL_1"><h2 data-text-align="center">I</h2><article class="defaultP">I forskrift 26. juni 2020 nr. 1617 om studier og eksamener ved Universitetet i Tromsø – Norges arktiske universitet gjøres følgende endringer:</article> <article class="defaultP" margin-top="true">§ 3 første ledd / første definisjon skal lyde: <table><tbody><tr><td data-text-align="left" data-vertical-align="top"><i>Arbeidskrav</i></td><td data-text-align="left" data-vertical-align="top">Arbeidskrav er arbeider og prøver som settes som vilkår for å framstille seg til eksamen, hvor resultatet ikke inngår i grunnlaget for endelig karakter.</td></tr></tbody></table></article> <article class="defaultP" margin-top="true">§ 14 tredje ledd skal lyde:</article><article class="numberedLegalP" data-numerator="3" id="kapittel-1-nummer-1">(3) Frist for å trekke seg fra eksamen kunngjøres på universitetets nettsted.</article> <article class="defaultP" margin-top="true">§ 18 skal lyde:</article><article class="legalP" id="kapittel-1-ledd-1">For å få avlegge eksamen må studenten ha fått godkjent eventuelle arbeidskrav og ha bestått eventuelle eksamener eller praksis i henhold til emnebeskrivelsen. Universitetet kan gi dispensasjon fra kravene i særlige tilfeller, for eksempel der studenten har dokumentert tilsvarende fra annet lærested.</article> <article class="defaultP" margin-top="true">§ 21 skal lyde:</article><article class="legalP" id="kapittel-1-ledd-2">Universitetet fastsetter eksamenssted for eksamener som krever oppmøte.</article> <article class="defaultP" margin-top="true">§ 25 andre ledd skal lyde:</article><article class="numberedLegalP" data-numerator="2" id="kapittel-1-nummer-2">(2) Legeattest/dokumentasjon må være sendt eller levert til universitetet senest én uke etter eksamen. En student som blir syk under eksamen, må oppsøke lege og levere legeattest senest én uke etter eksamen. Dersom det ikke er mulig å få en legeattest senest én uke etter eksamen, må studenten gi universitetet beskjed om dette innen fristens utløp.</article> <article class="defaultP" margin-top="true">§ 25 sjette ledd skal lyde:</article><article class="numberedLegalP" data-numerator="6" id="kapittel-1-nummer-3">(6) Det gis ikke rett til kontinuasjonseksamen dersom en student får «ikke bestått» på utsatt eksamen. Det avholdes ikke ny utsatt eksamen dersom en student har gyldig fravær til utsatt eksamen.</article> <article class="defaultP" margin-top="true">§ 25 syvende ledd skal lyde:</article><article class="numberedLegalP" data-numerator="7" id="kapittel-1-nummer-4">(7) Ved hjemmeeksamen kan det i særlige tilfeller gis ekstra eksamensdager dersom studenten dokumenterer uforutsette problemer av medisinsk karakter, dødsfall i nærmeste familie, eller andre ulykkeslignende tilfeller som har inntruffet i løpet av eksamensperioden. Når fastsatt eksamenstid er mer enn to uker, kan det gis utsatt innleveringsfrist med inntil to dager. Når fastsatt eksamenstid er av kortere varighet, kan det gis utsatt innlevering med én dag. Studenter som likevel ikke klarer å fullføre med ekstra tid, gis rett til utsatt eksamen.</article> <article class="defaultP" margin-top="true">§ 26 femte ledd skal lyde:</article><article class="numberedLegalP" data-numerator="5" id="kapittel-1-nummer-5">(5) Det avholdes ikke utsatt eksamen dersom en student har gyldig fravær til kontinuasjonseksamen. Det gis ikke rett til ny kontinuasjonseksamen dersom en student får «ikke bestått» på kontinuasjonseksamen.</article> <article class="defaultP" margin-top="true">§ 30 femte ledd skal lyde:</article><article class="numberedLegalP" data-numerator="5" id="kapittel-1-nummer-6">(5) Som hovedregel må alle deleksamener som inngår i vurderingen av endelig karakter tas opp igjen ved nytt eksamensforsøk. Unntak fra dette skal fastsettes i emnebeskrivelsen.</article> <article class="defaultP" margin-top="true">§ 34 andre ledd skal lyde:</article><article class="numberedLegalP" data-numerator="2" id="kapittel-1-nummer-7">(2) Dersom en student får «ikke bestått» på en deleksamen medfører dette at emnet som helhet ikke blir bestått. Unntak fra dette skal fastsettes i emnebeskrivelsen.</article> <article class="defaultP" margin-top="true">Ny § 37 skal lyde:</article><article class="futureLegalArticle" data-name="§37" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 37</span>. <span class="legalArticleTitle">Plagiatkontroll</span></span><article class="legalP" id="kapittel-1-foreslåttparagraf-1-ledd-1">Sensur inkluderer plagiatkontroll av innleverte eksamensbesvarelser og studentarbeid. Universitetet kan lagre og bruke kopier av eksamensbesvarelser og annet studentarbeid (eksemplarframstilling) i forbindelse med plagiatkontroll av framtidige eksamensbesvarelser og arbeid.</article></article> <article class="defaultP" margin-top="true">Nåværende §§ 37 til 52 blir §§ 38 til 53.</article> <article class="defaultP" margin-top="true">§ 39 skal lyde:</article><article class="numberedLegalP" data-numerator="1" id="kapittel-1-nummer-8">(1) Enhetene oppnevner sensorer.</article><article class="numberedLegalP" data-numerator="2" id="kapittel-1-nummer-9">(2) Det skal være ekstern evaluering av vurderingen eller vurderingsordningene. Dette gjelder ikke dersom minst én av sensorene er ekstern. Ordninger for ekstern evaluering kan være én, eller en kombinasjon av følgende:<ul class="defaultList"><li data-li-identifier="a." data-name="a."><article class="listArticle" id="kapittel-1-nummer-9-punkt-1"><article class="legalP" id="kapittel-1-nummer-9-punkt-1-ledd-1">Ekstern deltagelse ved utforming av eksamensoppgaver og sensorveiledning.</article></article></li><li data-li-identifier="b." data-name="b."><article class="listArticle" id="kapittel-1-nummer-9-punkt-2"><article class="legalP" id="kapittel-1-nummer-9-punkt-2-ledd-1">Ekstern kontroll av intern sensors vurdering av et tilfeldig utvalg studenter.</article></article></li><li data-li-identifier="c." data-name="c."><article class="listArticle" id="kapittel-1-nummer-9-punkt-3"><article class="legalP" id="kapittel-1-nummer-9-punkt-3-ledd-1">Ekstern evaluering av alle vurderingsordningene som inngår i fag- eller studieplanen.</article></article></li></ul></article><article class="numberedLegalP" data-numerator="3" id="kapittel-1-nummer-10">(3) Det skal benyttes to sensorer, hvorav minst én ekstern, i følgende tilfeller:<ul class="defaultList"><li data-li-identifier="a." data-name="a."><article class="listArticle" id="kapittel-1-nummer-10-punkt-1"><article class="legalP" id="kapittel-1-nummer-10-punkt-1-ledd-1">Ved bedømmelse av studentens selvstendige arbeid i høyere grad.</article></article></li><li data-li-identifier="b." data-name="b."><article class="listArticle" id="kapittel-1-nummer-10-punkt-2"><article class="legalP" id="kapittel-1-nummer-10-punkt-2-ledd-1">Ved ny sensurering som følge av klage over formelle feil ved eksamen, jf. lov om universiteter og høyskoler § 11-9 andre ledd.</article></article></li><li data-li-identifier="c." data-name="c."><article class="listArticle" id="kapittel-1-nummer-10-punkt-3"><article class="legalP" id="kapittel-1-nummer-10-punkt-3-ledd-1">Ved klage over karakterfastsettelse, jf. lov om universiteter og høyskoler § 11-11.</article></article></li></ul></article><article class="numberedLegalP" data-numerator="4" id="kapittel-1-nummer-11">(4) Det skal benyttes to sensorer i følgende tilfeller:<ul class="defaultList"><li data-li-identifier="a." data-name="a."><article class="listArticle" id="kapittel-1-nummer-11-punkt-1"><article class="legalP" id="kapittel-1-nummer-11-punkt-1-ledd-1">Ved bedømmelse av bacheloroppgaver eller lignende selvstendig arbeid på lavere grad.</article></article></li><li data-li-identifier="b." data-name="b."><article class="listArticle" id="kapittel-1-nummer-11-punkt-2"><article class="legalP" id="kapittel-1-nummer-11-punkt-2-ledd-1">Ved bedømmelse av eksamener som alene utgjør 15 studiepoeng eller mer.</article></article></li><li data-li-identifier="c." data-name="c."><article class="listArticle" id="kapittel-1-nummer-11-punkt-3"><article class="legalP" id="kapittel-1-nummer-11-punkt-3-ledd-1">Ved bedømmelse av eksamener som ikke er etterprøvbare.</article></article></li></ul></article><article class="numberedLegalP" data-numerator="5" id="kapittel-1-nummer-12">(5) Dersom to sensorer ikke blir enige om felles sensurvedtak, skal en tredje sensor, som skal være ekstern, trekkes inn. Sensuren avgjøres ved flertall.</article> <article class="defaultP" margin-top="true">§ 41 skal lyde:</article><article class="numberedLegalP" data-numerator="1" id="kapittel-1-nummer-13">(1) Sensur skal foreligge innen 15 virkedager med mindre særlige grunner gjør det nødvendig å bruke mer tid. Universitetet kan gjøre unntak for enkelteksamener, jf. lov om universiteter og høyskoler § 11-7 fjerde ledd.</article><article class="numberedLegalP" data-numerator="2" id="kapittel-1-nummer-14">(2) For større selvstendige arbeider normert til 20 studiepoeng eller mer, kan det settes en frist for sensur på 30 virkedager.</article><article class="numberedLegalP" data-numerator="3" id="kapittel-1-nummer-15">(3) For sensur som er forsinket, iverksettes økonomiske sanksjoner overfor ansvarlig enhet.</article> <article class="defaultP" margin-top="true">§ 51 andre ledd oppheves. Nåværende ledd 3–7 blir 2–6.</article></section><section class="section" data-name="kapII" id="kapittel-2" data-lovdata-URL="LTI/forskrift/2024-08-19-1983/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft umiddelbart.</article></section></main></body></html>