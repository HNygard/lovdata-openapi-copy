<!DOCTYPE html><html lang="nb"><head><title>Forskrift om havners beredskap for og støtte til Forsvaret under krig, krigsfare og liknende forhold (havneberedskapsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-09-27-2307</dd><dt class="dokid">DokumentID</dt><dd class="dokid">LTI/forskrift/2024-09-27-2307</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Avdeling for maritim politikk og kystutvikling</li></ul></dd><dt class="dateInForce">I kraft fra</dt><dd class="dateInForce">2024-09-27</dd><dt class="changesToDocuments">Endrer</dt><dd class="changesToDocuments"><ul><li>forskrift/1987-01-16-3254</li></ul></dd><dt class="basedOn">Hjemmel</dt><dd class="basedOn"><ul><li>lov/2019-06-21-70/§31</li></ul></dd><dt class="dateOfPublication">Kunngjort</dt><dd class="dateOfPublication">2024-09-27 15:10</dd><dt class="journalNumber">Journalnummer</dt><dd class="journalNumber">2024-1034</dd><dt class="title">Tittel</dt><dd class="title">Forskrift om havners beredskap for og støtte til Forsvaret under krig, krigsfare og liknende forhold (havneberedskapsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 27. september 2024 med hjemmel i lov 21. juni 2019 nr. 70 om havner og farvann (havne- og farvannsloven) § 31 andre og tredje ledd. Fremmet av Nærings- og fiskeridepartementet.</dd><dt class="refid">RefID</dt><dd class="refid">forskrift/2024-09-27-2307</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om havners beredskap for og støtte til Forsvaret under krig, krigsfare og liknende forhold (havneberedskapsforskriften)<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjon</li><li>§ 4. Havneberedskapsplaner</li><li>§ 5. Havneberedskapsforum</li><li>§ 6. Endring av vedlegg</li><li>§ 7. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2024-09-27-2307" id="dokument"><h1>Forskrift om havners beredskap for og støtte til Forsvaret under krig, krigsfare og liknende forhold (havneberedskapsforskriften)</h1><article class="legalArticle" data-lovdata-URL="LTI/forskrift/2024-09-27-2307/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriftens formål er å styrke havneberedskapen og sikre Forsvaret og allierte relevant bistand fra og tilgang til havner og havneanlegg av særlig forsvarsmessig betydning, når riket er i krig eller krig truer eller rikets selvstendighet eller sikkerhet er i fare.</article></article><article class="legalArticle" data-lovdata-URL="LTI/forskrift/2024-09-27-2307/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder for eiere og operatører av offentlige og private havner og havneanlegg av særlig forsvarsmessig betydning, som fremgår av gradert vedlegg til denne forskrift, og for kommuner som har slike havner og havneanlegg i kommunen.</article></article><article class="legalArticle" data-lovdata-URL="LTI/forskrift/2024-09-27-2307/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjon</span></h2><article class="legalP" id="paragraf-3-ledd-1">Med havner og havneanlegg av særlig forsvarsmessig betydning menes havner og havneanlegg som definert i havne- og farvannsloven § 3, og som etter Forsvarets planverk og militærfaglige vurderinger anses å være av vesentlig betydning for Forsvaret og allierte styrker.</article></article><article class="legalArticle" data-lovdata-URL="LTI/forskrift/2024-09-27-2307/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Havneberedskapsplaner</span></h2><article class="legalP" id="paragraf-4-ledd-1">Kystverket skal utarbeide et overordnet beredskapsplanverk for havner og havneanlegg av særlig forsvarsmessig betydning, basert på Sivilt beredskapssystem og Forsvarets behov. Beredskapsplanverket skal blant annet beskrive hvilke tiltak som det særlig vil være aktuelt å iverksette overfor havner og havneanlegg av særlig forsvarsmessig betydning når riket er i krig eller krig truer eller rikets selvstendighet eller sikkerhet er i fare, herunder rekvisisjon av råderetten over havner og havneanlegg etter beredskapsloven § 15.</article><article class="legalP" id="paragraf-4-ledd-2">Havnene og havneanleggene av særlig forsvarsmessig betydning skal utarbeide, øve og vedlikeholde et operativt beredskapsplanverk basert på Kystverkets overordnede planverk og Forsvarets behov.</article><article class="legalP" id="paragraf-4-ledd-3">Statsforvalteren skal i samsvar med instruks for statsforvalteren og Sysselmesteren på Svalbard sitt arbeid med samfunnssikkerhet, beredskap og krisehåndtering, samordne havnene og havneanleggenes beredskapsarbeid etter andre ledd.</article></article><article class="legalArticle" data-lovdata-URL="LTI/forskrift/2024-09-27-2307/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Havneberedskapsforum</span></h2><article class="legalP" id="paragraf-5-ledd-1">Nærings- og fiskeridepartementet skal etablere et samarbeidsforum for oppfølgning av havneberedskapsforskriften med representanter fra Forsvaret, Kystverket, statsforvalteren, Politidirektoratet og havner og havneanlegg av særlig forsvarsmessig betydning. Andre relevante etater, herunder politidistriktene og Politiets sikkerhetstjeneste, kan delta etter behov.</article><article class="legalP" id="paragraf-5-ledd-2">Havneberedskapsforumet skal bidra til styrket havneberedskap, informasjonsutveksling, koordinering og gjensidig utnyttelse av ressurser.</article><article class="legalP" id="paragraf-5-ledd-3">Deltakerne i havneberedskapsforumet skal ha nødvendig sikkerhetsklarering.</article></article><article class="legalArticle" data-lovdata-URL="LTI/forskrift/2024-09-27-2307/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Endring av vedlegg</span></h2><article class="legalP" id="paragraf-6-ledd-1">Vedlegget til denne forskriften kan endres av Nærings- og fiskeridepartementet i samråd med Forsvarsdepartementet.</article></article><article class="legalArticle" data-lovdata-URL="LTI/forskrift/2024-09-27-2307/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse</span></h2><article class="legalP" id="paragraf-7-ledd-1">Forskriften trer i kraft straks.</article><article class="legalP" id="paragraf-7-ledd-2">Fra samme tid oppheves forskrift av 16. januar 1987 nr. 3254 om overføring av myndighet etter havne- og farvannsloven av 8. juni 1984 nr. 51 § 2 fjerde ledd til statlig organ.</article></article></main></body></html>