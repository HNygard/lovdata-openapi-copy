<!DOCTYPE html><html lang="nb"><head><title>Forskrift om endring i forskrift om førerkort m.m. (førerkortforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-02-22-316</dd><dt class="dokid">DokumentID</dt><dd class="dokid">LTI/forskrift/2024-02-22-316</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="subunit">Etat</dt><dd class="subunit"><ul><li>Vegdirektoratet</li></ul></dd><dt class="dateInForce">I kraft fra</dt><dd class="dateInForce">2024-02-22</dd><dt class="changesToDocuments">Endrer</dt><dd class="changesToDocuments"><ul><li>forskrift/2004-01-19-298</li></ul></dd><dt class="basedOn">Hjemmel</dt><dd class="basedOn"><ul><li>lov/1965-06-18-4/§24</li><li>forskrift/1967-03-17-3462</li><li>forskrift/2003-09-29-1196</li></ul></dd><dt class="dateOfPublication">Kunngjort</dt><dd class="dateOfPublication">2024-02-26 13:45</dd><dt class="journalNumber">Journalnummer</dt><dd class="journalNumber">2024-0195</dd><dt class="titleShort">Korttittel</dt><dd class="titleShort">Endr. i førerkortforskriften</dd><dt class="title">Tittel</dt><dd class="title">Forskrift om endring i forskrift om førerkort m.m. (førerkortforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Vegdirektoratet 22. februar 2024 med hjemmel i lov 18. juni 1965 nr. 4 om vegtrafikk (vegtrafikkloven) § 24 jf. delegeringsvedtak 17. mars 1967 nr. 3462 og delegeringsvedtak 29. september 2003 nr. 1196.</dd><dt class="refid">RefID</dt><dd class="refid">forskrift/2024-02-22-316</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om førerkort m.m. (førerkortforskriften)<ul class="tocSubUl"><li>I<ul class="tocSubUl"><li>§ 12-8. Særregler for kjøring på lukkede bedriftsområder</li><li>§ 6a. Kjørevurdering i mest omfattende førerkortklasse</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2024-02-22-316" id="dokument"><h1>Forskrift om endring i forskrift om førerkort m.m. (førerkortforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2024-02-22-316/KAPITTEL_1"><h2 data-text-align="center">I</h2><article class="defaultP">I forskrift 19. januar 2004 nr. 298 om førerkort m.m. (førerkortforskriften) gjøres følgende endringer:</article> <article class="defaultP" margin-top="true">§ 4-3 fjerde ledd skal lyde:</article><article class="legalP" id="kapittel-1-ledd-1">Når praktisk prøve er avlagt med kjøretøy med automatgir, er føreretten begrenset til slike kjøretøy, jf. trafikkopplæringsforskriften § 29-8 med unntak som nevnt i § 29-8 andre ledd. Når kjørevurdering eller ny førerprøve er avlagt med kjøretøy med automatgir, kan føreretten begrenses til slike kjøretøy, jf. trafikkopplæringsforskriften § 30A-11.</article> <article class="defaultP" margin-top="true">Ny § 12-8 skal lyde:</article><article class="futureLegalArticle" data-name="§12-8" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 12-8</span>. <span class="legalArticleTitle">Særregler for kjøring på lukkede bedriftsområder</span></span><article class="legalP" id="kapittel-1-foreslåttparagraf-1-ledd-1">For kjøring på lukkede bedriftsområder med varig virksomhetsutøvelse og som er permanent fysisk avsperret for alminnelig ferdsel, som for eksempel lufthavner, kan førere med sammenhengende førerett siste to år i klasse B føre motorvogn som betinger klasse S, T, BE, C1, C1E, C, CE, D1, D1E, D eller DE. Vedkommende bedrift skal før kjøring finner sted ha skriftlig dokumentasjon på at aktuelle personer har gjennomgått opplæring og bestått ferdighetsprøve for kyndig person. Opplæringen skal minst bestå av en generell del som omhandler kjøring og samhandling med spesialkjøretøy på det konkrete lukkede området, samt en kjøretøyspesifikk del som omhandler opplæring i bruk av det aktuelle kjøretøyet på det konkrete lukkede området. I tillegg må føreren ha oppnådd minstealder for å kunne erverve førerett i aktuell klasse, jf. § 3-1, og helsekravene må være oppfylt for aktuell førerkortgruppe, jf. vedlegg 1. Fører og eier, eller den som på eierens vegne har rådighet over kjøretøyet, plikter å påse at nevnte vilkår er oppfylt før kjøring finner sted.</article><article class="legalP" id="kapittel-1-foreslåttparagraf-1-ledd-2">Sammenhengende førerett siste to år dokumenteres med norsk førerkort, eller førerkort fra land som kan byttes til norsk førerkort uten førerprøver etter kapittel 10.</article><article class="legalP" id="kapittel-1-foreslåttparagraf-1-ledd-3">Kravet til sammenhengende førerett de siste 2 år er oppfylt selv om føreretten har vært inndratt i seks måneder eller mindre på grunn av helse. Det forutsettes at fører har hatt minst to års førerett til sammen.</article><article class="legalP" id="kapittel-1-foreslåttparagraf-1-ledd-4">Første ledd gjelder også for lærlinger som har inngått lærekontrakt med godkjent lærebedrift, og som har gyldig førerett i klasse B. Bedriftsintern opplæring og ferdighetsprøve for kyndig person skal gjennomføres. Aldersbegrensningen gjelder ikke.</article><article class="legalP" id="kapittel-1-foreslåttparagraf-1-ledd-5">Tidsbegrensede dispensasjonsvedtak fattet etter tidligere bestemmelse i førerkortforskriften § 14-3 andre ledd og forskrift 23. februar 1979 nr. 4 om førerkort og førerprøve § 7 nr. 4 er gyldig etter sitt innhold frem til vedtaket utløper. Personer ansatt i bedriften innen 1. mars 2024 kan føre motorvogn på det lukkede bedriftsområdet uavhengig av alderskravene og krav om to års sammenhengende førerett i klasse B som følger av første ledd.</article><article class="legalP" id="kapittel-1-foreslåttparagraf-1-ledd-6">For tidsubegrensede dispensasjonsvedtak fattet etter tidligere bestemmelse i førerkortforskriften § 14-3 andre ledd og forskrift 23. februar 1979 nr. 4 om førerkort og førerprøve § 7 nr. 4, gjelder en frist på to år fra 1. mars 2024 til å innrette seg etter unntaket nevnt i første og andre ledd. Personer ansatt i bedriften før datoen nevnt over kan føre motorvogn på det lukkede bedriftsområdet uavhengig av alderskravene og krav om to års sammenhengende førerett i klasse B som følger av første ledd.</article></article> <article class="defaultP" margin-top="true">§ 14-3 andre ledd oppheves.</article> <article class="defaultP" margin-top="true">§ 14-5 andre ledd skal lyde:</article><article class="legalP" id="kapittel-1-ledd-2">Dispensasjoner, tillatelser og annet fastsatt med hjemmel i forskrift om førerkort og førerprøve 23. februar 1979 nr. 4, gjelder fortsatt. For dispensasjonsvedtak fattet etter forskrift om førerkort og førerprøve 23. februar 1979 nr. 4 § 7 nr. 4 gjelder førerkortforskriften § 12-8 femte og sjette ledd.</article> <article class="defaultP" margin-top="true">Vedlegg 1 § 2 tredje ledd og nytt fjerde ledd skal lyde:</article><article class="legalP" id="kapittel-1-ledd-3">Dersom legen finner at vedkommende ikke fyller helsekravene, plikter legen å gi melding om det til statsforvalteren, jf. lov om helsepersonell § 34, jf. forskrift 4. mars 2022 nr. 325 om melding fra lege, psykolog eller optiker ved helsesvekkelse av betydning for trafikksikkerheten (meldepliktforskriften) § 2 og § 3.</article><article class="legalP" id="kapittel-1-ledd-4">Personer som ikke har gyldig førerett, må søke politiet om samtykke for å kunne øvingskjøre, jf. trafikkopplæringsforskriften § 2-1 sjette ledd.</article> <article class="defaultP" margin-top="true">Vedlegg 1 ny § 6a skal lyde:</article><article class="futureLegalArticle" data-name="§6a" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 6a</span>. <span class="legalArticleTitle">Kjørevurdering i mest omfattende førerkortklasse</span></span><article class="legalP" id="kapittel-1-foreslåttparagraf-2-ledd-1">Ved gjennomføring av kjørevurdering innen en førerkortgruppe, skal kjørevurderingen gjennomføres i den mest omfattende førerkortklassen vedkommende har eller ønsker å beholde. Helsekravet kan godkjennes i den førerkortklassen kjørevurderingen er gjennomført i med resultatet anbefalt førerett/bestått kjørevurdering, samt for underliggende førerkortklasser, selv om helsekravene ellers er like for mer omfattende klasser innen samme førerkortgruppe. Som mest omfattende førerkortklasse regnes i stigende rekkefølge: AM, S, T, A1, A2, A, B, BE, C1/D1, C1E/D1E, C, D, DE og CE, jf. førerkortforskriften § 6-1 tredje ledd. Anbefalt førerett/bestått kjørevurdering i førerkortklasse CE kan likevel gi godkjent helsekrav for førerkortgruppe 3.</article><article class="legalP" id="kapittel-1-foreslåttparagraf-2-ledd-2">Ved førlighetssvekkelse med førertilpasset kjøretøy, avlegges kjørevurdering i den klassen det tilpassede kjøretøyet tilhører, da førlighetssvekkelse krever dispensasjon fra helsekravene, jf. førerkortforskriften vedlegg 1 § 41. Førerprøvesensor skal vurdere om kandidaten i tillegg kan beholde underliggende førerkortklasser. Ved førlighetssvekkelse og gjennomføring av kjørevurdering med ordinær automatgiret kjøretøy, skal sensor også vurdere om kandidaten kan beholde underliggende førerkortklasser i tillegg. Ved førlighetssvekkelse og gjennomføring av kjørevurdering uten førertilpasset kjøretøy gjelder første ledd.</article><article class="legalP" id="kapittel-1-foreslåttparagraf-2-ledd-3">For kjøreseddel for drosje, godkjenning som trafikklærer og godkjenning som førerprøvesensor, kan helsekravet godkjennes i førerkortgruppe 3 ved anbefalt førerett etter kjørevurdering i en mindre omfattende førerkortklasse så lenge det er gjennomført i den mest omfattende klassen vedkommende har eller ønsker å beholde førerett i.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2024-02-22-316/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section></main></body></html>