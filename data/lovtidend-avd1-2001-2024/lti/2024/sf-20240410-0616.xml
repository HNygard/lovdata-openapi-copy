<!DOCTYPE html><html lang="nb"><head><title>Forskrift om endring i forskrift om utforming og innretning av arbeidsplasser og arbeidslokaler</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-04-10-616</dd><dt class="dokid">DokumentID</dt><dd class="dokid">LTI/forskrift/2024-04-10-616</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="subunit">Etat</dt><dd class="subunit"><ul><li>Direktoratet for Arbeidstilsynet</li></ul></dd><dt class="dateInForce">I kraft fra</dt><dd class="dateInForce">2024-06-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2011-12-06-1356</li></ul></dd><dt class="basedOn">Hjemmel</dt><dd class="basedOn"><ul><li>lov/2005-06-17-62/§4-4</li><li>lov/2005-06-17-62/§4-1</li><li>forskrift/2021-06-29-2280</li></ul></dd><dt class="dateOfPublication">Kunngjort</dt><dd class="dateOfPublication">2024-04-15 14:45</dd><dt class="journalNumber">Journalnummer</dt><dd class="journalNumber">2024-0367</dd><dt class="titleShort">Korttittel</dt><dd class="titleShort">Endr. i arbeidsplassforskriften</dd><dt class="title">Tittel</dt><dd class="title">Forskrift om endring i forskrift om utforming og innretning av arbeidsplasser og arbeidslokaler</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Direktoratet for Arbeidstilsynet 10. april 2024 med hjemmel i lov 17. juni 2005 nr. 62 om arbeidsmiljø, arbeidstid, stillingsvern mv. (arbeidsmiljøloven) § 4-1 og § 4-4 femte ledd jf. delegeringsvedtak 29. juni 2021 nr. 2280.</dd><dt class="refid">RefID</dt><dd class="refid">forskrift/2024-04-10-616</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om utforming og innretning av arbeidsplasser og arbeidslokaler<ul class="tocSubUl"><li>I<ul class="tocSubUl"><li>§ 1-1. Formål</li><li>§ 1-2. Virkeområde</li><li>§ 3A-1. Generelle krav til innkvarteringen</li><li>§ 3A-2. Krav til enkeltrom som soverom</li><li>§ 3A-3. Krav til oppholdsrom</li><li>§ 3A-4. Tilgang til dusj og toalett</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2024-04-10-616" id="dokument"><h1>Forskrift om endring i forskrift om utforming og innretning av arbeidsplasser og arbeidslokaler</h1><section class="section" data-name="kapI" id="kapittel-1" data-lovdata-URL="LTI/forskrift/2024-04-10-616/KAPITTEL_1"><h2 data-text-align="center">I</h2><article class="defaultP">I forskrift 6. desember 2011 nr. 1356 om utforming og innretning av arbeidsplasser og arbeidslokaler (arbeidsplassforskriften) gjøres følgende endringer:</article> <article class="defaultP" margin-top="true">Forskriftens tittel skal lyde:</article><article class="defaultP"><i>Forskrift om utforming og innretning av arbeidsplasser, arbeidslokaler og innkvartering (arbeidsplassforskriften)</i></article> <article class="defaultP" margin-top="true">§ 1-1 skal lyde:</article><article class="futureLegalArticle" data-name="§1-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1-1</span>. <span class="legalArticleTitle">Formål</span></span><article class="legalP" id="kapittel-1-foreslåttparagraf-1-ledd-1">Forskriftens formål er å sikre at arbeidstakernes sikkerhet, helse og velferd ivaretas ved at:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-1-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-1-ledd-1">arbeidsplasser og arbeidslokaler tilrettelegges og utformes i forhold til arbeidet som utføres, den enkelte arbeidstaker og til særskilte risikoforhold.</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-1-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-2-ledd-1">innkvartering som arbeidsgiver stiller til rådighet for arbeidstaker er forsvarlig utført, innredet og vedlikeholdt.</article></article></li></ul></article></article> <article class="defaultP" margin-top="true">§ 1-2 skal lyde:</article><article class="futureLegalArticle" data-name="§1-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 1-2</span>. <span class="legalArticleTitle">Virkeområde</span></span><article class="legalP" id="kapittel-1-foreslåttparagraf-2-ledd-1">Forskriften gjelder for alle faste og midlertidige arbeidsplasser, atkomstveier og for nye og eksisterende arbeidslokaler. Forskriftens kapittel 3A gjelder for innkvartering som arbeidsgiver stiller til rådighet for arbeidstaker.</article><article class="legalP" id="kapittel-1-foreslåttparagraf-2-ledd-2">Forskriftens § 2-10 og kapittel 9 gjelder ikke for petroleumsvirksomhet til havs og for virksomhet på landanlegg som nevnt i rammeforskriften § 6 bokstav e. Forskriftens § 2-22, § 2-23, kapittel 3A og § 6-5 gjelder ikke for petroleumsvirksomhet til havs.</article><article class="legalP" id="kapittel-1-foreslåttparagraf-2-ledd-3">For Svalbard får denne forskriften anvendelse med mindre annet følger av forskrift 18. januar 1993 nr. 33 om kullgruvene på Svalbard.</article></article><article class="defaultP">Nytt Kapittel 3A skal lyde:</article><span class="futuretitle" id="kapittel-1-foreslåttittel-1">Kapittel 3A. Krav til innkvartering arbeidsgiver stiller til rådighet for arbeidstaker</span><article class="futureLegalArticle" data-name="§3A-1" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 3A-1</span>. <span class="legalArticleTitle">Generelle krav til innkvarteringen</span></span><article class="legalP" id="kapittel-1-foreslåttparagraf-3-ledd-1">Innkvartering som arbeidsgiver stiller til rådighet for arbeidstaker, skal være forsvarlig utført, innredet og vedlikeholdt. Innkvarteringen skal blant annet være forsvarlig med hensyn til<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-3-ledd-1-punkt-1"><article class="legalP" id="kapittel-1-foreslåttparagraf-3-ledd-1-punkt-1-ledd-1">dagslys og utsyn</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-3-ledd-1-punkt-2"><article class="legalP" id="kapittel-1-foreslåttparagraf-3-ledd-1-punkt-2-ledd-1">vedlikehold og mulighet for tilstrekkelig renhold og hygienisk standard</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-3-ledd-1-punkt-3"><article class="legalP" id="kapittel-1-foreslåttparagraf-3-ledd-1-punkt-3-ledd-1">temperatur, fuktighet, avtrekk og luftkvalitet</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-3-ledd-1-punkt-4"><article class="legalP" id="kapittel-1-foreslåttparagraf-3-ledd-1-punkt-4-ledd-1">giftige og helsefarlige stoffer</article></article></li><li data-li-identifier="e." data-name="e."><article class="listArticle" id="kapittel-1-foreslåttparagraf-3-ledd-1-punkt-5"><article class="legalP" id="kapittel-1-foreslåttparagraf-3-ledd-1-punkt-5-ledd-1">biologiske faktorer</article></article></li><li data-li-identifier="f." data-name="f."><article class="listArticle" id="kapittel-1-foreslåttparagraf-3-ledd-1-punkt-6"><article class="legalP" id="kapittel-1-foreslåttparagraf-3-ledd-1-punkt-6-ledd-1">oppbevaring, tilberedelse og inntak av mat</article></article></li><li data-li-identifier="g." data-name="g."><article class="listArticle" id="kapittel-1-foreslåttparagraf-3-ledd-1-punkt-7"><article class="legalP" id="kapittel-1-foreslåttparagraf-3-ledd-1-punkt-7-ledd-1">oppbevaring av klær</article></article></li><li data-li-identifier="h." data-name="h."><article class="listArticle" id="kapittel-1-foreslåttparagraf-3-ledd-1-punkt-8"><article class="legalP" id="kapittel-1-foreslåttparagraf-3-ledd-1-punkt-8-ledd-1">vask og tørk av klær</article></article></li><li data-li-identifier="i." data-name="i."><article class="listArticle" id="kapittel-1-foreslåttparagraf-3-ledd-1-punkt-9"><article class="legalP" id="kapittel-1-foreslåttparagraf-3-ledd-1-punkt-9-ledd-1">brann- og elsikkerhet.</article></article></li></ul></article><article class="legalP" id="kapittel-1-foreslåttparagraf-3-ledd-2">Arbeidstakere i innkvarteringen skal ved fare på en rask og sikker måte kunne evakueres fra alle rom. Arbeidsplassforskriften § 2-21 om rømningsveier og nødutganger gjelder tilsvarende for innkvarteringsforhold.</article><article class="legalP" id="kapittel-1-foreslåttparagraf-3-ledd-3">Rom og steder som nevnt i § 3A-2 til § 3A-4 skal ikke installeres eller utstyres på en måte som gjør at disse ikke kan ivareta sin funksjon.</article><article class="legalP" id="kapittel-1-foreslåttparagraf-3-ledd-4">Førstehjelpsutstyr bør være tilgjengelig i umiddelbar nærhet.</article></article><article class="futureLegalArticle" data-name="§3A-2" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 3A-2</span>. <span class="legalArticleTitle">Krav til enkeltrom som soverom</span></span><article class="legalP" id="kapittel-1-foreslåttparagraf-4-ledd-1">Arbeidsgiver skal sørge for at hver arbeidstaker har eget soverom. Soverom skal ha vindu som kan åpnes og som kan benyttes som rømningsvei.</article><article class="legalP" id="kapittel-1-foreslåttparagraf-4-ledd-2">Krav om enkeltrom som soverom gjelder ikke<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-4-ledd-2-punkt-1"><article class="legalP" id="kapittel-1-foreslåttparagraf-4-ledd-2-punkt-1-ledd-1">for sesongarbeid i inntil 12 uker i løpet av kalenderåret</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-4-ledd-2-punkt-2"><article class="legalP" id="kapittel-1-foreslåttparagraf-4-ledd-2-punkt-2-ledd-1">ved kortvarig arbeid utenfor normalarbeidsstedet der det vanskelig lar seg gjøre å stille enkeltrom til arbeidstakers disposisjon.</article></article></li></ul></article><article class="legalP" id="kapittel-1-foreslåttparagraf-4-ledd-3">Maksimalt fire arbeidstakere kan dele soverom i slike tilfeller. Det skal uansett være minst 4 kvadratmeter gulvplass per person hvor flere personer sover i samme rom.</article><article class="legalP" id="kapittel-1-foreslåttparagraf-4-ledd-4">Med sesongarbeid menes arbeid som er av en slik karakter at det kun utføres en begrenset del av året. Vedlikeholds- og restaureringsarbeid o.l. anses ikke som sesongarbeid.</article><article class="legalP" id="kapittel-1-foreslåttparagraf-4-ledd-5">Soverom skal være plassert slik at arbeidstakerne blir minst mulig forstyrret og skal ikke ha gjennomgang til andre rom.</article><article class="legalP" id="kapittel-1-foreslåttparagraf-4-ledd-6">Arbeidsgiverforening og fagforening med innstillingsrett etter arbeidstvistloven § 39 kan avtale unntak fra kravet om eget soverom i første ledd første punktum, slik at det kan være to arbeidstakere som deler soverom.</article></article><article class="futureLegalArticle" data-name="§3A-3" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 3A-3</span>. <span class="legalArticleTitle">Krav til oppholdsrom</span></span><article class="legalP" id="kapittel-1-foreslåttparagraf-5-ledd-1">Oppholdsrommet skal være i umiddelbar nærhet til soverommet og skal være utstyrt med tilstrekkelig antall bord og stoler med rygg tilpasset det maksimale antallet arbeidstakere som normalt vil oppholde seg i rommet samtidig. Minimumsareal per person er 1,5 kvadratmeter.</article><article class="legalP" id="kapittel-1-foreslåttparagraf-5-ledd-2">Dersom soverommet er tilstrekkelig stort, kan krav til oppholdsrom ivaretas i soverommet. Forutsetningene i første ledd gjelder da tilsvarende i det kombinerte sove- og oppholdsrommet.</article><article class="legalP" id="kapittel-1-foreslåttparagraf-5-ledd-3">Det bør være tilgang til trådløst internett hvor dette er mulig.</article></article><article class="futureLegalArticle" data-name="§3A-4" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 3A-4</span>. <span class="legalArticleTitle">Tilgang til dusj og toalett</span></span><article class="legalP" id="kapittel-1-foreslåttparagraf-6-ledd-1">Det skal være tilgang til låsbar dusj og låsbart toalett i umiddelbar nærhet. Det skal som minimum være tilgang til ett toalett og en dusj per fem arbeidstakere.</article><article class="legalP" id="kapittel-1-foreslåttparagraf-6-ledd-2">Det skal være tilgang til håndvask i tilknytning til toalett. Håndvask skal være utstyrt med rennende kaldt og varmt vann.</article><article class="legalP" id="kapittel-1-foreslåttparagraf-6-ledd-3">Det skal være tilgang til atskilt dusj og toalett for kvinner og menn, eller atskilt bruk av dem.</article><article class="legalP" id="kapittel-1-foreslåttparagraf-6-ledd-4">Dusjer skal være tilstrekkelig store og utstyrt med rennende kaldt og varmt vann. Det skal være tilgang til speil. Det må være tilstrekkelig avtrekk for vanndamp.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2024-04-10-616/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 1. juni 2024.</article></section></main></body></html>