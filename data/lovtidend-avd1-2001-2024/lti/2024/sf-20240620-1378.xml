<!DOCTYPE html><html lang="nb"><head><title>Forskrift om endring i forskrift om evakuerings- og redningsredskaper på flyttbare innretninger og i forskrift om radiokommunikasjonsutstyr for norske skip og flyttbare innretninger</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-06-20-1378</dd><dt class="dokid">DokumentID</dt><dd class="dokid">LTI/forskrift/2024-06-20-1378</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Sjøfartsdirektoratet</li></ul></dd><dt class="dateInForce">I kraft fra</dt><dd class="dateInForce">2024-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2016-02-02-90</li><li>forskrift/2014-07-01-955</li></ul></dd><dt class="basedOn">Hjemmel</dt><dd class="basedOn"><ul><li>lov/2007-02-16-9/§2</li><li>lov/2007-02-16-9/§6</li><li>lov/2007-02-16-9/§9</li><li>lov/2007-02-16-9/§11</li><li>lov/2007-02-16-9/§13</li><li>lov/2007-02-16-9/§15</li><li>lov/2007-02-16-9/§19</li><li>lov/2007-02-16-9/§20</li><li>lov/2007-02-16-9/§21</li><li>lov/2007-02-16-9/§22</li><li>lov/2007-02-16-9/§41</li><li>forskrift/2007-02-16-171</li><li>forskrift/2007-05-31-590</li></ul></dd><dt class="dateOfPublication">Kunngjort</dt><dd class="dateOfPublication">2024-07-01 15:30</dd><dt class="journalNumber">Journalnummer</dt><dd class="journalNumber">2024-0713</dd><dt class="title">Tittel</dt><dd class="title">Forskrift om endring i forskrift om evakuerings- og redningsredskaper på flyttbare innretninger og i forskrift om radiokommunikasjonsutstyr for norske skip og flyttbare innretninger</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Sjøfartsdirektoratet 20. juni 2024 med hjemmel i lov 16. februar 2007 nr. 9 om skipssikkerhet (skipssikkerhetsloven) § 2, § 6, § 9, § 11, § 13, § 15, § 19, § 20, § 21, § 22 og § 41, jf. delegeringsvedtak 16. februar 2007 nr. 171 og delegeringsvedtak 31. mai 2007 nr. 590. <br /> <strong>EØS-henvisninger:</strong> Forskriften er meldt til EFTAs overvåkingsorgan i henhold til kravene i lov 17. desember 2004 nr. 101 om europeisk meldeplikt for tekniske regler m.m. (EØS-høringsloven) og EØS-avtalen vedlegg II kap. XIX nr. 1 (direktiv (EU) 2015/1535).</dd><dt class="refid">RefID</dt><dd class="refid">forskrift/2024-06-20-1378</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om evakuerings- og redningsredskaper på flyttbare innretninger og i forskrift om radiokommunikasjonsutstyr for norske skip og flyttbare innretninger<ul class="tocSubUl"><li>I<ul class="tocSubUl"><li>§ 5. Evakueringsanalyse for sjøveisevakuering</li><li>§ 6. Alarminstruks</li><li>§ 34. Øvelser og trening</li></ul></li><li>II<ul class="tocSubUl"><li>§ 7. Krav om radiokommunikasjonsutstyr på flyttbare innretninger</li><li>§ 8. Unntak for flyttbare innretninger uten egen fremdrift</li></ul></li><li>III</li></ul></li></ul></dd></dl></header><main class="documentBody" data-lovdata-URL="LTI/forskrift/2024-06-20-1378" id="dokument"><h1>Forskrift om endring i forskrift om evakuerings- og redningsredskaper på flyttbare innretninger og i forskrift om radiokommunikasjonsutstyr for norske skip og flyttbare innretninger</h1><section class="section" data-name="kapI" id="kapittel-1" data-lovdata-URL="LTI/forskrift/2024-06-20-1378/KAPITTEL_1"><h2 data-text-align="center">I</h2><article class="defaultP">I forskrift 2. februar 2016 nr. 90 om evakuerings- og redningsredskaper på flyttbare innretninger gjøres følgende endringer:</article> <article class="defaultP" margin-top="true">Hjemmel i ingressen skal lyde:</article><article class="defaultP" data-text-size="small"><strong>Hjemmel:</strong> Fastsatt av Sjøfartsdirektoratet 2. februar 2016 med hjemmel i lov 16. februar 2007 nr. 9 om skipssikkerhet (skipssikkerhetsloven) § 2, § 6, § 9, § 11, § 13, § 21, § 22 og § 41, jf. delegeringsvedtak 16. februar 2007 nr. 171 og delegeringsvedtak 31. mai 2007 nr. 590.</article> <article class="defaultP" margin-top="true">§ 2 bokstav a skal lyde:<ul class="defaultList"><li data-li-identifier="a." data-name="a."><article class="listArticle" id="kapittel-1-punkt-1"><article class="legalP" id="kapittel-1-punkt-1-ledd-1"><i>«SOLAS»:</i> Den internasjonale konvensjonen om sikkerhet for menneskeliv til sjøs 1974 (SOLAS) konsolidert utgave 2020.</article></article></li></ul></article> <article class="defaultP" margin-top="true">§ 5 skal lyde:</article><article class="futureLegalArticle" data-name="§5" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Evakueringsanalyse for sjøveisevakuering</span></span><article class="legalP" id="kapittel-1-foreslåttparagraf-1-ledd-1">Det skal utføres en evakueringsanalyse som skal baseres på innretningens dimensjonerende ulykkeshendelser, jf. forskrift 22. desember 1993 nr. 1239 om risikoanalyse for flyttbare innretninger § 24. Evakueringsanalysen skal vise at etter en hvilken som helst ulykkeshendelse er rømningsveier, midlertidig oppholdssted, mønstringsstasjoner og redningsredskaper arrangert slik at<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-1-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-1-ledd-1">alle personer om bord kan evakueres med livbåter i løpet av 15 minutter under alle værforhold. Tiden regnes frem til livbåtene er sjøsatt og frigjort;</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-1-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-2-ledd-1">redningsflåtene er hensiktsmessig plassert for alternativ evakuering;</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-1-ledd-1-punkt-3"><article class="legalP" id="kapittel-1-foreslåttparagraf-1-ledd-1-punkt-3-ledd-1">et tilstrekkelig antall personlige redningsredskaper er tilgjengelig for bruk både til redning og for sjøveisevakuering.</article></article></li></ul></article></article> <article class="defaultP" margin-top="true">§ 6 skal lyde:</article><article class="futureLegalArticle" data-name="§6" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Alarminstruks</span></span><article class="numberedLegalP" data-numerator="1" id="kapittel-1-foreslåttparagraf-2-nummer-1">(1) Alarminstruksen skal gi opplysninger om<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-2-nummer-1-punkt-1"><article class="legalP" id="kapittel-1-foreslåttparagraf-2-nummer-1-punkt-1-ledd-1">hvordan beredskapen på innretningen er organisert</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-2-nummer-1-punkt-2"><article class="legalP" id="kapittel-1-foreslåttparagraf-2-nummer-1-punkt-2-ledd-1">hvor den enkelte skal møte, og pliktene den enkelte har i en nødssituasjon</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-2-nummer-1-punkt-3"><article class="legalP" id="kapittel-1-foreslåttparagraf-2-nummer-1-punkt-3-ledd-1">hvordan det varsles i en nødssituasjon.</article></article></li></ul></article><article class="numberedLegalP" data-numerator="2" id="kapittel-1-foreslåttparagraf-2-nummer-2">(2) Alarminstruksen skal være oppslått i beredskapsrom, sentralt kontrollrom, maskinkontrollrom, viktige arbeidsrom og på sentrale plasser i boligkvarter.</article></article> <article class="defaultP" margin-top="true">§ 16 oppheves.</article> <article class="defaultP" margin-top="true">§ 21 tredje ledd bokstav b skal lyde:<ul class="defaultList"><li data-li-identifier="b." data-name="b."><article class="listArticle" id="kapittel-1-foreslåttparagraf-2-nummer-2-punkt-1"><article class="legalP" id="kapittel-1-foreslåttparagraf-2-nummer-2-punkt-1-ledd-1">i fullastet tilstand ha en statisk slepekraft på minst (0,9 x WE) kN, hvor WE er vekten i tonn av en fullt utstyrt livbåt uten personer om bord. Dette kravet gjelder ikke for fritt-fall-livbåter;</article></article></li></ul></article> <article class="defaultP" margin-top="true">§ 28 oppheves.</article> <article class="defaultP" margin-top="true">§ 34 skal lyde:</article><article class="futureLegalArticle" data-name="§34" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 34</span>. <span class="legalArticleTitle">Øvelser og trening</span></span><article class="numberedLegalP" data-numerator="1" id="kapittel-1-foreslåttparagraf-3-nummer-1">(1) Øvelser skal utvikle og forbedre organisasjonens evne til å håndtere en hendelse. Det skal utføres øvelser annenhver uke. Øvelsesprogrammet skal omfatte øvelser innen alle relevante ulykkeshendelser for innretningen, jf. forskrift 22. desember 1993 nr. 1239 om risikoanalyse for flyttbare innretninger § 24, og skal være slik at alt personell i løpet av et år deltar på alle øvelser som er relevant for den enkelte.</article><article class="numberedLegalP" data-numerator="2" id="kapittel-1-foreslåttparagraf-3-nummer-2">(2) Trening skal utføres for å øke individers kunnskap og kompetanse og lære de ferdigheter som er nødvendige for å fylle en gitt rolle i den organisasjonen som skal håndtere en hendelse. Det skal trenes på mulige nødssituasjoner som kan oppstå om bord. Det skal være et treningsprogram som er utviklet med basis i de definerte fare- og ulykkeshendelsene. I uker uten øvelse, jf. første ledd, skal det trenes på de pliktene som er gitt i alarminstruksen, jf. § 6 første ledd.</article><article class="numberedLegalP" data-numerator="3" id="kapittel-1-foreslåttparagraf-3-nummer-3">(3) I forbindelse med øvelse og trening<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-3-nummer-3-punkt-1"><article class="legalP" id="kapittel-1-foreslåttparagraf-3-nummer-3-punkt-1-ledd-1">skal HMOB-båt sjøsettes og manøvreres når forholdene tillater det, og etter at det er gjennomført en risikovurdering</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-3-nummer-3-punkt-2"><article class="legalP" id="kapittel-1-foreslåttparagraf-3-nummer-3-punkt-2-ledd-1">er det ikke krav til at livbåt skal sjøsettes offshore. Sjøsetting kan bare gjøres når forholdene tillater det, og etter at det er gjennomført en risikovurdering.</article></article></li></ul></article><article class="numberedLegalP" data-numerator="4" id="kapittel-1-foreslåttparagraf-3-nummer-4">(4) Fritt-fall-livbåtene skal ha simulert utsetting hvert halvår.</article><article class="numberedLegalP" data-numerator="5" id="kapittel-1-foreslåttparagraf-3-nummer-5">(5) Beredskapsfartøy som er stasjonert ved innretningen, bør inngå i øvelsene.</article><article class="numberedLegalP" data-numerator="6" id="kapittel-1-foreslåttparagraf-3-nummer-6">(6) Det skal dokumenteres at øvelser er gjennomført.</article></article> <article class="defaultP" margin-top="true">§ 36 første ledd skal lyde:</article><article class="numberedLegalP" data-numerator="1" id="kapittel-1-nummer-1">(1) Vedlikeholdsprogrammet skal oppfylle SOLAS kapittel III regel 20, jf. 3.25 og regel 36. Regel 20.4 gjelder ikke. Ved vedlikehold og testing er det ikke krav til at livbåt skal sjøsettes offshore. Sjøsetting kan bare gjøres når forholdene tillater det, og etter at det er gjennomført en risikovurdering.</article> <article class="defaultP" margin-top="true">§ 36 fjerde ledd skal lyde:</article><article class="numberedLegalP" data-numerator="4" id="kapittel-1-nummer-2">(4) Ombygging skal utføres etter produsentens anvisninger.</article> <article class="defaultP" margin-top="true">§ 36 sjette ledd oppheves.</article></section><section class="section" data-name="kapII" id="kapittel-2" data-lovdata-URL="LTI/forskrift/2024-06-20-1378/KAPITTEL_2"><h2 data-text-align="center">II</h2><article class="defaultP">I forskrift 1. juli 2014 nr. 955 om radiokommunikasjonsutstyr for norske skip og flyttbare innretninger gjøres følgende endringer:</article> <article class="defaultP" margin-top="true">§ 7 skal lyde:</article><article class="futureLegalArticle" data-name="§7" id="kapittel-2-foreslåttparagraf-1"><span class="futureLegalArticleHeader"><span class="legalArticleValue">§ 7</span>. <span class="legalArticleTitle">Krav om radiokommunikasjonsutstyr på flyttbare innretninger</span></span><article class="legalP" id="kapittel-2-foreslåttparagraf-1-ledd-1">Flyttbare innretninger skal følge kravene for lasteskip i § 2 med unntak av kravene i SOLAS kapittel IV regel 7.2, 7.3, 7.4, 7.5 og 7.6.</article><article class="legalP" id="kapittel-2-foreslåttparagraf-1-ledd-2">Antall og plassering av VHF-radiotelefonapparater (VHF), radar-SART og AIS-SART for livbåter og redningsflåter skal oppfylle MODU-koden 11.6. «Should» i MODU-koden skal erstattes med «skal».</article><article class="legalP" id="kapittel-2-foreslåttparagraf-1-ledd-3">Hurtiggående mann-over-bord-båt (HMOB-båt) skal ha VHF.</article><article class="legalP" id="kapittel-2-foreslåttparagraf-1-ledd-4">VHF i livbåter og HMOB-båt skal ha hodesett. Føreren skal kunne bruke VHF og føre båten samtidig.</article><article class="legalP" id="kapittel-2-foreslåttparagraf-1-ledd-5">Dersom VHF i livbåten er håndholdt, skal den være koblet til en ekstra antenne som er fastmontert i livbåten.</article></article> <article class="defaultP" margin-top="true">§ 8 skal lyde:</article><article class="futureLegalArticle" data-name="§8" id="kapittel-2-foreslåttparagraf-2"><span class="futureLegalArticleHeader"><span class="legalArticleValue">§ 8</span>. <span class="legalArticleTitle">Unntak for flyttbare innretninger uten egen fremdrift</span></span><article class="legalP" id="kapittel-2-foreslåttparagraf-2-ledd-1">Flyttbare innretninger uten egen fremdrift kan unnlate å følge radioutstyrskravene i § 7 første ledd, jf. SOLAS regel IV/8, /9, /10 og /11, når innretningen oppfyller kravene i MODU-koden (Code for the Construction and Equipment of Mobile Offshore Drilling Units, 2009) pkt. 11.4 og 11.5.</article></article> <article class="defaultP" margin-top="true">Vedlegget Utdrag fra msc/circ. 561 oppheves.</article></section><section class="section" data-name="kapIII" id="kapittel-3" data-lovdata-URL="LTI/forskrift/2024-06-20-1378/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">Forskriften trer i kraft 1. juli 2024.</article></section></main></body></html>