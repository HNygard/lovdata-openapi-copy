<!DOCTYPE html><html lang="nb"><head><title>Forskrift om tiltak for å begrense spredningen av blåtunge hos drøvtyggere</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-09-27-2374</dd><dt class="dokid">DokumentID</dt><dd class="dokid">LTI/forskrift/2024-09-27-2374</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Mattilsynet</li></ul></dd><dt class="dateInForce">I kraft fra</dt><dd class="dateInForce">2024-09-27</dd><dt class="basedOn">Hjemmel</dt><dd class="basedOn"><ul><li>forskrift/2022-04-06-631/§25</li><li>lov/2003-12-19-124/§14</li><li>lov/2003-12-19-124/§15</li><li>lov/2003-12-19-124/§19</li><li>lov/2003-12-19-124/§23</li><li>forskrift/2003-12-19-1790</li><li>forskrift/2004-05-05-884</li><li>lov/2009-06-19-97/§23</li><li>lov/2009-06-19-97/§24</li><li>forskrift/2010-06-11-814</li><li>forskrift/2024-09-27-2375</li></ul></dd><dt class="dateOfPublication">Kunngjort</dt><dd class="dateOfPublication">2024-10-03 15:15</dd><dt class="journalNumber">Journalnummer</dt><dd class="journalNumber">2024-1044</dd><dt class="title">Tittel</dt><dd class="title">Forskrift om tiltak for å begrense spredningen av blåtunge hos drøvtyggere</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Mattilsynet 27. september 2024 med hjemmel i forskrift 6. april 2022 nr. 631 om dyrehelse (dyrehelseforskriften) § 25, jf. lov 19. desember 2003 nr. 124 om matproduksjon og mattrygghet mv. (matloven) §§ 14, 15, 19 og 23, delegeringsvedtak 19. desember 2003 nr. 1790 og delegeringsvedtak 5. mai 2004 nr. 884 og lov 19. juni 2009 nr. 97 om dyrevelferd § 23 og § 24, jf. delegeringsvedtak 11. juni 2010 nr. 814 og delegeringsvedtak 27. september 2024 nr. 2375.</dd><dt class="refid">RefID</dt><dd class="refid">forskrift/2024-09-27-2374</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tiltak for å begrense spredningen av blåtunge hos drøvtyggere<ul class="tocSubUl"><li>§ 1. Formål og virkeområde</li><li>§ 2. Definisjoner</li><li>§ 3. Opprettelse av tiltakssone og vaksinasjonssone</li><li>§ 4. Hanndyr for bruk i avl i og utenfor tiltakssonen</li><li>§ 5. Krav til drektige hunndyr som flyttes ut av tiltakssonen</li><li>§ 6. Avlsmaterialer fra andre dyr enn storfe i tiltakssonen</li><li>§ 7. Vaksinasjon av dyr i vaksinasjonssonen</li><li>§ 8. Unntak fra krav om beite</li><li>§ 9. Tilsyn og vedtak</li><li>§ 10. Dispensasjon</li><li>§ 11. Straffebestemmelser</li><li>§ 12. Ikrafttredelse</li><li>Vedlegg 1 – Tiltakssone</li><li>Vedlegg 2 – Vaksinasjonssone</li></ul></li></ul></dd></dl></header><main class="documentBody" data-lovdata-URL="LTI/forskrift/2024-09-27-2374" id="dokument"><h1>Forskrift om tiltak for å begrense spredningen av blåtunge hos drøvtyggere</h1><article class="legalArticle" data-lovdata-URL="LTI/forskrift/2024-09-27-2374/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og virkeområde</span></h2><article class="legalP" id="paragraf-1-ledd-1">Formålet er å begrense spredningen av blåtunge hos drøvtyggere i Norge.</article><article class="legalP" id="paragraf-1-ledd-2">Forskriften retter seg mot virksomheter og personer i forbindelse med nasjonal forflytning og håndtering av dyr i og fra tiltakssonen, samt avlsmaterialer fra tiltakssonen. Forskriften retter seg også mot virksomheter og personer som velger å vaksinere drøvtyggere mot blåtunge i vaksinasjonssonen.</article></article><article class="legalArticle" data-lovdata-URL="LTI/forskrift/2024-09-27-2374/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">Dyr i denne forskriften forstås som holdte drøvtyggere.</article></article><article class="legalArticle" data-lovdata-URL="LTI/forskrift/2024-09-27-2374/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Opprettelse av tiltakssone og vaksinasjonssone</span></h2><article class="legalP" id="paragraf-3-ledd-1">Tiltakssone som beskrevet i vedlegg 1 er opprettet.</article><article class="legalP" id="paragraf-3-ledd-2">Vaksinasjonssone som beskrevet i vedlegg 2 er opprettet.</article></article><article class="legalArticle" data-lovdata-URL="LTI/forskrift/2024-09-27-2374/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Hanndyr for bruk i avl i og utenfor tiltakssonen</span></h2><article class="legalP" id="paragraf-4-ledd-1">Hanndyr i tiltakssonen som flyttes ut av tiltakssonen for bruk i avl skal holdes innendørs i minst 15 dager før flytting og teste negativt på PCR-test tatt tidligst på den femtende dagen etter at dyret ble satt innendørs.</article><article class="legalP" id="paragraf-4-ledd-2">Værer i tiltakssonen som flyttes ut av anlegget for bruk i avl i et annet anlegg i tiltakssonen skal enten<ul class="defaultList"><li data-li-identifier="a." data-name="a."><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">holdes innendørs i minst 30 dager før flytting, eller</article></article></li><li data-li-identifier="b." data-name="b."><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">holdes innendørs i minst 15 dager før flytting og teste negativt på PCR-test tatt tidligst på den femtende dagen etter at dyret ble satt innendørs.</article></article></li></ul></article><article class="legalP" id="paragraf-4-ledd-3">Værer som deltar i værringer, og som oppfyller kravene i annet ledd i det første anlegget de flyttes fra, kan flyttes videre til andre anlegg i ringen i tiltakssonen for parring dersom væren holdes innendørs frem til siste parring i årets sesong.</article><article class="legalP" id="paragraf-4-ledd-4">Driftsansvarlig for opprinnelsesanlegget skal journalføre datoene for når dyret ble holdt innendørs før flytting, og eventuelt prøveresultat, i henhold til krav i første og annet ledd.</article><article class="legalP" id="paragraf-4-ledd-5">Driftsansvarlige for anlegget som mottar værer midlertidig for bruk i avl skal journalføre datoene for når dyret ble holdt innendørs under oppholdet i henhold til tredje ledd.</article><article class="legalP" id="paragraf-4-ledd-6">Kravene i første, annet og tredje ledd gjelder ikke for hanndyr som flyttes i tidsrommet 1. desember til 15. mars.</article></article><article class="legalArticle" data-lovdata-URL="LTI/forskrift/2024-09-27-2374/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til drektige hunndyr som flyttes ut av tiltakssonen</span></h2><article class="legalP" id="paragraf-5-ledd-1">Hunndyr av storfe som er drektige med kalvingsdato etter 1. januar 2025 og som flyttes ut av tiltakssonen skal holdes innendørs i minst 15 dager før flytting og teste negativt på PCR-test tatt tidligst på den femtende dagen etter at dyret ble satt innendørs.</article><article class="legalP" id="paragraf-5-ledd-2">Driftsansvarlig for opprinnelsesanlegget skal journalføre datoene for når dyret ble holdt innendørs før flytting og prøveresultat i henhold til krav i første ledd.</article></article><article class="legalArticle" data-lovdata-URL="LTI/forskrift/2024-09-27-2374/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Avlsmaterialer fra andre dyr enn storfe i tiltakssonen</span></h2><article class="legalP" id="paragraf-6-ledd-1">Bestemmelsene med hensyn til blåtunge som gjelder ved forflytning av avlsmateriale fra andre dyr enn storfe i avlsmaterialeforskrift § 2, jf. forordning (EU) 2020/686 artiklene 16, 22 og 38, gjelder tilsvarende for forflytning av avlsmateriale fra anlegg i tiltakssonen til norske anlegg utenfor tiltakssonen. Unntatt fra kravet er avlsmaterialer innsamlet fra dyr i tidsrommet 1. desember til 15. mars.</article></article><article class="legalArticle" data-lovdata-URL="LTI/forskrift/2024-09-27-2374/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Vaksinasjon av dyr i vaksinasjonssonen</span></h2><article class="legalP" id="paragraf-7-ledd-1">Vaksinering av drøvtyggere mot blåtungevirus serotype 3 er tillatt i vaksinasjonssonen.</article></article><article class="legalArticle" data-lovdata-URL="LTI/forskrift/2024-09-27-2374/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Unntak fra krav om beite</span></h2><article class="legalP" id="paragraf-8-ledd-1">Påbudene om beite i forskrift 22. april 2004 nr. 665 om hold av storfe § 10 og forskrift 18. februar 2005 nr. 160 om velferd for småfe § 24 skal ikke være til hinder for å etterleve denne forskriften.</article></article><article class="legalArticle" data-lovdata-URL="LTI/forskrift/2024-09-27-2374/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilsyn og vedtak</span></h2><article class="legalP" id="paragraf-9-ledd-1">Mattilsynet fører tilsyn og kan fatte nødvendige enkeltvedtak, jf. matloven § 23, for å oppnå etterlevelse av bestemmelser gitt i eller i medhold av denne forskriften.</article></article><article class="legalArticle" data-lovdata-URL="LTI/forskrift/2024-09-27-2374/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Dispensasjon</span></h2><article class="legalP" id="paragraf-10-ledd-1">Mattilsynet kan i særlige tilfeller dispensere fra bestemmelsene i denne forskrift.</article></article><article class="legalArticle" data-lovdata-URL="LTI/forskrift/2024-09-27-2374/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Straffebestemmelser</span></h2><article class="legalP" id="paragraf-11-ledd-1">Forsettlig eller uaktsom overtredelse av denne forskriften eller bestemmelser og vedtak gitt i medhold av den, er straffbart i henhold til matloven § 28.</article></article><article class="legalArticle" data-lovdata-URL="LTI/forskrift/2024-09-27-2374/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Denne forskrift trer i kraft straks.</article></article><section class="section" data-name="vedlegg1" id="kapittel-1" data-lovdata-URL="LTI/forskrift/2024-09-27-2374/KAPITTEL_1"><h2>Vedlegg 1 – Tiltakssone</h2><article class="legalP" id="kapittel-1-ledd-1">Tiltakssonen angis i rosa på kartet:</article><article class="defaultP"><img alt="Kart over tiltakssonen" height="419" src="static/LTI/sf-20240927-2374-01.png" width="603" /></article><article class="legalP" id="kapittel-1-ledd-2">Tiltakssonen inneholder følgende kommuner: Egersund, Lund, Sokndal, Flekkefjord, Kvinesdal, Farsund, Hægebostad, Lyngdal, Lindesnes, Kristiansand, Vennesla, Lillesand, Iveland, Birkenes, Grimstad, Froland og Arendal.</article></section><section class="section" data-name="vedlegg2" id="kapittel-2" data-lovdata-URL="LTI/forskrift/2024-09-27-2374/KAPITTEL_2"><h2>Vedlegg 2 – Vaksinasjonssone</h2><article class="legalP" id="kapittel-2-ledd-1">Vaksinasjonssonen angis i rosa på kartet:</article><article class="defaultP"><img alt="Kart over vaksinasjonssonen" height="426" src="static/LTI/sf-20240927-2374-02.png" width="603" /></article><article class="legalP" id="kapittel-2-ledd-2">Vaksinasjonssonen dekker fylkene Rogaland, Agder, Buskerud, Telemark, Oslo, Akershus, Vestfold og Østfold. Vaksinasjonssonen dekker i tillegg kommunene Sveio og Etne i Vestland fylke og kommunene Elverum, Våler, Åsnes, Grue, Nord-Odal, Sør-Odal, Kongsvinger og Eidskog i Innlandet fylke.</article></section></main></body></html>