<!DOCTYPE html><html lang="nb"><head><title>Forskrift om etterutdanning og regodkjenning av trafikklærere (trafikklærerforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-10-15-2556</dd><dt class="dokid">DokumentID</dt><dd class="dokid">LTI/forskrift/2024-10-15-2556</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="subunit">Etat</dt><dd class="subunit"><ul><li>Vegdirektoratet</li></ul></dd><dt class="dateInForce">I kraft fra</dt><dd class="dateInForce">2025-01-01, 2025-04-01, 2025-01-01 – 2030-12-31</dd><dt class="basedOn">Hjemmel</dt><dd class="basedOn"><ul><li>lov/1965-06-18-4/§27</li><li>forskrift/2003-09-29-1196</li></ul></dd><dt class="dateOfPublication">Kunngjort</dt><dd class="dateOfPublication">2024-10-28 13:45</dd><dt class="journalNumber">Journalnummer</dt><dd class="journalNumber">2024-1144</dd><dt class="titleShort">Korttittel</dt><dd class="titleShort">Trafikklærerforskriften</dd><dt class="title">Tittel</dt><dd class="title">Forskrift om etterutdanning og regodkjenning av trafikklærere (trafikklærerforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Vegdirektoratet 15. oktober 2024 med hjemmel i lov 18. juni 1965 nr. 4 om vegtrafikk (vegtrafikkloven) § 27, jf. delegeringsvedtak 29. september 2003 nr. 1196.</dd><dt class="refid">RefID</dt><dd class="refid">forskrift/2024-10-15-2556</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om etterutdanning og regodkjenning av trafikklærere (trafikklærerforskriften)<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1. Virkeområde</li><li>§ 2. Definisjoner</li></ul></li><li>Kapittel 2. Ny godkjenning som trafikklærer og faglig leder<ul class="tocSubUl"><li>§ 3. Regodkjenning av trafikklærer og faglig leder</li></ul></li><li>Kapittel 3. Mistet godkjenning og krav om regodkjenning<ul class="tocSubUl"><li>§ 4. Ikke gjennomført etterutdanning</li><li>§ 5. Manglende oppfyllelse av helsekrav</li><li>§ 6. Regodkjenning etter mistet godkjenning</li></ul></li><li>Kapittel 4. Etterutdanning for trafikklærer og faglig leder<ul class="tocSubUl"><li>§ 7. Om etterutdanningen</li><li>§ 8. Den generelle delen av etterutdanningen</li><li>§ 9. Etterutdanningens obligatoriske klassespesifikke tillegg</li><li>§ 10. Krav til etterutdanning for faglig leder</li></ul></li><li>Kapittel 5. Etterutdanningens faglige innhold<ul class="tocSubUl"><li>§ 11. Faglig innhold</li></ul></li><li>Kapittel 6. Tilbydere av etterutdanning<ul class="tocSubUl"><li>§ 12. Kursarrangører</li><li>§ 13. Kurstilbydere</li><li>§ 14. Registrering og krav til dokumentasjon</li></ul></li><li>Kapittel 7. Gebyr<ul class="tocSubUl"><li>§ 15. Godkjenningsgebyr</li></ul></li><li>Kapittel 8. Avsluttende bestemmelser<ul class="tocSubUl"><li>§ 16. Unntak</li><li>§ 17. Saksbehandlingsregler</li><li>§ 18. Utfyllende bestemmelse</li><li>§ 19. Ikrafttredelse</li></ul></li><li>Kapittel 9. Overgangsregler<ul class="tocSubUl"><li>§ 20. Innføring</li><li>§ 21. Første etterutdanningsperiode</li><li>§ 22. Opphør</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2024-10-15-2556" id="dokument"><h1>Forskrift om etterutdanning og regodkjenning av trafikklærere (trafikklærerforskriften)</h1><section class="section" data-name="kap1" id="kapittel-1" data-lovdata-URL="LTI/forskrift/2024-10-15-2556/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2024-10-15-2556/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Denne forskriften omhandler etterutdanning og regodkjenning av trafikklærer og faglig leder.</article><article class="legalP" id="kapittel-1-paragraf-1-ledd-2">Forskriften gjelder også krav til kursarrangører og andre kurstilbydere av etterutdanning.</article></article><article class="legalArticle" data-lovdata-URL="LTI/forskrift/2024-10-15-2556/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">I denne forskriften menes:<ul class="defaultList"><li data-li-identifier="a." data-name="a."><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1"><i>Trafikklærer:</i> godkjent trafikklærer.</article></article></li><li data-li-identifier="b." data-name="b."><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1"><i>Faglig leder:</i> person med det faglige, administrative og pedagogiske ansvaret ved en trafikkskole.</article></article></li><li data-li-identifier="c." data-name="c."><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1"><i>Trafikkopplæring:</i> praktisk og teoretisk opplæring for erverv eller fornyelse av førerett som må dokumenteres med førerkort.</article></article></li><li data-li-identifier="d." data-name="d."><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1"><i>Undervisningstime:</i> 60 minutter.</article></article></li><li data-li-identifier="e." data-name="e."><article class="listArticle" id="kapittel-1-paragraf-2-ledd-1-punkt-5"><article class="legalP" id="kapittel-1-paragraf-2-ledd-1-punkt-5-ledd-1"><i>Godkjenningsperiode:</i> fem år.</article></article></li><li data-li-identifier="f." data-name="f."><article class="listArticle" id="kapittel-1-paragraf-2-ledd-1-punkt-6"><article class="legalP" id="kapittel-1-paragraf-2-ledd-1-punkt-6-ledd-1"><i>Kursarrangører:</i> tilbydere av den generelle delen av etterutdanning, jf. § 8 tredje ledd, etterutdanning i tilleggsklassene, jf. § 9, og etterutdanning for faglig leder, jf. § 10. Med kursarrangører menes utdanningsinstitusjoner for trafikklærere, og bransjeforbund som har minimum femti medlemsskoler.</article></article></li><li data-li-identifier="g." data-name="g."><article class="listArticle" id="kapittel-1-paragraf-2-ledd-1-punkt-7"><article class="legalP" id="kapittel-1-paragraf-2-ledd-1-punkt-7-ledd-1"><i>Kurstilbydere:</i> Andre arrangører av forhåndsgodkjente etterutdanningskurs og konferanser, jf. § 8 fjerde ledd.</article></article></li><li data-li-identifier="h." data-name="h."><article class="listArticle" id="kapittel-1-paragraf-2-ledd-1-punkt-8"><article class="legalP" id="kapittel-1-paragraf-2-ledd-1-punkt-8-ledd-1"><i>Undervisningsplan:</i> plan som viser hvordan kursarrangør oppfyller forskriftens krav.</article></article></li><li data-li-identifier="i." data-name="i."><article class="listArticle" id="kapittel-1-paragraf-2-ledd-1-punkt-9"><article class="legalP" id="kapittel-1-paragraf-2-ledd-1-punkt-9-ledd-1"><i>TSK-registeret:</i> Trafikkskole-, sensor- og kursarrangørregisteret.</article></article></li></ul></article></article></section><section class="section" data-name="kap2" id="kapittel-2" data-lovdata-URL="LTI/forskrift/2024-10-15-2556/KAPITTEL_2"><h2>Kapittel 2. Ny godkjenning som trafikklærer og faglig leder</h2><article class="legalArticle" data-lovdata-URL="LTI/forskrift/2024-10-15-2556/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Regodkjenning av trafikklærer og faglig leder</span></h3><article class="legalP" id="kapittel-2-paragraf-1-ledd-1">For å kunne regodkjennes som trafikklærer, herunder også i tilleggsklassene og som faglig leder, skal etterutdanning gjennomføres hvert femte år.</article><article class="legalP" id="kapittel-2-paragraf-1-ledd-2">For å kunne regodkjennes som trafikklærer i klasse B og AM147, skal det gjennomføres etterutdanning i henhold til § 8.</article><article class="legalP" id="kapittel-2-paragraf-1-ledd-3">For å kunne regodkjennes som trafikklærer i andre klasser enn B og AM147, skal det gjennomføres etterutdanning i henhold til § 9.</article><article class="legalP" id="kapittel-2-paragraf-1-ledd-4">For å kunne regodkjennes som faglig leder, skal det gjennomføres etterutdanning i henhold til § 10.</article><article class="legalP" id="kapittel-2-paragraf-1-ledd-5">For å kunne regodkjennes skal det hvert femte år, i tillegg til det som framgår av første til fjerde ledd, framvises helseattest i henhold til forskrift 19. januar 2004 nr. 298 om førerkort m.m. (førerkortforskriften) vedlegg 1. Helseattesten skal leveres i løpet av de siste 6 månedene av godkjenningsperioden. Den må ikke være eldre enn 3 måneder.</article><article class="legalP" id="kapittel-2-paragraf-1-ledd-6">Etterutdanningen skal gjennomføres i henhold til det som framgår av denne forskriften med tilhørende retningslinjer.</article><article class="legalP" id="kapittel-2-paragraf-1-ledd-7">Når vilkårene i første til sjette ledd er oppfylt gis fornyet godkjenning med fem år fra utløpet av gjeldende godkjenningsperiode (fra 1. januar påfølgende kalenderår). Godkjenningen framgår TSK-registeret.</article><article class="legalP" id="kapittel-2-paragraf-1-ledd-8">Ansvaret for å gjennomføre etterutdanning i henhold til forskriften, med tilhørende retningslinjer, tillegges den enkelte trafikklærer.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2024-10-15-2556/KAPITTEL_3"><h2>Kapittel 3. Mistet godkjenning og krav om regodkjenning</h2><article class="legalArticle" data-lovdata-URL="LTI/forskrift/2024-10-15-2556/§4" data-name="§4" id="kapittel-3-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Ikke gjennomført etterutdanning</span></h3><article class="legalP" id="kapittel-3-paragraf-1-ledd-1">Dersom trafikklærer ikke har gjennomført den generelle delen av etterutdanning i henhold til § 8 innenfor godkjenningsperioden, mister trafikklærer godkjenningen.</article><article class="legalP" id="kapittel-3-paragraf-1-ledd-2">Dersom trafikklærer ikke har gjennomført klassespesifikk etterutdanning i henhold til § 9 innenfor godkjenningsperioden, mister trafikklærer godkjenningen i de aktuelle klassene.</article><article class="legalP" id="kapittel-3-paragraf-1-ledd-3">Dersom faglig leder ikke har gjennomført etterutdanning i henhold til § 10 innenfor godkjenningsperioden, mister faglig leder godkjenningen.</article></article><article class="legalArticle" data-lovdata-URL="LTI/forskrift/2024-10-15-2556/§5" data-name="§5" id="kapittel-3-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Manglende oppfyllelse av helsekrav</span></h3><article class="legalP" id="kapittel-3-paragraf-2-ledd-1">Dersom trafikklærer ikke oppfyller kravene til helseattest, se § 3 femte ledd, mister vedkommende godkjenningen som trafikklærer. Det samme gjelder for faglig leder.</article></article><article class="legalArticle" data-lovdata-URL="LTI/forskrift/2024-10-15-2556/§6" data-name="§6" id="kapittel-3-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Regodkjenning etter mistet godkjenning</span></h3><article class="legalP" id="kapittel-3-paragraf-3-ledd-1">Trafikklærer som har mistet godkjenningen, jf. § 3, § 4 eller § 5, må regodkjennes før vedkommende kan virke som trafikklærer igjen i de aktuelle klassene og som faglig leder.</article><article class="legalP" id="kapittel-3-paragraf-3-ledd-2">Trafikklærer regodkjennes når vedkommende oppfyller kravene i § 3 samt aktuelle bestemmelser i trafikkopplæringsforskriften kapittel 6.</article><article class="legalP" id="kapittel-3-paragraf-3-ledd-3">Godkjenningsperioden blir da gjeldende i fem år fra 1. januar påfølgende kalenderår. Trafikklærer kan imidlertid undervise fra dagen vedkommende oppfyller vilkårene igjen, jf. andre ledd.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2024-10-15-2556/KAPITTEL_4"><h2>Kapittel 4. Etterutdanning for trafikklærer og faglig leder</h2><article class="legalArticle" data-lovdata-URL="LTI/forskrift/2024-10-15-2556/§7" data-name="§7" id="kapittel-4-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Om etterutdanningen</span></h3><article class="legalP" id="kapittel-4-paragraf-1-ledd-1">Etterutdanningen innebærer at trafikklærer innenfor godkjenningsperioden gjennomgår forhåndsgodkjent utdanning hos en godkjent kursarrangør. Trafikklærer skal i samme tidsrom også delta på andre forhåndsgodkjente kompetansehevende kurs og/eller konferanser hos kursarrangører eller andre kurstilbydere.</article><article class="legalP" id="kapittel-4-paragraf-1-ledd-2">Statens vegvesen forhåndsgodkjenner kursarrangør og innholdet i etterutdanningen.</article><article class="legalP" id="kapittel-4-paragraf-1-ledd-3">Statens vegvesen forhåndsgodkjenner andre kurstilbydere og deres kompetansehevende kurs og/eller konferanser.</article><article class="legalP" id="kapittel-4-paragraf-1-ledd-4">Trafikklærer skal delta på all etterutdanning. Ved fravær må tilsvarende del av etterutdanningen gjennomføres for å få godkjent etterutdanningen. Kursarrangør eller kurstilbyder plikter å føre fravær.</article><article class="legalP" id="kapittel-4-paragraf-1-ledd-5">I perioden hvor godkjenningen som trafikklærer eller faglig leder er trukket tilbake, jf. trafikkopplæringsforskriften kapittel 6, vil det ikke være mulig å gjennomføre etterutdanning.</article></article><article class="legalArticle" data-lovdata-URL="LTI/forskrift/2024-10-15-2556/§8" data-name="§8" id="kapittel-4-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Den generelle delen av etterutdanningen</span></h3><article class="legalP" id="kapittel-4-paragraf-2-ledd-1">For å få ny godkjenning som trafikklærer er det krav om at generell etterutdanning må gjennomføres innenfor godkjenningsperioden.</article><article class="legalP" id="kapittel-4-paragraf-2-ledd-2">Den generelle delen av etterutdanningen skal være fem dager á sju undervisningstimer, 35 timer totalt. Det er ikke krav om at etterutdanningen må tas sammenhengende, men den skal gjennomføres i sin helhet i løpet av godkjenningsperioden.</article><article class="legalP" id="kapittel-4-paragraf-2-ledd-3">Av de fem dagene, skal tre dager gjennomføres sammenhengende hos en kursarrangør og denne delen av etterutdanningen har et fastlagt innhold. Det åpnes for at inntil én dag kan gjennomføres som nettbasert undervisning.</article><article class="legalP" id="kapittel-4-paragraf-2-ledd-4">De to resterende dagene kan trafikklæreren selv bestemme hvilke kompetansehevende kurs og/eller konferanser vedkommende ønsker å delta på hos en kursarrangør eller kurstilbyder. Det åpnes for både fysisk og nettbasert undervisning.</article><article class="legalP" id="kapittel-4-paragraf-2-ledd-5">Etterutdanning etter denne bestemmelsens tredje ledd skal gjennomføres før det eventuelt gjennomføres etterutdanning i henhold til § 9 og § 10.</article><article class="legalP" id="kapittel-4-paragraf-2-ledd-6">Når denne delen av etterutdanningen er gjennomført, gis ny godkjenning som trafikklærer i klassene B og AM147.</article></article><article class="legalArticle" data-lovdata-URL="LTI/forskrift/2024-10-15-2556/§9" data-name="§9" id="kapittel-4-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Etterutdanningens obligatoriske klassespesifikke tillegg</span></h3><article class="legalP" id="kapittel-4-paragraf-3-ledd-1">For å få ny godkjenning som trafikklærer i andre klasser, må klassespesifikk etterutdanning gjennomføres sammenhengende innenfor godkjenningsperioden.</article><article class="legalP" id="kapittel-4-paragraf-3-ledd-2">I tillegg til å gjennomføre fem dager generell etterutdanning, jf. § 8, må trafikklærer som ønsker å opprettholde godkjenningen i andre klasser enn klasse B og AM147, gjennomføre etterutdanning i klassene:<ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-3-ledd-2-punkt-1"><article class="legalP" id="kapittel-4-paragraf-3-ledd-2-punkt-1-ledd-1">A1, A2 og A</article></article></li><li data-li-identifier="2." data-name="2."><article class="listArticle" id="kapittel-4-paragraf-3-ledd-2-punkt-2"><article class="legalP" id="kapittel-4-paragraf-3-ledd-2-punkt-2-ledd-1">C1, C1E, C, CE, D1, D1E, D, DE</article></article></li><li data-li-identifier="3." data-name="3."><article class="listArticle" id="kapittel-4-paragraf-3-ledd-2-punkt-3"><article class="legalP" id="kapittel-4-paragraf-3-ledd-2-punkt-3-ledd-1">BE og B kode 96</article></article></li><li data-li-identifier="4." data-name="4."><article class="listArticle" id="kapittel-4-paragraf-3-ledd-2-punkt-4"><article class="legalP" id="kapittel-4-paragraf-3-ledd-2-punkt-4-ledd-1">T</article></article></li><li data-li-identifier="5." data-name="5."><article class="listArticle" id="kapittel-4-paragraf-3-ledd-2-punkt-5"><article class="legalP" id="kapittel-4-paragraf-3-ledd-2-punkt-5-ledd-1">S</article></article></li><li data-li-identifier="6." data-name="6."><article class="listArticle" id="kapittel-4-paragraf-3-ledd-2-punkt-6"><article class="legalP" id="kapittel-4-paragraf-3-ledd-2-punkt-6-ledd-1">AM146.</article></article></li></ul></article><article class="legalP" id="kapittel-4-paragraf-3-ledd-3">Etterutdanning etter andre ledd nr. 1 til nr. 6 skal hver for seg være to dager á sju undervisningstimer, 14 timer totalt. Begge dagene skal gjennomføres hos en kursarrangør. Det åpnes ikke for nettbasert undervisning.</article><article class="legalP" id="kapittel-4-paragraf-3-ledd-4">Når denne delen av etterutdanningen er gjennomført, gis ny godkjenning som trafikklærer i klassene det er gjennomført etterutdanning i.</article></article><article class="legalArticle" data-lovdata-URL="LTI/forskrift/2024-10-15-2556/§10" data-name="§10" id="kapittel-4-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Krav til etterutdanning for faglig leder</span></h3><article class="legalP" id="kapittel-4-paragraf-4-ledd-1">For å få ny godkjenning som faglig leder, er det krav om at etterutdanning som gjelder spesifikt for disse også må gjennomføres sammenhengende innenfor godkjenningsperioden. Dette kommer i tillegg til å gjennomføre generell etterutdanning og eventuell klassespesifikk etterutdanning etter § 8 og § 9.</article><article class="legalP" id="kapittel-4-paragraf-4-ledd-2">Etterutdanningen skal være tre dager á sju undervisningstimer, 21 timer totalt. Alle tre dagene skal gjennomføres hos en kursarrangør. Det åpnes for at inntil en dag kan gjennomføres som nettbasert undervisning.</article><article class="legalP" id="kapittel-4-paragraf-4-ledd-3">Når denne delen av etterutdanningen er gjennomført, gis vedkommende ny godkjenning som faglig leder.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2024-10-15-2556/KAPITTEL_5"><h2>Kapittel 5. Etterutdanningens faglige innhold</h2><article class="legalArticle" data-lovdata-URL="LTI/forskrift/2024-10-15-2556/§11" data-name="§11" id="kapittel-5-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Faglig innhold</span></h3><article class="legalP" id="kapittel-5-paragraf-1-ledd-1">Etterutdanningen skal bidra til oppdatering, utdyping og repetisjon av utdanningen som ligger til grunn og som er vesentlig for yrkesutøvelsen. Utdanningens nærmere innhold følger av retningslinjer fastsatt av Statens vegvesen.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2024-10-15-2556/KAPITTEL_6"><h2>Kapittel 6. Tilbydere av etterutdanning</h2><article class="legalArticle" data-lovdata-URL="LTI/forskrift/2024-10-15-2556/§12" data-name="§12" id="kapittel-6-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Kursarrangører</span></h3><article class="legalP" id="kapittel-6-paragraf-1-ledd-1">Kursarrangører skal forhåndsgodkjennes av Statens vegvesen, jf. § 2 bokstav f.</article><article class="legalP" id="kapittel-6-paragraf-1-ledd-2">Statens vegvesen forhåndsgodkjenner juridiske personer som kursarrangører.</article><article class="legalP" id="kapittel-6-paragraf-1-ledd-3">Det må framlegges dokumentasjon som viser at søkeren oppfyller faglige og administrative forutsetninger for å kunne tilby etterutdanning i samsvar med forskriften med tilhørende retningslinjer. Det skal være en nær sammenheng mellom søkerens eksisterende aktivitet og undervisningens innhold.</article><article class="legalP" id="kapittel-6-paragraf-1-ledd-4">Det er et vilkår for godkjenning at kursarrangør ikke primært tilbyr trafikkopplæring.</article><article class="legalP" id="kapittel-6-paragraf-1-ledd-5">Statens vegvesen godkjenner innholdet i utdanningen. Godkjenning gis etter skriftlig og dokumentert søknad. I søknaden skal det, i tillegg til det som følger av § 2 bokstav h, framgå<ul class="defaultList"><li data-li-identifier="1." data-name="1."><article class="listArticle" id="kapittel-6-paragraf-1-ledd-5-punkt-1"><article class="legalP" id="kapittel-6-paragraf-1-ledd-5-punkt-1-ledd-1">hvilke deler av etterutdanningen det søkes om godkjenning for,</article></article></li><li data-li-identifier="2." data-name="2."><article class="listArticle" id="kapittel-6-paragraf-1-ledd-5-punkt-2"><article class="legalP" id="kapittel-6-paragraf-1-ledd-5-punkt-2-ledd-1">den eller de som skal undervise ved etterutdanningen sine kvalifikasjoner og faglige bakgrunn,</article></article></li><li data-li-identifier="3." data-name="3."><article class="listArticle" id="kapittel-6-paragraf-1-ledd-5-punkt-3"><article class="legalP" id="kapittel-6-paragraf-1-ledd-5-punkt-3-ledd-1">opplysninger om kurset som skal gjennomføres, herunder timeplan, faglig innhold og undervisningslokaler,</article></article></li><li data-li-identifier="4." data-name="4."><article class="listArticle" id="kapittel-6-paragraf-1-ledd-5-punkt-4"><article class="legalP" id="kapittel-6-paragraf-1-ledd-5-punkt-4-ledd-1">hvilket relevant undervisningsmateriell og utstyr som skal benyttes og som er nødvendig for et faglig godt utbytte hos kursdeltakerne, og</article></article></li><li data-li-identifier="5." data-name="5."><article class="listArticle" id="kapittel-6-paragraf-1-ledd-5-punkt-5"><article class="legalP" id="kapittel-6-paragraf-1-ledd-5-punkt-5-ledd-1">hvilken undervisningsform og arbeidsmåte som benyttes, og maksantall for deltakere.</article></article></li></ul></article><article class="legalP" id="kapittel-6-paragraf-1-ledd-6">Kursarrangør skal ha en undervisningsansvarlig. Den undervisningsansvarliges kompetanse skal være i tråd med etterutdanningens innhold. Manglende formell kompetanse kan kompenseres med realkompetanse.</article><article class="legalP" id="kapittel-6-paragraf-1-ledd-7">Det kan knyttes ytterligere vilkår til godkjenningen.</article></article><article class="legalArticle" data-lovdata-URL="LTI/forskrift/2024-10-15-2556/§13" data-name="§13" id="kapittel-6-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Kurstilbydere</span></h3><article class="legalP" id="kapittel-6-paragraf-2-ledd-1">Andre kurstilbydere av kompetansehevende kurs og konferanser skal forhåndsgodkjennes av Statens vegvesen, jf. § 2 bokstav g.</article><article class="legalP" id="kapittel-6-paragraf-2-ledd-2">Statens vegvesen forhåndsgodkjenner juridiske personer som kurstilbydere.</article><article class="legalP" id="kapittel-6-paragraf-2-ledd-3">Det må framlegges dokumentasjon som viser at søkeren oppfyller faglige og administrative forutsetninger for å kunne tilby etterutdanning i samsvar med forskriften med tilhørende retningslinjer. Det skal være en nær sammenheng mellom søkerens eksisterende aktivitet og undervisningens innhold.</article><article class="legalP" id="kapittel-6-paragraf-2-ledd-4">Statens vegvesen godkjenner innholdet i de kompetansehevende kursene og konferansene, herunder om undervisningen kan gjennomføres som nettbasert undervisning.</article><article class="legalP" id="kapittel-6-paragraf-2-ledd-5">Hvor lenge godkjenningen som kurstilbyder gjelder, vil variere alt ettersom hvilke kurs eller konferanse som tilbys.</article><article class="legalP" id="kapittel-6-paragraf-2-ledd-6">Det kan knyttes ytterligere vilkår til godkjenningen.</article></article><article class="legalArticle" data-lovdata-URL="LTI/forskrift/2024-10-15-2556/§14" data-name="§14" id="kapittel-6-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Registrering og krav til dokumentasjon</span></h3><article class="legalP" id="kapittel-6-paragraf-3-ledd-1">Kursarrangører, jf. § 12, melder inn til Statens vegvesen når den generelle delen av etterutdanning er gjennomført, jf. § 8. Dette gjelder også for klassespesifikk etterutdanning, jf. § 9, og etterutdanning for faglige ledere, jf. § 10.</article><article class="legalP" id="kapittel-6-paragraf-3-ledd-2">Kurstilbydere, jf. § 13, melder inn til Statens vegvesen når den valgfrie delen av den generelle etterutdanning er gjennomført.</article><article class="legalP" id="kapittel-6-paragraf-3-ledd-3">Innmelding skal skje elektronisk via TSK-registeret senest innen tre virkedager etter at etterutdanningen er gjennomført.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2024-10-15-2556/KAPITTEL_7"><h2>Kapittel 7. Gebyr</h2><article class="legalArticle" data-lovdata-URL="LTI/forskrift/2024-10-15-2556/§15" data-name="§15" id="kapittel-7-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Godkjenningsgebyr</span></h3><article class="legalP" id="kapittel-7-paragraf-1-ledd-1">Ved regodkjenning av trafikklærer og faglig leder etter gjennomført etterutdanning skal det betales et gebyr etter satsene i forskrift 10. oktober 2023 nr. 1650 om gebyr på tjenester utført av Statens vegvesen på trafikant- og kjøretøyområdet § 10-1 nr. X.</article><article class="legalP" id="kapittel-7-paragraf-1-ledd-2">Ved regodkjenning av trafikklærer hvor godkjenningen har vært mistet skal det betales et gebyr etter satsene i forskrift 10. oktober 2023 nr. 1650 om gebyr på tjenester utført av Statens vegvesen på trafikant- og kjøretøyområdet § 10-1 nr. X.</article><article class="legalP" id="kapittel-7-paragraf-1-ledd-3">For godkjenning som kursarrangør eller kurstilbyder av etterutdanning skal det betales et gebyr etter satsene i forskrift 10. oktober 2023 nr. 1650 om gebyr på tjenester utført av Statens vegvesen på trafikant- og kjøretøyområdet § 10-1 nr. X.</article></article></section><section class="section" data-name="kap8" id="kapittel-8" data-lovdata-URL="LTI/forskrift/2024-10-15-2556/KAPITTEL_8"><h2>Kapittel 8. Avsluttende bestemmelser</h2><article class="legalArticle" data-lovdata-URL="LTI/forskrift/2024-10-15-2556/§16" data-name="§16" id="kapittel-8-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Unntak</span></h3><article class="legalP" id="kapittel-8-paragraf-1-ledd-1">Statens vegvesen kan, ved enkeltvedtak, gjøre unntak fra bestemmelsene i denne forskriften når det foreligger særlig tungtveiende grunner.</article><article class="legalP" id="kapittel-8-paragraf-1-ledd-2">I særlige tilfeller gis det generelt unntak fra at etterutdanningen må være gjennomført innenfor godkjennings- og etterutdanningsperioden. Unntaket gis ved alminnelig foreldrepermisjon og langvarig sykdom. Dokumentasjon kreves. Unntak medfører forlengelse av godkjennings- og etterutdanningsperioden på ett år. Dersom det er behov for ytterligere forlengelse, må det søkes om dette i henhold til første ledd.</article></article><article class="legalArticle" data-lovdata-URL="LTI/forskrift/2024-10-15-2556/§17" data-name="§17" id="kapittel-8-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Saksbehandlingsregler</span></h3><article class="legalP" id="kapittel-8-paragraf-2-ledd-1">For vedtak som fattes med hjemmel i denne forskriften, gjelder lov 10. februar 1967 om behandlingsmåten i forvaltningssaker (forvaltningsloven).</article></article><article class="legalArticle" data-lovdata-URL="LTI/forskrift/2024-10-15-2556/§18" data-name="§18" id="kapittel-8-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Utfyllende bestemmelse</span></h3><article class="legalP" id="kapittel-8-paragraf-3-ledd-1">Statens vegvesen kan gi utfyllende retningslinjer.</article></article><article class="legalArticle" data-lovdata-URL="LTI/forskrift/2024-10-15-2556/§19" data-name="§19" id="kapittel-8-paragraf-4"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Ikrafttredelse</span></h3><article class="legalP" id="kapittel-8-paragraf-4-ledd-1">Forskriften trer i kraft 1. januar 2025.</article><article class="legalP" id="kapittel-8-paragraf-4-ledd-2">§ 15 om gebyr trer i kraft 1. april 2025.</article></article></section><section class="section" data-name="kap9" id="kapittel-9" data-lovdata-URL="LTI/forskrift/2024-10-15-2556/KAPITTEL_9"><h2>Kapittel 9. Overgangsregler</h2><article class="legalArticle" data-lovdata-URL="LTI/forskrift/2024-10-15-2556/§20" data-name="§20" id="kapittel-9-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Innføring</span></h3><article class="legalP" id="kapittel-9-paragraf-1-ledd-1">Alle trafikklærere og faglige ledere som er registrert ved en trafikkskole skal inngå i en godkjenningsperiode fra 1. januar 2025. Alle deles inn i fem grupper, jf. § 21.</article></article><article class="legalArticle" data-lovdata-URL="LTI/forskrift/2024-10-15-2556/§21" data-name="§21" id="kapittel-9-paragraf-2"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Første etterutdanningsperiode</span></h3><article class="legalP" id="kapittel-9-paragraf-2-ledd-1">Tidsrom for første etterutdanning:<ul class="defaultList"><li data-li-identifier="1." data-name="1."><article class="listArticle" id="kapittel-9-paragraf-2-ledd-1-punkt-1"><article class="legalP" id="kapittel-9-paragraf-2-ledd-1-punkt-1-ledd-1">I perioden 1. januar 2025 til 31. desember 2026 skal gruppe 1 gjennomføre etterutdanning i henhold til denne forskriften.</article></article></li><li data-li-identifier="2." data-name="2."><article class="listArticle" id="kapittel-9-paragraf-2-ledd-1-punkt-2"><article class="legalP" id="kapittel-9-paragraf-2-ledd-1-punkt-2-ledd-1">I perioden 1. januar 2026 til 31. desember 2027 skal gruppe 2 gjennomføre etterutdanning i henhold til denne forskriften.</article></article></li><li data-li-identifier="3." data-name="3."><article class="listArticle" id="kapittel-9-paragraf-2-ledd-1-punkt-3"><article class="legalP" id="kapittel-9-paragraf-2-ledd-1-punkt-3-ledd-1">I perioden 1. januar 2027 til 31. desember 2028 skal gruppe 3 gjennomføre etterutdanning i henhold til denne forskriften.</article></article></li><li data-li-identifier="4." data-name="4."><article class="listArticle" id="kapittel-9-paragraf-2-ledd-1-punkt-4"><article class="legalP" id="kapittel-9-paragraf-2-ledd-1-punkt-4-ledd-1">I perioden 1. januar 2028 til 31. desember 2029 skal gruppe 4 gjennomføre etterutdanning i henhold til denne forskriften.</article></article></li><li data-li-identifier="5." data-name="5."><article class="listArticle" id="kapittel-9-paragraf-2-ledd-1-punkt-5"><article class="legalP" id="kapittel-9-paragraf-2-ledd-1-punkt-5-ledd-1">I perioden 1. januar 2029 til 31. desember 2030 skal gruppe 5 gjennomføre etterutdanning i henhold til denne forskriften.</article></article></li></ul></article></article><article class="legalArticle" data-lovdata-URL="LTI/forskrift/2024-10-15-2556/§22" data-name="§22" id="kapittel-9-paragraf-3"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Opphør</span></h3><article class="legalP" id="kapittel-9-paragraf-3-ledd-1">Kapittel 9 gjelder ikke etter 31. desember 2030.</article></article></section></main></body></html>