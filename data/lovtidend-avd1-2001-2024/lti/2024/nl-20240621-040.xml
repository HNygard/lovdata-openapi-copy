<!DOCTYPE html><html lang="nb"><head><title>Lov om nøkkelinformasjon om sammensatte og forsikringsbaserte investeringsprodukter (PRIIPs-loven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2024-06-21-40</dd><dt class="dokid">DokumentID</dt><dd class="dokid">LTI/lov/2024-06-21-40</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/2011-11-25-44</li><li>lov/2014-06-20-28</li></ul></dd><dt class="legalArea">Rettsområde</dt><dd class="legalArea"><ul><li>Bank, finans og regnskapsrett &gt; Børs- og verdipapir</li> <li>Selskaper, fond og foreninger &gt; Fond</li> <li>EU/EØS-rett &gt; Finansielle tjenester</li></ul></dd><dt class="dateOfPublication">Kunngjort</dt><dd class="dateOfPublication">2024-06-21 12:10</dd><dt class="journalNumber">Journalnummer</dt><dd class="journalNumber">2024-0574</dd><dt class="eeaReferences">EØS-henvisning</dt><dd class="eeaReferences">EØS-avtalen vedlegg IX <br /> nr. 31bg (forordning (EU) nr. 1286/2014 som endret ved forordning (EU) 2016/2340, (EU) 2019/1156 og (EU) 2021/2259)</dd><dt class="titleShort">Korttittel</dt><dd class="titleShort">PRIIPs-loven</dd><dt class="title">Tittel</dt><dd class="title">Lov om nøkkelinformasjon om sammensatte og forsikringsbaserte investeringsprodukter (PRIIPs-loven)</dd><dt class="miscInformation">Annet om dokumentet</dt><dd class="miscInformation">Prop. 51 LS (2023–2024), Innst. 292 L (2023–2024), Lovvedtak 79 (2023–2024). Stortingets første og andre gangs behandling hhv. 5. og 11. juni 2024. Fremmet av Finansdepartementet.</dd><dt class="refid">RefID</dt><dd class="refid">lov/2024-06-21-40</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om nøkkelinformasjon om sammensatte og forsikringsbaserte investeringsprodukter (PRIIPs-loven)<ul class="tocSubUl"><li>§ 1. Virkeområde</li><li>§ 2. Gjennomføring av PRIIPs-forordningen</li><li>§ 3. Definisjoner</li><li>§ 4. Språk</li><li>§ 5. Tilsyn</li><li>§ 6. Administrative tiltak</li><li>§ 7. Overtredelsesgebyr</li><li>§ 8. Straff</li><li>§ 9. Taushetsplikt</li><li>§ 10. Ikrafttredelse og overgangsregler</li><li>§ 11. Endringer i andre lover</li></ul></li></ul></dd></dl></header><main class="documentBody" data-lovdata-URL="LTI/lov/2024-06-21-40" id="dokument"><h1>Lov om nøkkelinformasjon om sammensatte og forsikringsbaserte investeringsprodukter (PRIIPs-loven)</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 25. november 2011 nr. 44 om verdipapirfond (verdipapirfondloven).</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 20. juni 2014 nr. 28 om forvaltning av alternative investeringsfond.</article></article></li></ul></article><article class="legalArticle" data-lovdata-URL="LTI/lov/2024-06-21-40/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Loven gjelder markedsføring rettet mot ikke-profesjonelle investorer av sammensatte og forsikringsbaserte investeringsprodukter som angitt i PRIIPs-forordningen, og gjelder i tillegg til krav i annet regelverk ved markedsføring og salg av slike produkter. Departementet kan i forskrift fastsette at loven helt eller delvis skal gjelde også for andre investeringsprodukter med tilsvarende egenskaper som sammensatte eller forsikringsbaserte investeringsprodukter.</article><article class="legalP" id="paragraf-1-ledd-2">Loven gjelder for virksomhet i Norge og for norske foretaks virksomhet utenfor Norge. Kongen kan i forskrift gi regler om i hvilken utstrekning loven skal gjøres gjeldende for Norges økonomiske sone og for Svalbard, Jan Mayen og bilandene. Finanstilsynet kan i forskrift gjøre unntak fra loven for norske foretaks virksomhet utenfor Norge og utenlandske foretaks virksomhet i Norge.</article></article><article class="legalArticle" data-lovdata-URL="LTI/lov/2024-06-21-40/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Gjennomføring av PRIIPs-forordningen</span></h2><article class="legalP" id="paragraf-2-ledd-1">EØS-avtalen vedlegg IX nr. 31bg forordning (EU) nr. 1286/2014 om nøkkelinformasjonsdokumenter om sammensatte og forsikringsbaserte investeringsprodukter for ikke-profesjonelle investorer (PRIIPs-forordningen), som endret ved forordning (EU) 2016/2340, forordning (EU) 2019/1156 og forordning (EU) 2021/2259, gjelder som lov med de tilpasningene som følger av vedlegg IX, protokoll 1 til avtalen og avtalen for øvrig.</article><article class="legalP" id="paragraf-2-ledd-2">Departementet kan i forskrift gi nærmere regler til utfylling av loven, herunder om utarbeidelse av nøkkelinformasjon, om plikten til å gjøre nøkkelinformasjon tilgjengelig og om klage- og tvisteløsningsordninger.</article><article class="legalP" id="paragraf-2-ledd-3">Departementet kan i forskrift gjøre endringer i, herunder fastsette unntak fra, bestemmelsene gjennomført i første ledd til gjennomføring av Norges forpliktelser etter EØS-avtalen.</article></article><article class="legalArticle" data-lovdata-URL="LTI/lov/2024-06-21-40/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne loven forstås med:<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">ikke-profesjonell investor: fysisk eller juridisk person som skal anses som kunde etter finansavtaleloven, forsikringsavtaleloven, finansforetaksloven, verdipapirhandelloven, verdipapirfondloven, AIF-loven, forsikringsformidlingsloven eller annet relevant regelverk, og som ikke kan regnes som, eller skal behandles som, profesjonell kunde etter reglene i verdipapirhandelloven § 10-7.</article></article></li><li data-li-identifier="b." data-name="b."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">varig medium: en innretning som angitt i verdipapirfondloven § 1-2 første ledd nr. 10.</article></article></li></ul></article></article><article class="legalArticle" data-lovdata-URL="LTI/lov/2024-06-21-40/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Språk</span></h2><article class="legalP" id="paragraf-4-ledd-1">Nøkkelinformasjonsdokument som distribueres i Norge, skal være på norsk. Departementet kan gjøre unntak fra kravet i første punktum ved forskrift.</article></article><article class="legalArticle" data-lovdata-URL="LTI/lov/2024-06-21-40/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilsyn</span></h2><article class="legalP" id="paragraf-5-ledd-1">Finanstilsynet fører tilsyn med overholdelse av bestemmelsene gitt i eller i medhold av denne loven. Finanstilsynsloven kommer til anvendelse.</article></article><article class="legalArticle" data-lovdata-URL="LTI/lov/2024-06-21-40/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Administrative tiltak</span></h2><article class="legalP" id="paragraf-6-ledd-1">Finanstilsynet kan suspendere eller forby markedsføring av et investeringsprodukt hvis bestemmelsene angitt i § 7 første ledd er overtrådt.</article><article class="legalP" id="paragraf-6-ledd-2">Finanstilsynet kan også forby at nøkkelinformasjon gjøres tilgjengelig for ikke-profesjonelle investorer hvis dokumentet ikke er i samsvar med bestemmelsene i PRIIPs-forordningen artikkel 6, 7, 8 eller 10, jf. § 2 første ledd, og påby offentliggjøring av en ny utgave av nøkkelinformasjonsdokumentet.</article><article class="legalP" id="paragraf-6-ledd-3">Finanstilsynet kan pålegge produsent, rådgiver eller selger av et investeringsprodukt å opplyse ikke-profesjonelle investorer om pålegg eller sanksjon som er ilagt av Finanstilsynet, og om hvordan investoren kan inngi klage mot foretaket, herunder til hvilken klagenemnd det kan rettes et eventuelt krav mot foretaket.</article></article><article class="legalArticle" data-lovdata-URL="LTI/lov/2024-06-21-40/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Overtredelsesgebyr</span></h2><article class="legalP" id="paragraf-7-ledd-1">Finanstilsynet kan ilegge fysiske eller juridiske personer overtredelsesgebyr dersom vedkommende eller noen som har handlet på vegne av vedkommende juridiske person, forsettlig eller uaktsomt har overtrådt PRIIPs-forordningen artikkel 5 nr. 1, artikkel 6, artikkel 7, artikkel 8 nr. 1 til 3, artikkel 9, artikkel 10 nr. 1, artikkel 13 nr. 1, 3 og 4, artikkel 14 eller artikkel 19. Overtredelsesgebyr kan også ilegges den som ikke etterkommer Finanstilsynets pålegg. I forskrift som gis i medhold av loven, kan det fastsettes at den som forsettlig eller uaktsomt overtrer forskriften, kan ilegges overtredelsesgebyr.</article><article class="legalP" id="paragraf-7-ledd-2">Medvirkning til overtredelse av bestemmelsene som nevnt i første ledd kan sanksjoneres på samme måte.</article><article class="legalP" id="paragraf-7-ledd-3">Adgangen til å ilegge overtredelsesgebyr foreldes fem år etter at overtredelsen er opphørt. Fristen avbrytes ved at Finanstilsynet gir forhåndsvarsel eller fatter vedtak om overtredelsesgebyr.</article><article class="legalP" id="paragraf-7-ledd-4">Departementet fastsetter de øvre grensene for overtredelsesgebyr for fysiske og juridiske personer i forskrift. Departementet kan i forskrift gi utfyllende regler til bestemmelsene i denne paragrafen, herunder regler om kvalifisert skyldkrav som vilkår for å ilegge overtredelsesgebyr, nærmere regler om foreldelse og regler om renter ved forsinket betaling av overtredelsesgebyr.</article></article><article class="legalArticle" data-lovdata-URL="LTI/lov/2024-06-21-40/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Straff</span></h2><article class="legalP" id="paragraf-8-ledd-1">Med bøter eller fengsel inntil ett år straffes den som forsettlig eller uaktsomt overtrer bestemmelser som angitt i § 7 første ledd.</article></article><article class="legalArticle" data-lovdata-URL="LTI/lov/2024-06-21-40/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Taushetsplikt</span></h2><article class="legalP" id="paragraf-9-ledd-1">Enhver som utfører arbeid eller tjeneste for Finanstilsynet eller departementet, har taushetsplikt overfor uvedkommende om identiteten til personer som har gitt meldinger, tips eller liknende opplysninger om overtredelser av loven og tilhørende forskrifter, og om andre opplysninger som kan gjøre identiteten kjent, med mindre bruk av opplysningene er nødvendig som ledd i ytterligere undersøkelser av overtredelsen eller etterfølgende rettsforfølgning av saken. Taushetsplikten etter første punktum gjelder også identiteten til den fysiske personen opplysningene gjelder. Taushetsplikten gjelder også overfor sakens parter og deres representanter.</article><article class="legalP" id="paragraf-9-ledd-2">Enhver som utfører arbeid eller tjeneste for Finanstilsynet eller departementet, har taushetsplikt overfor uvedkommende om opplysninger som omhandler sanksjoner og andre tiltak som knytter seg til overtredelse av regler i loven her, eller forskrifter i medhold av loven, dersom offentliggjøring av opplysningene kan skape alvorlig uro på finansmarkedene eller påføre de berørte parter uforholdsmessig stor skade. Forvaltningsloven § 13, §§ 13 b til 13 e og § 13 g gjelder ikke for opplysninger som nevnt i første punktum.</article><article class="legalP" id="paragraf-9-ledd-3">Departementet kan i forskrift gi regler som utfyller reglene i første og annet ledd.</article></article><article class="legalArticle" data-lovdata-URL="LTI/lov/2024-06-21-40/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse og overgangsregler</span></h2><article class="legalP" id="paragraf-10-ledd-1">Loven gjelder fra den tid Kongen bestemmer. Kongen kan sette i kraft de enkelte bestemmelser til forskjellig tid. Departementet kan gi overgangsregler.</article></article><article class="legalArticle" data-lovdata-URL="LTI/lov/2024-06-21-40/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Endringer i andre lover</span></h2><article class="legalP" id="paragraf-11-ledd-1">Fra den tid Kongen bestemmer gjøres følgende endringer i andre lover:</article> <article class="document-change" data-document="lov/2011-11-25-44" id="paragraf-11-dokumentendring-1"><article class="defaultP"><strong>1.</strong> I lov 25. november 2011 nr. 44 om verdipapirfond gjøres følgende endringer:</article> <article class="change" data-change-part="lov/2011-11-25-44/§8-3/overskrift" id="paragraf-11-dokumentendring-1-endring-1"><article class="defaultP">§ 8-3 overskriften skal lyde:</article><article class="futureLegalArticle" data-name="§8-3" id="paragraf-11-dokumentendring-1-endring-1-foreslåttparagraf-1"><span class="futureLegalArticleHeader"><span class="legalArticleValue">§ 8-3</span>. <span class="legalArticleTitle">Krav om nøkkelinformasjon</span></span></article></article> <article class="change" data-change-part="lov/2011-11-25-44/§8-3/ledd/2" id="paragraf-11-dokumentendring-1-endring-2"><article class="defaultP">§ 8-3 annet ledd skal lyde:</article><article class="numberedLegalP" data-numerator="2" id="paragraf-11-dokumentendring-1-endring-2-nummer-1">(2) For fond som markedsføres eller selges til ikke-profesjonelle investorer som definert i PRIIPs-loven, gjelder reglene i PRIIPs-loven med forskrifter. For øvrige fond skal nøkkelinformasjonen inneholde følgende, med mindre annet er bestemt i forskrift:<ul class="defaultList"><li data-li-identifier="1." data-name="1."><article class="listArticle" id="paragraf-11-dokumentendring-1-endring-2-nummer-1-punkt-1"><article class="legalP" id="paragraf-11-dokumentendring-1-endring-2-nummer-1-punkt-1-ledd-1">identifisering av fondet og tilsynsmyndigheten for fondet,</article></article></li><li data-li-identifier="2." data-name="2."><article class="listArticle" id="paragraf-11-dokumentendring-1-endring-2-nummer-1-punkt-2"><article class="legalP" id="paragraf-11-dokumentendring-1-endring-2-nummer-1-punkt-2-ledd-1">kort beskrivelse av investeringsmandat,</article></article></li><li data-li-identifier="3." data-name="3."><article class="listArticle" id="paragraf-11-dokumentendring-1-endring-2-nummer-1-punkt-3"><article class="legalP" id="paragraf-11-dokumentendring-1-endring-2-nummer-1-punkt-3-ledd-1">presentasjon av historisk avkastning eller antatt avkastning,</article></article></li><li data-li-identifier="4." data-name="4."><article class="listArticle" id="paragraf-11-dokumentendring-1-endring-2-nummer-1-punkt-4"><article class="legalP" id="paragraf-11-dokumentendring-1-endring-2-nummer-1-punkt-4-ledd-1">informasjon om kostnader og tilknyttede gebyrer,</article></article></li><li data-li-identifier="5." data-name="5."><article class="listArticle" id="paragraf-11-dokumentendring-1-endring-2-nummer-1-punkt-5"><article class="legalP" id="paragraf-11-dokumentendring-1-endring-2-nummer-1-punkt-5-ledd-1">risiko- og avkastningsprofil, herunder veiledning og advarsler om risiko knyttet til investering i fondet,</article></article></li><li data-li-identifier="6." data-name="6."><article class="listArticle" id="paragraf-11-dokumentendring-1-endring-2-nummer-1-punkt-6"><article class="legalP" id="paragraf-11-dokumentendring-1-endring-2-nummer-1-punkt-6-ledd-1">angivelse av hvor og hvordan prospekt, årsrapport og halvårsrapport er tilgjengelig, på hvilket språk dokumentene er utformet og at disse dokumentene er kostnadsfritt tilgjengelige,</article></article></li><li data-li-identifier="7." data-name="7."><article class="listArticle" id="paragraf-11-dokumentendring-1-endring-2-nummer-1-punkt-7"><article class="legalP" id="paragraf-11-dokumentendring-1-endring-2-nummer-1-punkt-7-ledd-1">opplysning om at nøkkelinformasjon ikke alene gir grunnlag for ansvar, hvis ikke informasjonen er villedende, unøyaktig eller inkonsistent i forhold til opplysninger i prospekt,</article></article></li><li data-li-identifier="8." data-name="8."><article class="listArticle" id="paragraf-11-dokumentendring-1-endring-2-nummer-1-punkt-8"><article class="legalP" id="paragraf-11-dokumentendring-1-endring-2-nummer-1-punkt-8-ledd-1">angivelse av at informasjon om forvaltningsselskapets godtgjørelsesordning er tilgjengelig på forvaltningsselskapets nettsted, og at papirkopi av informasjonen sendes investor kostnadsfritt på forespørsel.</article></article></li></ul></article></article> <article class="change" data-add-new-part="lov/2011-11-25-44/§8-3/ledd/4/setning/2" id="paragraf-11-dokumentendring-1-endring-3"><article class="defaultP">§ 8-3 fjerde ledd nytt annet punktum skal lyde:</article><article class="legalP" id="paragraf-11-dokumentendring-1-endring-3-ledd-1">Departementet kan i forskrift også gjøre unntak fra regler om nøkkelinformasjon i denne loven med forskrifter når forvaltningsselskapet for fondet følger kravene til nøkkelinformasjonsdokument etter PRIIPs-loven med forskrifter.</article></article></article> <article class="document-change" data-document="lov/2014-06-20-28" id="paragraf-11-dokumentendring-2"><article class="defaultP"><strong>2.</strong> I lov 20. juni 2014 nr. 28 om forvaltning av alternative investeringsfond gjøres følgende endringer:</article> <article class="change" data-change-part="lov/2014-06-20-28/§7-1/ledd/1/setning/2/bokstav/b" id="paragraf-11-dokumentendring-2-endring-1"><article class="defaultP">§ 7-1 første ledd annet punktum bokstav b skal lyde:<ul class="defaultList"><li data-li-identifier="b." data-name="b."><article class="listArticle" id="paragraf-11-dokumentendring-2-endring-1-punkt-1"><article class="legalP" id="paragraf-11-dokumentendring-2-endring-1-punkt-1-ledd-1">nøkkelinformasjon etter § 7-2,</article></article></li></ul></article></article> <article class="change" data-change-part="lov/2014-06-20-28/§7-2" id="paragraf-11-dokumentendring-2-endring-2"><article class="defaultP">§ 7-2 skal lyde:</article><article class="numberedLegalP" data-numerator="1" id="paragraf-11-dokumentendring-2-endring-2-nummer-1">(1) Ved markedsføring eller salg av alternative investeringsfond til ikke-profesjonell investor gjelder reglene i PRIIPs-loven med forskrifter.</article><article class="numberedLegalP" data-numerator="2" id="paragraf-11-dokumentendring-2-endring-2-nummer-2">(2) Departementet kan i forskrift gi nærmere regler om nøkkelinformasjon, herunder innhold, format og fremstilling.</article></article></article></article></main></body></html>