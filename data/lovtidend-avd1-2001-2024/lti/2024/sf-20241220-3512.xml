<!DOCTYPE html><html lang="nb"><head><title>Statlige planretningslinjer for arealbruk og mobilitet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-12-20-3512</dd><dt class="dokid">DokumentID</dt><dd class="dokid">LTI/forskrift/2024-12-20-3512</dd><dt class="ministry">Departement</dt><dd class="ministry"><ul><li>Kommunal- og distriktsdepartementet</li></ul></dd><dt class="subunit">Etat</dt><dd class="subunit"><ul><li>Planavdelingen</li></ul></dd><dt class="dateInForce">I kraft fra</dt><dd class="dateInForce">2024-12-20</dd><dt class="changesToDocuments">Endrer</dt><dd class="changesToDocuments"><ul><li>forskrift/2014-09-26-1222</li></ul></dd><dt class="basedOn">Hjemmel</dt><dd class="basedOn"><ul><li>lov/2008-06-27-71/§6-2</li></ul></dd><dt class="dateOfPublication">Kunngjort</dt><dd class="dateOfPublication">2025-01-06 13:15</dd><dt class="journalNumber">Journalnummer</dt><dd class="journalNumber">2024-1672</dd><dt class="title">Tittel</dt><dd class="title">Statlige planretningslinjer for arealbruk og mobilitet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 20. desember 2024 med hjemmel i lov 27. juni 2008 nr. 71 om planlegging og byggesaksbehandling (plan- og bygningsloven) § 6-2 første ledd. Fremmet av Kommunal- og distriktsdepartementet.</dd><dt class="refid">RefID</dt><dd class="refid">forskrift/2024-12-20-3512</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Statlige planretningslinjer for arealbruk og mobilitet<ul class="tocSubUl"><li>1. Formål</li><li>2. Virkeområde</li><li>3. Generelle retningslinjer (gjelder for hele landet)</li><li>4. Retningslinjer for regioner med større byer (kommuner markert med rødt i kartet)</li><li>5. Retningslinjer for regioner med mindre tettsteder og spredtbygde strøk (kommuner markert med gult i kartet)</li><li>6. Retningslinjer for beslutningsunderlaget</li><li>7. Retningslinjer for planutarbeidelse på regionalt/interkommunalt nivå, samarbeid og ansvar for gjennomføring</li><li>8. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/2024-12-20-3512" id="dokument"><h1>Statlige planretningslinjer for arealbruk og mobilitet</h1><section class="section" data-name="kap1" id="kapittel-1" data-lovdata-URL="LTI/forskrift/2024-12-20-3512/KAPITTEL_1"><h2>1. Formål</h2><article class="legalP" id="kapittel-1-ledd-1">Formålet med retningslinjene er å sikre en samordnet og bærekraftig bolig-, areal- og transportplanlegging og bidra til mer effektive planprosesser. Regional og kommunal planlegging er viktige virkemidler for å følge opp bærekraftsmålene og Norges nasjonale og internasjonale forpliktelser på natur-, klima- og miljøområdet. Planleggingen skal bidra til å utvikle bærekraftige byer og lokalsamfunn, legge til rette for verdiskaping og næringsutvikling, og fremme helse, miljø og livskvalitet. Planleggingen skal samtidig bidra til reduserte klimagassutslipp, et klimatilpasset samfunn og ivaretakelse av kulturmiljø og naturmangfold, samt redusere tapet av dyrket mark, natur-, villrein- og friluftsområder og karbonrike arealer. Planleggingen skal også sikre at det innenfor det samiske reinbeiteområdet tas hensyn til reindriftens bruk av arealene.</article><article class="legalP" id="kapittel-1-ledd-2">Retningslinjene skal fremme et lavutslippssamfunn gjennom utvikling av bærekraftige, kompakte og attraktive byer og tettsteder. Arealbruken skal tilrettelegge for gode mobilitetsløsninger og redusert transportbehov. Planleggingen skal legge til rette for tilstrekkelig boligbygging og næringsutvikling, med vekt på gode regionale løsninger. Kommunene skal ha handlingsrom til å kunne bestemme hvor nye boliger skal bygges ut fra lokale forutsetninger. Områdene og handlingsrommet er beskrevet i kapittel 5.</article><article class="legalP" id="kapittel-1-ledd-3">I regioner med større byer der det er høyt utbyggingspress skal retningslinjene særlig bidra til effektiv arealbruk gjennom samordning av utbyggingsmønster og transportsystem.</article><article class="legalP" id="kapittel-1-ledd-4">I distriktsområder med lavt utbyggingspress, lavt folketall og/eller negativ befolkningsutvikling skal retningslinjene særlig bidra til utvikling av levedyktige lokalsamfunn.</article></section><section class="section" data-name="kap2" id="kapittel-2" data-lovdata-URL="LTI/forskrift/2024-12-20-3512/KAPITTEL_2"><h2>2. Virkeområde</h2><article class="legalP" id="kapittel-2-ledd-1">Retningslinjene i kapittel 1–3 og 6–8 gjelder for hele landet. Retningslinjene i kapittel 4 gjelder kun for regioner med større byer, og retningslinjene i kapittel 5 gjelder kun for distriktsområder. Hvilke retningslinjer som gjelder for de ulike områdene, er vist i kartvedlegget. Retningslinjene i kapittel 4 legges til grunn for planlegging i alle kommuner som er part i en byvekstavtale eller får andre statlige tilskudd for å nå nullvekstmålet, uavhengig av hvilken sone de tilhører i kartvedlegget.</article><article class="legalP" id="kapittel-2-ledd-2">Retningslinjene gjelder ved statlig, regional og kommunal planlegging etter plan- og bygningsloven. Retningslinjene legges til grunn i enkeltvedtak som kommunale, regionale og statlige organer treffer etter plan- og bygningsloven og annen lovgivning. Statlige organer, fylkeskommuner og kommuner skal bruke retningslinjene i sin øvrige virksomhet innenfor de rammene vedkommende sektorlov gir.</article><article class="legalP" id="kapittel-2-ledd-3">Retningslinjene gjelder for all arealdisponering i hele kommunen og skal bidra til å balansere vern og utvikling av areal. Dette inkluderer planlegging av utbyggingsområder til bebyggelse og anlegg som boliger, fritidsboliger, sentrumsbebyggelse, kjøpesenter, forretninger, bebyggelse for offentlig eller privat tjenesteyting, fritids- og turistformål, næring, idrettsanlegg, andre typer anlegg og samferdselsanlegg.</article></section><section class="section" data-name="kap3" id="kapittel-3" data-lovdata-URL="LTI/forskrift/2024-12-20-3512/KAPITTEL_3"><h2>3. Generelle retningslinjer (gjelder for hele landet)</h2><article class="numberedLegalP" data-numerator="3.1" id="kapittel-3-nummer-1">3.1 <i>Samordnet areal- og transportplanlegging:</i> Utbyggingsmønster og transportsystem må samordnes for å oppnå løsninger som er arealeffektive, begrenser transportbehovet og legger til rette for kollektivtransport, sykkel og gange og fortetting rundt knutepunkter. Hovedtyngden av boliger og fritidsboliger, handel, tjenester og arbeidsplass- og besøksintensive virksomheter lokaliseres i tråd med dette. Nye utbyggingsområder skal lokaliseres med tanke på å minimere transportbehovet, legge til rette for kollektivtransport, sykkel og gange og for å utnytte og ta vare på eksisterende bygninger og infrastruktur der dette finnes.</article><article class="numberedLegalP" data-numerator="3.2" id="kapittel-3-nummer-2">3.2 <i>Sentrumsutvikling:</i> I byer og tettsteder skal boliger, næringsvirksomhet, arbeidsplasser, handel- og tjenestetilbud lokaliseres slik at de bidrar til å styrke stedenes kvalitet, sikre friområder, skaper møteplasser og bygger opp under sentrumsfunksjonene og legger til rette for redusert transportbehov. Fortetting og transformasjon av bolig- og næringsområder skal vurderes og bør utnyttes før nye utbyggingsområder settes av og tas i bruk.</article><article class="numberedLegalP" data-numerator="3.3" id="kapittel-3-nummer-3">3.3 <i>Handel og tjenester:</i> Prinsippet om rett virksomhet på rett sted med hensyn til besøkstall, antall arbeidsplasser og transportgenerering skal legges til grunn for planleggingen. Det skal legges til rette for at handelsvirksomhet, store arbeidsplasser og publikumsrettede private og offentlige tjenestetilbud lokaliseres med god tilgjengelighet for kollektivtransport, sykkel og gange. Det bør legges til rette for at handelsvirksomhet og andre besøks- og arbeidsplassintensive virksomheter lokaliseres ut fra en regional helhetsvurdering tilpasset eksisterende og planlagt senterstruktur. Det bør settes av tilstrekkelige arealer til etablering av hurtiglading og fyllestasjoner for hydrogen og biodrivstoff for både lette og tunge kjøretøy.</article><article class="numberedLegalP" data-numerator="3.4" id="kapittel-3-nummer-4">3.4 <i>Bolig og boligsammensetning:</i> Det skal legges til rette for tilstrekkelig og variert boligbebyggelse. Planleggingen skal bidra til gode bomiljøer for alle. Fortettingspotensialet i boligområder og andre utbygde arealer skal kartlegges og bør utnyttes før det blir lagt til rette for utvidelse av eksisterende boligområder og utbygging i nye områder.</article><article class="numberedLegalP" data-numerator="3.5" id="kapittel-3-nummer-5">3.5 <i>Fritidsboliger:</i> Fortettingspotensialet i fritidsboligområder skal kartlegges og utnyttes før det blir lagt til rette for utvidelse av eksisterende fritidsboligområder og utbygging i nye områder. I fjell og utmark bør fritidsboligområder avgrenses mot sammenhengende natur-, villrein- og friluftsområder, kulturmiljøer, og viktige områder for landbruk, reindrift og andre næringer. Virkningen av utbygging på landskap skal vurderes og minimeres. Nye fritidsboligområder eller utvidelse av eksisterende områder bør i fjellområdene ikke anlegges i og over skoggrensen, eller på myr. Kommunene skal sikre større sammenhengende områder uten fritidsbebyggelse i fjellområder med stort press på arealene. Utvikling av nye fritidsboligområder må ses i sammenheng med eksisterende og framtidig behov for infrastruktur og tjenestetilbud. Det bør kunne tillates mindre, enkeltstående bygg tilpasset omgivelsene, basert på eksisterende bruk av eiendommen, i tilknytning til eksisterende bygg, og som ikke utløser behov for ny infrastruktur.</article><article class="numberedLegalP" data-numerator="3.6" id="kapittel-3-nummer-6">3.6 <i>Næring og industri:</i> Det skal tas hensyn til nærings- og industrivirksomheters arealbehov og samfunnets samlede behov for verdiskaping. Ved etablering av kraftkrevende næring og industri skal mulighetene for energiforsyning vurderes. Effektiv og sikker trafikkavvikling og god framkommelighet for godstransport skal ivaretas i planleggingen. Virksomheter for godstransport bør lokaliseres slik at eksisterende infrastruktur kan nyttiggjøres. Behovet for terminalfunksjoner og godshåndtering mellom jernbane, havn og vei må inngå i den helhetlige planleggingen.</article><article class="numberedLegalP" data-numerator="3.7" id="kapittel-3-nummer-7">3.7 <i>Reindrift og samisk utmarksbruk:</i> Muligheten for å bygge innenfor og i tilknytning til eksisterende bebyggelse bør utnyttes før det vurderes å ta i bruk reindriftens særverdiområder til utbyggingsformål. Innenfor det samiske reinbeiteområdet skal det tas hensyn til reindriftens bruk av arealene. Ved planlegging av utbygging innenfor det samiske reinbeiteområdet skal konsekvenser for reindriften kartlegges og vurderes. Naturgrunnlaget for samisk reindrift og utmarksbruk skal sikres samtidig med hensynet til øvrig utvikling av samfunnet.</article><article class="numberedLegalP" data-numerator="3.8" id="kapittel-3-nummer-8">3.8 <i>Villrein:</i> Arealplanleggingen skal bidra til å nå målet om en helhetlig og restriktiv arealforvaltning i villreinfjellet. Dette innebærer at det skal være en høy terskel for inngrep i villreinens leveområder.</article><article class="numberedLegalP" data-numerator="3.9" id="kapittel-3-nummer-9">3.9 <i>Jordvern:</i> Omdisponering av dyrka jord skal minimeres, og arealplanleggingen skal bidra til å nå målet om redusert omdisponering av matjord i tråd med nasjonal jordvernstrategi. Jordvern bør være et overordnet hensyn i arealplanleggingen. Potensialet for fortetting og transformasjon skal kartlegges og bør utnyttes før det vurderes å ta i bruk dyrket eller dyrkbar jord til utbyggingsformål. Hensynet til jordbrukets kulturlandskap, urbant landbruk og matberedskap skal også vektlegges. Det bør vurderes å oppheve gamle planer som innebærer omdisponering av dyrka jord, og tilbakeføre arealene til LNFR-formål.</article><article class="numberedLegalP" data-numerator="3.10" id="kapittel-3-nummer-10">3.10 <i>Klima, naturmangfold og friluftsliv:</i> Det skal tas hensyn til viktige arealer for friluftsliv og naturmangfold, samt karbonrike arealer, slik at disse arealenes kvalitet og evne til økosystemtjenester, karbonlagring og klimatilpasning opprettholdes. Muligheten for å bygge innenfor eller i tilknytning til eksisterende byggeområde skal kartlegges og utnyttes før det vurderes å ta i bruk områder avsatt til landbruks-, natur- og friluftsformål samt reindrift (LNFR-områder) og grøntområder til utbyggingsformål. Planlegging skal bidra til å nå målet om å redusere nedbygging av særlig viktige naturarealer.</article><article class="numberedLegalP" data-numerator="3.11" id="kapittel-3-nummer-11">3.11 <i>Samfunnssikkerhet, beredskap og naturfare:</i> Planleggingen skal ivareta befolkningens sikkerhet og trygghet mot naturfare og uønskede hendelser. Drikkevannskilder skal sikres i planleggingen. For å imøtekomme klimaendringer og ekstremvær bør større utbygginger i områder med dårlige grunnforhold og/eller flom- og skredfare unngås.</article><article class="numberedLegalP" data-numerator="3.12" id="kapittel-3-nummer-12">3.12 <i>Trafikksikkerhet:</i> Planlegging skal ivareta trafikksikkerhet for alle trafikantgrupper, spesielt gående og syklende, og særskilt sikre trygg skolevei.</article><article class="numberedLegalP" data-numerator="3.13" id="kapittel-3-nummer-13">3.13 <i>Kulturmiljø:</i> Planleggingen skal vurdere hvordan kulturmiljø kan ivaretas og brukes som ressurs i by- og stedsutvikling. Det skal vurderes hvordan arealbruksendringer vil påvirke kulturmiljø og landskap. Det bør vurderes hvordan bevaring og ombruk av verneverdige bygninger kan gi klima- og miljøgevinster.</article><article class="numberedLegalP" data-numerator="3.14" id="kapittel-3-nummer-14">3.14 <i>Stedstilpasning og arkitektonisk kvalitet:</i> Byer og steders særpreg, kulturhistoriske elementer og viktige landskapstrekk skal ivaretas. I planleggingen skal det ved fortetting, transformasjon og utvikling av nye områder legges vekt på stedstilpasning og arkitektonisk kvalitet. Muligheter for gjenbruk av bygninger og fellesskapsløsninger skal vurderes.</article><article class="numberedLegalP" data-numerator="3.15" id="kapittel-3-nummer-15">3.15 <i>Universell utforming:</i> Planleggingen skal legge til rette for likeverdige muligheter for deltakelse i samfunnet for alle.</article></section><section class="section" data-name="kap4" id="kapittel-4" data-lovdata-URL="LTI/forskrift/2024-12-20-3512/KAPITTEL_4"><h2>4. Retningslinjer for regioner med større byer (kommuner markert med rødt i kartet)</h2><article class="numberedLegalP" data-numerator="4.1" id="kapittel-4-nummer-1">4.1 <i>Nullvekstmålet:</i> I byområdene skal klimagassutslipp, kø, luftforurensning og støy reduseres gjennom effektiv arealbruk og ved at veksten i persontransporten tas med kollektivtransport, sykling og gange. Dette skal legges til grunn for planlegging i byområder som har inngått avtale med staten og/eller får statlige tilskudd for å nå målet.<article class="legalP" id="kapittel-4-nummer-1-ledd-1">I byområdene skal hovedtyngden av vekst i boliger og arbeidsplasser planlegges slik at transport-behovet kan begrenses og det legges godt til rette for kollektivtrafikk, sykling og gange. I byområder med byvekstavtale skal hovedtyngden av veksten komme i eller i nærheten av store kollektivknutepunkter innenfor avtaleområdet.<sup class="footnotereference" data-footnotereferencevalue="1" data-unique-footnote-counter="1">1</sup></article></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Pkt. 4.1 Gjelder de kommunene som også har byvekstavtale, belønningsavtale eller er omfattet av tilskuddsordning for klima- og miljøvennlig byutvikling og god fremkommelighet.</article></footer><article class="numberedLegalP" data-numerator="4.2" id="kapittel-4-nummer-2">4.2 <i>Miljøvennlig mobilitet:</i> Planleggingen skal bidra til å styrke kollektivtransport, sykkel og gange som transportformer. For byområdene bør det utarbeides planer for et sammenhengende gang- og sykkelvegnett med høy kvalitet.</article><article class="numberedLegalP" data-numerator="4.3" id="kapittel-4-nummer-3">4.3 <i>Kollektivknutepunkt:</i> Knutepunkter for kollektivtrafikken skal ha gode overgangsmuligheter mellom ulike transportmidler og være robuste og fleksible slik at de også kan inkludere nye mobilitetsløsninger. Alle knutepunkter bør ha trygg, tilgjengelig og tilstrekkelig sykkelparkering. Langs hovedlinjene for kollektivtrafikken inn mot byene bør det legges innfartsparkering, og dette må ses i sammenheng med behovet for fortetting og effektiv arealutnyttelse rundt kollektivknutepunktene.</article><article class="numberedLegalP" data-numerator="4.4" id="kapittel-4-nummer-4">4.4 <i>Transport:</i> Infrastruktur og framkommelighet for kollektivtrafikken skal prioriteres i planleggingen. I transportkorridorer hvor det er grunnlag for det, skal areal og kapasitet til bane og annen kollektivtrafikk prioriteres.</article><article class="numberedLegalP" data-numerator="4.5" id="kapittel-4-nummer-5">4.5 <i>Fortetting og transformasjon:</i> I by- og tettstedsområder og rundt kollektivknutepunkter skal det legges særlig vekt på høy arealutnyttelse, fortetting og transformasjon med kvalitet. Samtidig bør kulturmiljø, stedskvaliteter, gode uteområder, bokvalitet og tilgang til grøntstrukturer og naturområder vektlegges.</article></section><section class="section" data-name="kap5" id="kapittel-5" data-lovdata-URL="LTI/forskrift/2024-12-20-3512/KAPITTEL_5"><h2>5. Retningslinjer for regioner med mindre tettsteder og spredtbygde strøk (kommuner markert med gult i kartet)</h2><article class="numberedLegalP" data-numerator="5.1" id="kapittel-5-nummer-1">5.1 <i>Stedsutvikling og boligbygging:</i> I mindre tettsteder og spredtbygde områder skal det legges til rette for å utvikle gode og attraktive lokalsamfunn med tilgang til boliger og tjenester. Planleggingen bør bidra til effektiv arealbruk, å styrke og utvikle sentrumsområder og fellesarenaer. Det må vurderes hvordan bebyggelsesstruktur, enkeltbygninger, gater, kulturmiljø, grøntområder og møteplasser kan ha betydning for stedets identitet og bidra til attraktivitet og et levedyktig lokalsamfunn. Muligheten for å løse flere funksjoner og formål på samme areal eller i samme bygg bør vurderes.<article class="legalP" id="kapittel-5-nummer-1-ledd-1">Det skal legges til rette for at handelsvirksomhet og andre publikumsrettede private og offentlige tjenestetilbud lokaliseres slik at de styrker sentrumsområder og sikrer innbyggerne god tilgjengelighet til lokalt handels- og tjenestetilbud.</article><article class="legalP" id="kapittel-5-nummer-1-ledd-2">I spredtbygde strøk utenfor tettsteder kan det i kommuneplanens arealdel, innenfor rammene av kapittel 3, legges til rette for spredt boligbygging i områder avsatt til landbruks-, natur- og friluftsformål samt reindrift (LNFR).</article></article></section><section class="section" data-name="kap6" id="kapittel-6" data-lovdata-URL="LTI/forskrift/2024-12-20-3512/KAPITTEL_6"><h2>6. Retningslinjer for beslutningsunderlaget</h2><article class="numberedLegalP" data-numerator="6.1" id="kapittel-6-nummer-1">6.1 Planlegging av utbyggingsmønster og transportsystem skal bygge på et oppdatert kunnskapsgrunnlag for relevante fagtema og omfatte alternativvurderinger som beskriver konsekvenser for miljø og samfunn.</article><article class="numberedLegalP" data-numerator="6.2" id="kapittel-6-nummer-2">6.2 Ved behov for økt transportkapasitet skal mulighetene for å løse transportbehovet med et effektivt kollektivtilbud og god tilrettelegging for sykkel og gange utredes.</article><article class="numberedLegalP" data-numerator="6.3" id="kapittel-6-nummer-3">6.3 Det bør utarbeides arealregnskap som del av kunnskapsgrunnlaget i kommuneplanarbeidet. Dette gir kommunene redskap for å sette seg mål for å redusere nedbyggingen av landbruks- og naturområder.</article><article class="numberedLegalP" data-numerator="6.4" id="kapittel-6-nummer-4">6.4 Ved revisjon av kommuneplanens arealdel bør kommunen vurdere om tidligere vedtatt arealbruk svarer til dagens og framtidens forventede behov og gjeldende nasjonale og regionale føringer for arealbruk. Det skal vurderes å ta ut eller redusere omfanget av utbyggingsarealer som ikke lenger bør bygges ut.</article><article class="numberedLegalP" data-numerator="6.5" id="kapittel-6-nummer-5">6.5 Mål, tiltak og virkemidler fastsatt av kommunen i henhold til statlige planretningslinjer for klima og energi skal legges til grunn for planleggingen.</article><article class="numberedLegalP" data-numerator="6.6" id="kapittel-6-nummer-6">6.6 Det bør utarbeides boligbehovsanalyser på regionalt nivå, basert på kunnskap om befolkningsutvikling og boligmarked, for å bidra til tilstrekkelig og variert boligbygging i et regionalt perspektiv. Kommunene bør utarbeide lokale analyser av boligmarkedet, og bør legge regionale analyser av boligbehov til grunn for sin planlegging. Kommunene bør også kartlegge muligheten for gjenbruk av eksisterende bygningsmasse.</article><article class="numberedLegalP" data-numerator="6.7" id="kapittel-6-nummer-7">6.7 Helhetlig risiko- og sårbarhetsanalyse (ROS-analyse) skal legges til grunn for kommuneplanarbeidet. ROS-analyse på fylkesnivå bør legges til grunn for samfunnssikkerhet i det regionale planarbeidet.</article></section><section class="section" data-name="kap7" id="kapittel-7" data-lovdata-URL="LTI/forskrift/2024-12-20-3512/KAPITTEL_7"><h2>7. Retningslinjer for planutarbeidelse på regionalt/interkommunalt nivå, samarbeid og ansvar for gjennomføring</h2><article class="numberedLegalP" data-numerator="7.1" id="kapittel-7-nummer-1">7.1 Overordnet utbyggingsmønster for boliger, fritidsboliger og næring, lokalisering av regionale handel- og tjenestetilbud og hovedtrekkene i transportsystemet med knutepunkter for kollektivtrafikken bør avklares i regional eller interkommunal plan. Planene bør trekke langsiktige grenser mellom by- og tettstedsområder og store sammenhengende landbruks-, natur- og friluftsområder samt områder til reindrift.</article><article class="numberedLegalP" data-numerator="7.2" id="kapittel-7-nummer-2">7.2 Kommuner, fylkeskommuner og statlige myndigheter må samarbeide om planleggingen for å sikre samordning av utbyggingsmønster og transportsystem. Regionalt planforum bør brukes aktivt.</article><article class="numberedLegalP" data-numerator="7.3" id="kapittel-7-nummer-3">7.3 Fylkeskommunen skal legge retningslinjene til grunn ved utarbeidelse av regionale areal- og transportplaner, ved sin medvirkning i den kommunale planleggingen og som kollektivtransportmyndighet og vegeier.</article><article class="numberedLegalP" data-numerator="7.4" id="kapittel-7-nummer-4">7.4 Kommuner, fylkeskommuner og statlige myndigheter skal samordne sine arbeider med konseptvalgutredninger, byvekstavtaler og bypakker med regional og kommunal planlegging etter plan- og bygningsloven.</article><article class="numberedLegalP" data-numerator="7.5" id="kapittel-7-nummer-5">7.5 Kommunene skal legge retningslinjene og vedtatte regionale planer til grunn for arbeidet med egne planer og ved behandling av private planforslag.</article><article class="numberedLegalP" data-numerator="7.6" id="kapittel-7-nummer-6">7.6 Ved planlegging der samiske rettighetshavere og interesser blir berørt skal kommuner og fylkeskommuner gjennomføre konsultasjoner med representanter for berørte samiske interesser, dersom samiske interesser ønsker dette.</article><article class="numberedLegalP" data-numerator="7.7" id="kapittel-7-nummer-7">7.7 Kommuner, fylkeskommuner og statlige myndigheter bør samarbeide for å legge til rette for tilstrekkelige arealer til fornybar kraftproduksjon, kraftledninger, forsvarsformål og samfunnskritisk digital infrastruktur. I arealforvaltningen skal særlig samfunnsnyttige formål som de nevnte formålene, vektes tungt ved konflikter mellom utbyggingsformål.</article><article class="numberedLegalP" data-numerator="7.8" id="kapittel-7-nummer-8">7.8 Kommuner, fylkeskommuner og staten skal legge retningslinjene til grunn for lokalisering av sine virksomheter og foretak, både ved planlegging og beslutninger om lokalisering.</article><article class="numberedLegalP" data-numerator="7.9" id="kapittel-7-nummer-9">7.9 Statsforvalteren og andre statlige sektormyndigheter skal legge retningslinjene til grunn for sin medvirkning og veiledning i planprosessene. Innspill skal fremmes tidlig i planleggingen og samordnes så langt det er mulig.</article><article class="numberedLegalP" data-numerator="7.10" id="kapittel-7-nummer-10">7.10 Planer i strid med retningslinjene kan gi grunnlag for innsigelse eller innvending. Innsigelse eller innvending skal avgrenses til konflikter med nasjonale eller vesentlige regionale interesser.</article></section><section class="section" data-name="kap8" id="kapittel-8" data-lovdata-URL="LTI/forskrift/2024-12-20-3512/KAPITTEL_8"><h2>8. Ikrafttreden</h2><article class="legalP" id="kapittel-8-ledd-1">Disse statlige planretningslinjene trer i kraft straks. Retningslinjene erstatter de statlige planretningslinjene for samordnet bolig-, areal- og transportplanlegging, fastsatt ved kgl.res. av 26.09.2014.</article><article class="defaultP"><img alt="Alternativ tekst ikke gitt av innholdsprodusent; se omkringliggende tekst for ev. beskrivelse" height="879" src="static/LTI/sf-20241220-3512-01.png" width="622" /></article><article class="defaultP"><table><tbody><tr><td colspan="3" data-text-align="left" data-vertical-align="middle"><strong>Kommuner i regioner med større byer. Retningslinjenes kap. 1–4 og 6–8 gjelder. Markert med rødt i kartet.</strong><br /><i>Veiledning: Kommuner markert med rødt er BA-regioner med større byer, kommuner med innpendling til større by på over 15&#xa0;% og/eller byvekstavtale, belønningsavtale eller er omfattet av tilskuddsordning for miljøvennlig byutvikling og god fremkommelighet. Kommunene vurderes å være en del av et storbyområde. I disse kommunene skal hovedtyngden av veksten komme i eller i nærheten av større knutepunkter. Enkelte av disse kommunene har også spredtbygde områder. I disse spredtbygde områdene vil kommunene kunne tillate spredt boligbygging, innenfor rammene av kapittel 3.</i></td></tr><tr><td data-text-align="left" data-vertical-align="middle">Alver</td><td data-text-align="left" data-vertical-align="middle">Kristiansand</td><td data-text-align="left" data-vertical-align="middle">Sandnes</td></tr><tr><td data-text-align="left" data-vertical-align="middle">Arendal</td><td data-text-align="left" data-vertical-align="middle">Kvitsøy</td><td data-text-align="left" data-vertical-align="middle">Sarpsborg</td></tr><tr><td data-text-align="left" data-vertical-align="middle">Asker</td><td data-text-align="left" data-vertical-align="middle">Larvik</td><td data-text-align="left" data-vertical-align="middle">Siljan</td></tr><tr><td data-text-align="left" data-vertical-align="middle">Askøy</td><td data-text-align="left" data-vertical-align="middle">Lier</td><td data-text-align="left" data-vertical-align="middle">Skaun</td></tr><tr><td data-text-align="left" data-vertical-align="middle">Austrheim</td><td data-text-align="left" data-vertical-align="middle">Lillesand</td><td data-text-align="left" data-vertical-align="middle">Skien</td></tr><tr><td data-text-align="left" data-vertical-align="middle">Bamble</td><td data-text-align="left" data-vertical-align="middle">Lillestrøm</td><td data-text-align="left" data-vertical-align="middle">Sola</td></tr><tr><td data-text-align="left" data-vertical-align="middle">Bergen</td><td data-text-align="left" data-vertical-align="middle">Lunner</td><td data-text-align="left" data-vertical-align="middle">Stavanger</td></tr><tr><td data-text-align="left" data-vertical-align="middle">Bjørnafjorden</td><td data-text-align="left" data-vertical-align="middle">Lørenskog</td><td data-text-align="left" data-vertical-align="middle">Stjørdal</td></tr><tr><td data-text-align="left" data-vertical-align="middle">Bodø</td><td data-text-align="left" data-vertical-align="middle">Malvik</td><td data-text-align="left" data-vertical-align="middle">Sveio</td></tr><tr><td data-text-align="left" data-vertical-align="middle">Bærum</td><td data-text-align="left" data-vertical-align="middle">Melhus</td><td data-text-align="left" data-vertical-align="middle">Time</td></tr><tr><td data-text-align="left" data-vertical-align="middle">Drammen</td><td data-text-align="left" data-vertical-align="middle">Moss</td><td data-text-align="left" data-vertical-align="middle">Tromsø</td></tr><tr><td data-text-align="left" data-vertical-align="middle">Eidsvoll</td><td data-text-align="left" data-vertical-align="middle">Nannestad</td><td data-text-align="left" data-vertical-align="middle">Trondheim</td></tr><tr><td data-text-align="left" data-vertical-align="middle">Enebakk</td><td data-text-align="left" data-vertical-align="middle">Nes</td><td data-text-align="left" data-vertical-align="middle">Tysvær</td></tr><tr><td data-text-align="left" data-vertical-align="middle">Fredrikstad</td><td data-text-align="left" data-vertical-align="middle">Nesodden</td><td data-text-align="left" data-vertical-align="middle">Tønsberg</td></tr><tr><td data-text-align="left" data-vertical-align="middle">Frogn</td><td data-text-align="left" data-vertical-align="middle">Nittedal</td><td data-text-align="left" data-vertical-align="middle">Ullensaker</td></tr><tr><td data-text-align="left" data-vertical-align="middle">Færder</td><td data-text-align="left" data-vertical-align="middle">Nordre Follo</td><td data-text-align="left" data-vertical-align="middle">Vennesla</td></tr><tr><td data-text-align="left" data-vertical-align="middle">Gjerdrum</td><td data-text-align="left" data-vertical-align="middle">Oslo</td><td data-text-align="left" data-vertical-align="middle">Vestby</td></tr><tr><td data-text-align="left" data-vertical-align="middle">Grimstad</td><td data-text-align="left" data-vertical-align="middle">Porsgrunn</td><td data-text-align="left" data-vertical-align="middle">Våler</td></tr><tr><td data-text-align="left" data-vertical-align="middle">Haugesund</td><td data-text-align="left" data-vertical-align="middle">Randaberg</td><td data-text-align="left" data-vertical-align="middle">Øvre Eiker</td></tr><tr><td data-text-align="left" data-vertical-align="middle">Hole</td><td data-text-align="left" data-vertical-align="middle">Rælingen</td><td data-text-align="left" data-vertical-align="middle">Øygarden</td></tr><tr><td data-text-align="left" data-vertical-align="middle">Karmøy</td><td data-text-align="left" data-vertical-align="middle">Råde</td><td data-text-align="left" data-vertical-align="middle">Ålesund</td></tr><tr><td data-text-align="left" data-vertical-align="middle">Klepp</td><td data-text-align="left" data-vertical-align="middle">Sandefjord</td><td data-text-align="left" data-vertical-align="middle">Ås</td></tr></tbody></table></article></section></main></body></html>