<!DOCTYPE html><html lang="nb"><head><title>Forskrift om regulering av ungdoms rett til å delta i fisket i 2024 (ungdomsfiskeordningen)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-04-30-702</dd><dt class="dokid">DokumentID</dt><dd class="dokid">LTI/forskrift/2024-04-30-702</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Fiskeriavdelingen</li></ul></dd><dt class="dateInForce">I kraft fra</dt><dd class="dateInForce">2024-04-30 – 2024-10-23</dd><dt class="basedOn">Hjemmel</dt><dd class="basedOn"><ul><li>lov/2008-06-06-37/§11</li><li>lov/2008-06-06-37/§12</li><li>lov/2008-06-06-37/§16</li><li>lov/2008-06-06-37/§23</li><li>lov/2008-06-06-37/§36</li><li>lov/2008-06-06-37/§37</li><li>lov/2008-06-06-37/§38</li><li>lov/2008-06-06-37/§39</li><li>lov/2008-06-06-37/§59</li></ul></dd><dt class="dateOfPublication">Kunngjort</dt><dd class="dateOfPublication">2024-04-30 14:25</dd><dt class="journalNumber">Journalnummer</dt><dd class="journalNumber">2024-0414</dd><dt class="titleShort">Korttittel</dt><dd class="titleShort">Ungdomsfiskeordningen</dd><dt class="title">Tittel</dt><dd class="title">Forskrift om regulering av ungdoms rett til å delta i fisket i 2024 (ungdomsfiskeordningen)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og fiskeridepartementet 30. april 2024 med hjemmel i lov 6. juni 2008 nr. 37 om forvaltning av viltlevande marine ressursar (havressurslova) § 11, § 12, § 16, § 23, § 36, § 37, § 38 § 39 og § 59.</dd><dt class="refid">RefID</dt><dd class="refid">forskrift/2024-04-30-702</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om regulering av ungdoms rett til å delta i fisket i 2024 (ungdomsfiskeordningen)<ul class="tocSubUl"><li>§ 1. Virkeområde</li><li>§ 2. Ungdomsfiskeordningen</li><li>§ 3. Tidspunkt for fiske</li><li>§ 4. Redskapsbegrensning</li><li>§ 5. Ungdomsfiske i regi av en kommune</li><li>§ 6. Fangst</li><li>§ 7. Blåkveite</li><li>§ 8. Landing og omsetning av fangst</li><li>§ 9. Bemyndigelse</li><li>§ 10. Overtredelsesgebyr</li><li>§ 11. Straff</li><li>§ 12. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2024-04-30-702" id="dokument"><h1>Forskrift om regulering av ungdoms rett til å delta i fisket i 2024 (ungdomsfiskeordningen)</h1><article class="legalArticle" data-lovdata-URL="LTI/forskrift/2024-04-30-702/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskrift regulerer ungdomsfiske på uregulerte arter samt adgang for ungdom til å delta i alle adgangsregulerte fiskerier i forskrift 21. desember 2023 nr. 2282 om adgang til å delta i kystfartøygruppens fiske og enkelte andre fiskerier for 2024 (deltakerforskriften) kapittel 2, med unntak av fiske etter blåkveite og brisling.</article></article><article class="legalArticle" data-lovdata-URL="LTI/forskrift/2024-04-30-702/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Ungdomsfiskeordningen</span></h2><article class="legalP" id="paragraf-2-ledd-1">Ungdomsfiskeordningen gjelder for ungdom som fyller 12 år senest i 2024, og som ikke har fylt 25 år på forskriftens ikrafttredelsestidspunkt. Den som skal delta i ungdomsfiskeordningen må melde seg på ved innsending av skjema tilgjengelig på Fiskeridirektoratets nettside, og ha fått tildelt deltakernummer. Fartøyet som benyttes i ungdomsfiskeordningen skal være registrert i Fiskeridirektoratets merkeregister, Småbåtregisteret hos Redningsselskapet eller Skipsregisteret.</article><article class="legalP" id="paragraf-2-ledd-2">Adgang til å delta i ungdomsfiskeordningen etter første ledd gjelder ikke for manntallsførte fiskere.</article><article class="legalP" id="paragraf-2-ledd-3">For å delta i ungdomsfiskeordningen i fiske etter rognkjeks i Nordland, Troms og Finnmark må fartøyet være mindre enn 6 meter største lengde.</article><article class="legalP" id="paragraf-2-ledd-4">For å delta i fisket etter leppefisk under ungdomsfiskeordningen, skal kopi av leveringsavtale med godkjent kjøper være vedlagt ved registrering hos Fiskeridirektoratet. Kravet om posisjonsrapportering etter § 13 i forskrift 22. desember 2023 nr. 2312 om regulering av fisket etter leppefisk i 2024 gjelder ikke for fiske under ungdomsfiskeordningen.</article><article class="legalP" id="paragraf-2-ledd-5">For å delta i fangst av kongekrabbe under ungdomsfiskeordningen, må deltakeren være påmeldt, fylle 16 år senest i løpet av 2024 og være bosatt i Finnmark. Påmelding må skje senest 1. juni ved innsending av skjema om fangst av kongekrabbe i ungdomsfiskeordningen, som er tilgjengelig på Fiskeridirektoratets nettside. Kravet om posisjonsrapportering etter § 11 i forskrift 20. desember 2023 nr. 2240 om regulering av fangst av kongekrabbe i kvoteregulert område øst for 26 grader øst mv. i 2024 gjelder ikke for fiske under ungdomsfiskeordningen.</article><article class="legalP" id="paragraf-2-ledd-6">Den som er registrert som deltaker i ungdomsfiskeordningen må selv stå ombord og delta i utøvelsen av fisket.</article><article class="legalP" id="paragraf-2-ledd-7">Fiskere under ungdomsfiskeordningen skal følge det til enhver tid gjeldende regelverket for gjennomføring av fiske, med mindre annet er bestemt i denne forskriften.</article></article><article class="legalArticle" data-lovdata-URL="LTI/forskrift/2024-04-30-702/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tidspunkt for fiske</span></h2><article class="legalP" id="paragraf-3-ledd-1">Ungdomsfiskeordningen på de arter som fremgår av § 1 gjelder i perioden fra og med 17. juni 2024 til og med 16. august 2024, med unntak av fisket etter rognkjeks og leppefisk hvor det gjelder egne bestemmelser om tidspunkt for fiske.</article><article class="legalP" id="paragraf-3-ledd-2">Ungdomsfiskeordningen i fiske etter rognkjeks gjelder fra og med 1. mai 2024 til og med 20. juni 2024 vest for 26° Ø, og i perioden fra og med 1. mai 2024 til og med 10. september 2024 i Finnmark øst for 26° Ø.</article><article class="legalP" id="paragraf-3-ledd-3">Ungdomsfiskeordningen i fiske etter leppefisk gjelder fra og med 12. juli 2024 kl. 08.00 sør for 62° N og fra og med 26. juli 2024 kl. 08.00 nord for 62° N. Fisket etter leppefisk under ungdomsfiskeordningen gjelder til 20. oktober kl. 20.00 eller til fisket i åpen gruppe i samme område stoppes.</article></article><article class="legalArticle" data-lovdata-URL="LTI/forskrift/2024-04-30-702/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Redskapsbegrensning</span></h2><article class="legalP" id="paragraf-4-ledd-1">Med mindre annet er fastsatt, kan fisket drives med følgende redskaper:<ul class="defaultList"><li data-li-identifier="a." data-name="a."><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">stang og håndsnøre,</article></article></li><li data-li-identifier="b." data-name="b."><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">en juksamaskin,</article></article></li><li data-li-identifier="c." data-name="c."><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">garn med samlet lengde på inntil 210 meter,</article></article></li><li data-li-identifier="d." data-name="d."><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">liner med inntil 300 angler og</article></article></li><li data-li-identifier="e." data-name="e."><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">inntil 20 teiner eller ruser. I fisket etter leppefisk er kun teiner tillatt.</article></article></li></ul></article><article class="legalP" id="paragraf-4-ledd-2">Fra det enkelte fartøy kan det ikke fiskes med større antall redskap enn nevnt i første ledd. Merkeregistrerte fiskefartøy kan ikke nyttes til ordinær drift eller ha redskap i sjøen utover redskapsbegrensningen nevnt i første ledd i perioden fra fartøyet første gang benyttes i ungdomsfiskeordningen til siste fangst er levert.</article></article><article class="legalArticle" data-lovdata-URL="LTI/forskrift/2024-04-30-702/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Ungdomsfiske i regi av en kommune</span></h2><article class="legalP" id="paragraf-5-ledd-1">Når ungdomsfisket arrangeres i regi av en kommune, kan Fiskeridirektoratet gi fartøy tillatelse til å fiske med større redskapsmengde enn nevnt i § 4, men redskapsbegrensningen i § 4 skal fortsatt gjelde per person.</article><article class="legalP" id="paragraf-5-ledd-2">Når ungdomsfisket arrangeres i regi av en kommune, kan Fiskeridirektoratet også gi tillatelse til at det nyttes merkeregistrert fartøy som er i ordinær drift.</article><article class="legalP" id="paragraf-5-ledd-3">Merkeregistrerte fartøy som har fått tillatelse etter annet ledd skal, for hver enkelt tur på feltet, varsle Fiskeridirektoratet på SMS ved oppstart av fisket og før ankomst for landing av fangst. Meldingen skal sendes til telefonnummer 1933 og inneholde elementer i angitt rekkefølge og med mellomrom:<ul class="defaultList"><li data-li-identifier="-" data-name="-"><article class="listArticle" id="paragraf-5-ledd-3-punkt-1"><article class="legalP" id="paragraf-5-ledd-3-punkt-1-ledd-1">«ung» (kodeord som oppgis først i meldingen)</article></article></li><li data-li-identifier="-" data-name="-"><article class="listArticle" id="paragraf-5-ledd-3-punkt-2"><article class="legalP" id="paragraf-5-ledd-3-punkt-2-ledd-1">«på» eller «av» («på» ved start av fangst og «av» før landing eller avslutning)</article></article></li><li data-li-identifier="-" data-name="-"><article class="listArticle" id="paragraf-5-ledd-3-punkt-3"><article class="legalP" id="paragraf-5-ledd-3-punkt-3-ledd-1">Registreringsnummer og navn på fartøy (b99m stortind)</article></article></li><li data-li-identifier="-" data-name="-"><article class="listArticle" id="paragraf-5-ledd-3-punkt-4"><article class="legalP" id="paragraf-5-ledd-3-punkt-4-ledd-1">Navn på ungdomsfisker(e) om bord</article></article></li><li data-li-identifier="-" data-name="-"><article class="listArticle" id="paragraf-5-ledd-3-punkt-5"><article class="legalP" id="paragraf-5-ledd-3-punkt-5-ledd-1">Dato og klokkeslett for start eller stopp av fiske (ddmm ttmm).<br />Eksempel på melding ved start av fiske: «ung på b99m stortind ola nordmann 3004 1645».<br />Eksempel på melding ved stopp av fiske: «ung av b99m stortind ola nordmann 3004 2350».</article></article></li></ul></article></article><article class="legalArticle" data-lovdata-URL="LTI/forskrift/2024-04-30-702/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Fangst</span></h2><article class="legalP" id="paragraf-6-ledd-1">Innenfor ungdomsfiskeordningen kan det per fartøy og per person fiskes og landes et kvantum som tilsvarer inntil 600 kg utilvirket rognkjeksrogn.</article><article class="legalP" id="paragraf-6-ledd-2">Innenfor ungdomsfiskeordningen kan deltakere påmeldt etter § 2 femte ledd fiske og lande et kvantum kongekrabbe som vil bli fastsatt etter at påmeldingsfristen er utløpt.</article><article class="legalP" id="paragraf-6-ledd-3">Innenfor ungdomsfiskeordningen kan det per person og per fartøy ikke omsettes fangst for mer enn 50&#xa0;000 kroner. Fiskeridirektoratet kan likevel gi tillatelse til at det fiskes for mer enn 50&#xa0;000 kroner per fartøy, men ikke per person, dersom det fiskes fra merkeregistrert fartøy i et ungdomsfiske arrangert i regi av en kommune.</article><article class="legalP" id="paragraf-6-ledd-4">Begrensninger i kvoteutnyttelse fastsatt i reguleringene av de fiskerier som omfattes av ungdomsfiskeordningen gjelder ikke for fiske etter denne forskrift.</article><article class="legalP" id="paragraf-6-ledd-5">Begrensninger for fangst av torsk (§ 2), rognkjeks (§ 4) og kongekrabbe (§ 6) i forskrift 26. februar 2010 nr. 252 om begrensninger i fisket etter torsk, rognkjeks, makrell og kongekrabbe med fartøy som ikke er innført i register over merkepliktige norske fiskefartøy (merkeregisteret) eller fra land gjelder ikke for fiske etter denne forskrift.</article></article><article class="legalArticle" data-lovdata-URL="LTI/forskrift/2024-04-30-702/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Blåkveite</span></h2><article class="legalP" id="paragraf-7-ledd-1">Det er ikke tillatt å ha mer enn inntil 5&#xa0;% bifangst av blåkveite av fangsten ombord til enhver tid og av landet fangst.</article></article><article class="legalArticle" data-lovdata-URL="LTI/forskrift/2024-04-30-702/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Landing og omsetning av fangst</span></h2><article class="legalP" id="paragraf-8-ledd-1">Kvantumet som fiskes av en ungdomsfisker kan ikke overføres til annet fartøy. Det er også forbudt å motta og lande fangst som er fisket av et annet fartøy.</article><article class="legalP" id="paragraf-8-ledd-2">Fangst kan bare landes til kjøpere som er registrert i Fiskeridirektoratets register over kjøpere, jf. forskrift 26. november 2010 nr. 1475 om registrering som kjøper av fangst.</article><article class="legalP" id="paragraf-8-ledd-3">All fangst landet av ungdomsfisker skal registreres i samsvar med forskrift 6. mai 2014 nr. 607 om landings- og sluttseddel (landingsforskriften).</article><article class="legalP" id="paragraf-8-ledd-4">Ungdomsfiskernes navn og personnummer skal fylles ut på de relevante felt i seddelen. I rubrikken for kvotetype skal det fylles ut ungdomskvote. I rubrikken for registreringsmerke skal tildelt registreringsmerke fra merkeregisteret, Småbåtregisteret hos Redningsselskapet eller Skipsregisteret fylles ut.</article></article><article class="legalArticle" data-lovdata-URL="LTI/forskrift/2024-04-30-702/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Bemyndigelse</span></h2><article class="legalP" id="paragraf-9-ledd-1">Fiskeridirektoratet kan endre forskriften og fastsette nærmere bestemmelser som er nødvendig for å oppnå en rasjonell og hensiktsmessig utøvelse eller gjennomføring av fisket.</article></article><article class="legalArticle" data-lovdata-URL="LTI/forskrift/2024-04-30-702/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Overtredelsesgebyr</span></h2><article class="legalP" id="paragraf-10-ledd-1">Den som forsettlig eller uaktsomt overtrer bestemmelsen gitt i eller i medhold av denne forskrift, kan ilegges overtredelsesgebyr i henhold til havressurslova § 59 og forskrift 20. desember 2011 nr. 1437 om bruk av tvangsmulkt og overtredelsesgebyr ved brudd på havressurslova og deltakerloven.</article></article><article class="legalArticle" data-lovdata-URL="LTI/forskrift/2024-04-30-702/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Straff</span></h2><article class="legalP" id="paragraf-11-ledd-1">Den som forsettlig eller uaktsomt overtrer bestemmelser gitt i eller i medhold av forskriften straffes i henhold til havressurslova § 61 og § 64. På samme måte straffes medvirkning og forsøk.</article></article><article class="legalArticle" data-lovdata-URL="LTI/forskrift/2024-04-30-702/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Denne forskrift trer i kraft 30. april 2024 og gjelder til og med 23. oktober 2024.</article></article></main></body></html>