<!DOCTYPE html><html lang="nb"><head><title>Forskrift om endring i forskrift om nettregulering og energimarkedet (NEM)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-12-18-3274</dd><dt class="dokid">DokumentID</dt><dd class="dokid">LTI/forskrift/2024-12-18-3274</dd><dt class="ministry">Departement</dt><dd class="ministry"><ul><li>Energidepartementet</li></ul></dd><dt class="subunit">Etat</dt><dd class="subunit"><ul><li>Energi- og vannressursavdelingen</li></ul></dd><dt class="dateInForce">I kraft fra</dt><dd class="dateInForce">2025-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2019-10-24-1413</li></ul></dd><dt class="basedOn">Hjemmel</dt><dd class="basedOn"><ul><li>lov/1990-06-29-50/§10-6</li></ul></dd><dt class="dateOfPublication">Kunngjort</dt><dd class="dateOfPublication">2024-12-19 18:30</dd><dt class="journalNumber">Journalnummer</dt><dd class="journalNumber">2024-1566</dd><dt class="titleShort">Korttittel</dt><dd class="titleShort">Endr. i NEM</dd><dt class="title">Tittel</dt><dd class="title">Forskrift om endring i forskrift om nettregulering og energimarkedet (NEM)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Energidepartementet 18. desember 2024 med hjemmel i lov 29. juni 1990 nr. 50 om produksjon, omforming, overføring, omsetning, fordeling og bruk av energi m.m. (energiloven) § 10-6 første ledd.</dd><dt class="refid">RefID</dt><dd class="refid">forskrift/2024-12-18-3274</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om nettregulering og energimarkedet (NEM)<ul class="tocSubUl"><li>I<ul class="tocSubUl"><li>§ 3-4. Plikt til å foreta modenhetsvurdering</li><li>§ 3-5. Overgangsregel for modenhetsvurdering</li><li>§ 3-6. Krav til registrering og rapportering av tidsbruk for tilknytninger</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2024-12-18-3274" id="dokument"><h1>Forskrift om endring i forskrift om nettregulering og energimarkedet (NEM)</h1><section class="section" data-name="kapI" id="kapittel-1" data-lovdata-URL="LTI/forskrift/2024-12-18-3274/KAPITTEL_1"><h2 data-text-align="center">I</h2><article class="defaultP">I forskrift 24. oktober 2019 nr. 1413 om nettregulering og energimarkedet (NEM) gjøres følgende endringer:</article> <article class="defaultP" margin-top="true">§ 3-1 andre ledd skal lyde:</article><article class="legalP" id="kapittel-1-ledd-1">Konsesjonæren skal uten ugrunnet opphold gjøre nødvendige tiltak for å kunne gjennomføre tilknytning av nye uttakskunder og håndtere forbruksøkninger hos eksisterende kunder.</article> <article class="defaultP" margin-top="true">Ny § 3-4 skal lyde:</article><article class="futureLegalArticle" data-name="§3-4" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 3-4</span>. <span class="legalArticleTitle">Plikt til å foreta modenhetsvurdering</span></span><article class="legalP" id="kapittel-1-foreslåttparagraf-1-ledd-1">Tilknyttende nettselskap skal uten ugrunnet opphold gjennomføre en modenhetsvurdering av forespørsler om tilknytning eller økt kapasitet for uttak eller innmating av elektrisk energi på 1 MW eller mer. For forespørsler om 10 MW eller mer i distribusjonsnettet, skal overliggende regionalnettselskap ha ansvar for vurderingen. For forespørsler om 100 MW eller mer, skal Statnett ha ansvar for vurderingen. For forespørsler etter andre og tredje punktum skal vurderingen gjennomføres i samarbeid med tilknyttende nettselskap, uten ugrunnet opphold og basert på modenhetskriteriene til nettselskapet som er ansvarlig. Tilknyttende nettselskap skal være aktørens kontaktpunkt også for disse tilknytningsforespørslene.</article><article class="legalP" id="kapittel-1-foreslåttparagraf-1-ledd-2">Modenhetsvurderingen skal som minimum baseres på følgende modenhetskriterier<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-1-ledd-2-punkt-1"><article class="legalP" id="kapittel-1-foreslåttparagraf-1-ledd-2-punkt-1-ledd-1">prosjektbeskrivelse</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-1-ledd-2-punkt-2"><article class="legalP" id="kapittel-1-foreslåttparagraf-1-ledd-2-punkt-2-ledd-1">reelt kapasitetsbehov</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-1-ledd-2-punkt-3"><article class="legalP" id="kapittel-1-foreslåttparagraf-1-ledd-2-punkt-3-ledd-1">tidspunkt for bruk av kapasiteten</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-1-ledd-2-punkt-4"><article class="legalP" id="kapittel-1-foreslåttparagraf-1-ledd-2-punkt-4-ledd-1">forpliktende fremdriftsplan</article></article></li><li data-li-identifier="e." data-name="e."><article class="listArticle" id="kapittel-1-foreslåttparagraf-1-ledd-2-punkt-5"><article class="legalP" id="kapittel-1-foreslåttparagraf-1-ledd-2-punkt-5-ledd-1">status på relevante tillatelser og avtaler</article></article></li><li data-li-identifier="f." data-name="f."><article class="listArticle" id="kapittel-1-foreslåttparagraf-1-ledd-2-punkt-6"><article class="legalP" id="kapittel-1-foreslåttparagraf-1-ledd-2-punkt-6-ledd-1">lokalisering</article></article></li><li data-li-identifier="g." data-name="g."><article class="listArticle" id="kapittel-1-foreslåttparagraf-1-ledd-2-punkt-7"><article class="legalP" id="kapittel-1-foreslåttparagraf-1-ledd-2-punkt-7-ledd-1">finansieringsplan.</article></article></li></ul></article><article class="legalP" id="kapittel-1-foreslåttparagraf-1-ledd-3">Alle modenhetskriterier samt nærmere krav til hvordan kriteriene oppfylles, skal gjøres kjent for nettkundene i en skriftlig og lett tilgjengelig sammenstilling. Nettselskapet skal uten ugrunnet opphold gi skriftlig tilbakemelding på om kriteriene for modenhet er oppfylt.</article><article class="legalP" id="kapittel-1-foreslåttparagraf-1-ledd-4">Dersom nettselskapet vurderer en forespørsel om tilknytning eller økt kapasitet som moden, skal aktøren få reservere kapasitet eller bli tildelt plass i en kapasitetskø. Reservasjonen eller tildelingen av køplass skal baseres på datoen for når aktøren sendte inn tilstrekkelig dokumentasjon.</article><article class="legalP" id="kapittel-1-foreslåttparagraf-1-ledd-5">Opprettholdelse av reservasjon eller tildelt plass i køen krever at aktøren som har fått reservere kapasitet eller tildelt plass holder tilstrekkelig fremdrift i prosjektet. Tilknyttende nettselskap skal på jevnlig basis be aktøren om rapportering på oppfyllelse av modenhetskriteriene.</article><article class="legalP" id="kapittel-1-foreslåttparagraf-1-ledd-6">Nettselskapet som er ansvarlig for modenhetsvurderingen etter første ledd skal, basert på rapporteringen, vurdere om modenhetskriteriene fortsatt er oppfylt. Ved vesentlige endringer eller avvik i oppfyllelse av modenhetskriteriene på grunn av forhold som aktøren direkte eller indirekte er ansvarlig for eller må bære risikoen for, skal reservert kapasitet eller plass i kapasitetskøen trekkes tilbake. Beslutningen kan gjelde hele eller deler av kapasiteten, og skal forhåndsvarsles. Forhåndsvarselet og beslutningen skal begrunnes og meddeles aktøren og relevante nettselskap skriftlig uten ugrunnet opphold.</article><article class="legalP" id="kapittel-1-foreslåttparagraf-1-ledd-7">Nettselskap med konsesjon etter energiloven kapittel 3 skal registrere forespørsler og oppbevare informasjon om<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-1-ledd-7-punkt-1"><article class="legalP" id="kapittel-1-foreslåttparagraf-1-ledd-7-punkt-1-ledd-1">ny eller økt kapasitet på 1 MW eller mer</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-1-ledd-7-punkt-2"><article class="legalP" id="kapittel-1-foreslåttparagraf-1-ledd-7-punkt-2-ledd-1">tidspunkt for når aktøren har levert tilstrekkelig informasjon</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-1-ledd-7-punkt-3"><article class="legalP" id="kapittel-1-foreslåttparagraf-1-ledd-7-punkt-3-ledd-1">tidspunktet for reservasjon av kapasitet eller tildelt plass i kapasitetskø</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-1-ledd-7-punkt-4"><article class="legalP" id="kapittel-1-foreslåttparagraf-1-ledd-7-punkt-4-ledd-1">tidspunkt for eventuell tilbaketrekning av reservert kapasitet eller plass i kapasitetskø.</article></article></li></ul></article><article class="legalP" id="kapittel-1-foreslåttparagraf-1-ledd-8">Dokumentasjonen etter bokstav a til d skal oppbevares i minst ti år etter at kunden er tilknyttet eller etter avbrutt tilknytningsprosess.</article></article> <article class="defaultP" margin-top="true">Ny § 3-5 skal lyde:</article><article class="futureLegalArticle" data-name="§3-5" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 3-5</span>. <span class="legalArticleTitle">Overgangsregel for modenhetsvurdering</span></span><article class="legalP" id="kapittel-1-foreslåttparagraf-2-ledd-1">§ 3-4 skal også gjelde for aktører som har fått reservert kapasitet, plass i kapasitetskøen eller som har sendt forespørsler om tilknytning eller økt kapasitet på 1 MW eller mer, før 1. januar 2025.</article><article class="legalP" id="kapittel-1-foreslåttparagraf-2-ledd-2">Tilknyttende nettselskap skal uten ugrunnet opphold be om dokumentasjon fra aktører omfattet av første ledd slik at modenhetsvurdering kan gjennomføres. Dersom aktøren ikke sender inn denne informasjonen innen seks måneder etter at nettselskapet ba om det, eller dersom nettselskapet på bakgrunn av innsendt informasjon vurderer at aktøren ikke er moden, skal reservert kapasitet eller plass i kapasitetskøen trekkes tilbake. Beslutningen kan gjelde hele eller deler av kapasiteten, og skal forhåndsvarsles. Forhåndsvarselet og beslutningen skal begrunnes og meddeles aktøren og relevante nettselskap skriftlig uten ugrunnet opphold. Dersom nettselskapet vurderer aktøren som moden, vil aktøren beholde sin opprinnelige reservasjon eller plass i kapasitetskø.</article></article> <article class="defaultP" margin-top="true">Ny § 3-6 skal lyde:</article><article class="futureLegalArticle" data-name="§3-6" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 3-6</span>. <span class="legalArticleTitle">Krav til registrering og rapportering av tidsbruk for tilknytninger</span></span><article class="legalP" id="kapittel-1-foreslåttparagraf-3-ledd-1">Nettselskap med inntektsramme skal for hver forespørsel om tilknytning og endring av eksisterende tilknytning under 1 MW registrere dato for når<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-3-ledd-1-punkt-1"><article class="legalP" id="kapittel-1-foreslåttparagraf-3-ledd-1-punkt-1-ledd-1">nettselskapet mottok endelig forespørsel fra kunden</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-3-ledd-1-punkt-2"><article class="legalP" id="kapittel-1-foreslåttparagraf-3-ledd-1-punkt-2-ledd-1">tilbud om anleggsbidrag ble sendt til kunden</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-3-ledd-1-punkt-3"><article class="legalP" id="kapittel-1-foreslåttparagraf-3-ledd-1-punkt-3-ledd-1">tilbud om anleggsbidrag ble akseptert av kunden</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-3-ledd-1-punkt-4"><article class="legalP" id="kapittel-1-foreslåttparagraf-3-ledd-1-punkt-4-ledd-1">forespørselen i bokstav a ble innfridd.</article></article></li></ul></article><article class="legalP" id="kapittel-1-foreslåttparagraf-3-ledd-2">Datoene i bokstav b og c skal bare registreres ved forespørsler som medfører at nettselskap skal kreve inn et anleggsbidrag etter forskrift om kontroll av nettvirksomhet § 16-1. Nettselskapet skal registrere kapasitetsendringen, og om det er en ny tilknytning eller endring av en eksisterende tilknytning.</article><article class="legalP" id="kapittel-1-foreslåttparagraf-3-ledd-3">Data som registreres etter første og annet ledd skal rapporteres til Reguleringsmyndigheten for energi senest en måned etter at forespørselen i bokstav a ble innfridd, på format fastsatt av Reguleringsmyndigheten for energi. Kapasitetsendringen skal rapporteres i kilowatt. Rapporteringsplikten gjelder fra 1. januar 2026.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2024-12-18-3274/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 1. januar 2025.</article></section></main></body></html>