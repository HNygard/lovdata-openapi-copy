<!DOCTYPE html><html lang="nb"><head><title>Forskrift om midlertidig lineegnetilskudd i 2025</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-12-19-3320</dd><dt class="dokid">DokumentID</dt><dd class="dokid">LTI/forskrift/2024-12-19-3320</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Fiskeriavdelingen</li></ul></dd><dt class="dateInForce">I kraft fra</dt><dd class="dateInForce">2025-01-01</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2024-12-20 16:20</dd><dt class="journalNumber">Journalnummer</dt><dd class="journalNumber">2024-1603</dd><dt class="title">Tittel</dt><dd class="title">Forskrift om midlertidig lineegnetilskudd i 2025</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og fiskeridepartementet 19. desember 2024 til gjennomføring av Stortingets budsjettvedtak 18. desember 2024 om midlertidig ordning med lineegnetilskudd for perioden 1. januar–31. desember 2025 over kap. 919 post 75 Tilskudd til næringstiltak i fiskeriene, jf. Prop. 27 S (2024–2025) og Innst. 102 S (2024–2025).</dd><dt class="refid">RefID</dt><dd class="refid">forskrift/2024-12-19-3320</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om midlertidig lineegnetilskudd i 2025<ul class="tocSubUl"><li>§ 1. Formål</li><li>§ 2. Vilkår for tilskudd</li><li>§ 3. Tildelingsmyndighet</li><li>§ 4. Tilskuddet</li><li>§ 5. Klage</li><li>§ 6. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2024-12-19-3320" id="dokument"><h1>Forskrift om midlertidig lineegnetilskudd i 2025</h1><article class="legalArticle" data-lovdata-URL="LTI/forskrift/2024-12-19-3320/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med ordningen er å bidra til å avhjelpe den krevende likviditetssituasjonen for merkeregistrerte fiskefartøy som fisker med line og autoline. Ordningen skal bidra til å redusere kostnadsbyrden som følge av ekstraordinære utgifter til agn og lineegning i 2025.</article></article><article class="legalArticle" data-lovdata-URL="LTI/forskrift/2024-12-19-3320/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Vilkår for tilskudd</span></h2><article class="legalP" id="paragraf-2-ledd-1">Fartøy som fisker med line og autoline kan søke om tilskudd. Tilskuddsordningen gjelder ikke for konvensjonelle havfiskefartøy.</article><article class="legalP" id="paragraf-2-ledd-2">Det kan søkes inntil 6 ganger, og første søknad kan sendes fra og med mars 2025.</article></article><article class="legalArticle" data-lovdata-URL="LTI/forskrift/2024-12-19-3320/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tildelingsmyndighet</span></h2><article class="legalP" id="paragraf-3-ledd-1">Søknad om tilskudd sendes til Garantikassen for fiskere. Garantikassen kan i særlige tilfeller dispensere fra vilkårene i denne forskriften og kan fastsette nærmere krav til søknaden. Garantikassen kan innhente de opplysninger som er nødvendig for å kontrollere om vilkårene for tilskuddet er oppfylt.</article></article><article class="legalArticle" data-lovdata-URL="LTI/forskrift/2024-12-19-3320/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilskuddet</span></h2><article class="legalP" id="paragraf-4-ledd-1">Det gis tilskudd med 100 kr per egnet stamp eller 300 kr per 20 kilo agn. Utgiftene må dokumenteres.</article><article class="legalP" id="paragraf-4-ledd-2">Tildeling av tilskudd foretas så lenge det er gjenstående midler i ordningen i 2025. Ingen fartøy kan få utbetalt mer enn 200&#xa0;000 kroner i tilskudd. Dersom det er flere søknader enn det de gjenstående midlene i ordningen kan imøtekomme, skal søknadene prioriteres etter når de er kommet inn til Garantikassen.</article><article class="legalP" id="paragraf-4-ledd-3">Gjenstår det midler i ordningen ved utløpet av 2025, kan Garantikassen fastsette en endelig søknadsfrist for utgifter påløpt i 2025.</article><article class="legalP" id="paragraf-4-ledd-4">Garantikassen kan deretter fordele gjenværende midler på de søkere som har blitt innvilget tilskudd i 2025. Fordelingen skal skje på grunnlag av antall stamper eller kilo agn som det er gitt tilskudd for. Begrensningen på 200&#xa0;000 kroner vil ikke gjelde dersom det foretas en slik fordeling.</article><article class="legalP" id="paragraf-4-ledd-5">Tilskudd som er utbetalt på grunnlag av uriktige opplysninger kan kreves tilbakebetalt.</article></article><article class="legalArticle" data-lovdata-URL="LTI/forskrift/2024-12-19-3320/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Klage</span></h2><article class="legalP" id="paragraf-5-ledd-1">Fiskeridirektoratet er klageinstans for vedtak om tildeling av tilskudd. Klage skal sendes til Garantikassen for fiskere.</article></article><article class="legalArticle" data-lovdata-URL="LTI/forskrift/2024-12-19-3320/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse</span></h2><article class="legalP" id="paragraf-6-ledd-1">Denne forskriften trer i kraft 1. januar 2025.</article></article></main></body></html>