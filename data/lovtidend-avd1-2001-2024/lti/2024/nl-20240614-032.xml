<!DOCTYPE html><html lang="nb"><head><title>Lov om endringer i energiloven mv. (tiltak for et mer forbrukervennlig strømmarked)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2024-06-14-32</dd><dt class="dokid">DokumentID</dt><dd class="dokid">LTI/lov/2024-06-14-32</dd><dt class="ministry">Departement</dt><dd class="ministry"><ul><li>Energidepartementet</li></ul></dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/1990-06-29-50</li><li>lov/2002-06-21-34</li><li>lov/2009-01-09-2</li></ul></dd><dt class="legalArea">Rettsområde</dt><dd class="legalArea"><ul><li>Energirett &gt; Elektrisitetsproduksjon og -forsyning</li> <li>HMS og beredskaps- og sikkerhetsrett &gt; Beredskap</li> <li>HMS og beredskaps- og sikkerhetsrett &gt; Samfunnssikkerhet</li> <li>Forbruker-, kjøps- og konkurranserett &gt; Forbrukerkjøp</li> <li>EU/EØS-rett &gt; Forbrukersaker</li> <li>Forbruker-, kjøps- og konkurranserett &gt; Markedsføring</li></ul></dd><dt class="dateOfPublication">Kunngjort</dt><dd class="dateOfPublication">2024-06-14 11:50</dd><dt class="journalNumber">Journalnummer</dt><dd class="journalNumber">2024-0577</dd><dt class="titleShort">Korttittel</dt><dd class="titleShort">Endringslov til energiloven mv.</dd><dt class="title">Tittel</dt><dd class="title">Lov om endringer i energiloven mv. (tiltak for et mer forbrukervennlig strømmarked)</dd><dt class="miscInformation">Annet om dokumentet</dt><dd class="miscInformation">Prop. 83 L (2023–2024), Innst. 408 L (2023–2024), Lovvedtak 82 (2023–2024). Stortingets første og andre gangs behandling hhv. 6. og 11. juni 2024. Fremmet av Energidepartementet.</dd><dt class="refid">RefID</dt><dd class="refid">lov/2024-06-14-32</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i energiloven mv. (tiltak for et mer forbrukervennlig strømmarked)<ul class="tocSubUl"><li>I</li><li>II</li><li>III</li><li>IV</li></ul></li></ul></dd></dl></header><main class="documentBody" data-lovdata-URL="LTI/lov/2024-06-14-32" id="dokument"><h1>Lov om endringer i energiloven mv. (tiltak for et mer forbrukervennlig strømmarked)</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 29. juni 1990 nr. 50 om produksjon, omforming, overføring, omsetning, fordeling og bruk av energi m.m. (energiloven).</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 21. juni 2002 nr. 34 om forbrukerkjøp (forbrukerkjøpsloven).</article></article></li><li data-li-identifier="3" data-name="3"><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov 9. januar 2009 nr. 2 om kontroll med markedsføring og avtalevilkår mv. (markedsføringsloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2024-06-14-32/KAPITTEL_1"><h2 data-text-align="center">I</h2><article class="document-change" data-document="lov/1990-06-29-50" id="kapittel-1-dokumentendring-1"><article class="defaultP">I lov 29. juni 1990 nr. 50 om produksjon, omforming, overføring, omsetning, fordeling og bruk av energi m.m. gjøres følgende endringer:</article> <article class="change" data-add-new-part="lov/1990-06-29-50/kap4A lov/1990-06-29-50/§4a-1 lov/1990-06-29-50/§4a-2 lov/1990-06-29-50/§4a-3 lov/1990-06-29-50/§4a-4 lov/1990-06-29-50/§4a-5" id="kapittel-1-dokumentendring-1-endring-1"><article class="defaultP">Nytt kapittel 4 A skal lyde:</article><span class="futuretitle" id="kapittel-1-dokumentendring-1-endring-1-foreslåttittel-1">Kapittel 4 A. Omsetning av elektrisk energi fra kraftleverandør til forbrukere</span><article class="futureLegalArticle" data-name="§4A-1" id="kapittel-1-dokumentendring-1-endring-1-foreslåttparagraf-1"><span class="futureLegalArticleHeader"><span class="legalArticleValue">§ 4 A-1</span>. <span class="legalArticleTitle">Virkeområde og definisjoner</span></span><article class="legalP" id="kapittel-1-dokumentendring-1-endring-1-foreslåttparagraf-1-ledd-1">Bestemmelsene i dette kapittelet gjelder avtale om kjøp av elektrisk energi (kraftavtaler) som inngås mellom en kraftleverandør og en forbruker.</article><article class="legalP" id="kapittel-1-dokumentendring-1-endring-1-foreslåttparagraf-1-ledd-2">Med kraftleverandør menes i dette kapittelet et foretak med omsetningskonsesjon etter § 4-1 som selger elektrisk energi til forbrukere. Med forbruker menes i dette kapittelet en fysisk person som ikke hovedsakelig handler som ledd i næringsvirksomhet.</article><article class="legalP" id="kapittel-1-dokumentendring-1-endring-1-foreslåttparagraf-1-ledd-3">Bestemmelsene i dette kapittelet kan ikke ved avtale fravikes til ugunst for en forbruker.</article></article><article class="futureLegalArticle" data-name="§4A-2" id="kapittel-1-dokumentendring-1-endring-1-foreslåttparagraf-2"><span class="futureLegalArticleHeader"><span class="legalArticleValue">§ 4 A-2</span>. <span class="legalArticleTitle">Informasjon om kostnader ved forbrukerens oppsigelse av kraftavtale</span></span><article class="legalP" id="kapittel-1-dokumentendring-1-endring-1-foreslåttparagraf-2-ledd-1">Dersom en kraftavtale inneholder vilkår om kostnader ved oppsigelse som kraftleverandøren eller forbrukeren skal betale ved oppsigelse, skal det gis et regneeksempel i avtalevilkårene som viser hvordan kostnadene beregnes.</article><article class="legalP" id="kapittel-1-dokumentendring-1-endring-1-foreslåttparagraf-2-ledd-2">Kraftleverandøren skal på forbrukerens anmodning kostnadsfritt og senest innen fem virkedager angi hvilken eventuell kostnad en oppsigelse av kraftavtalen vil utgjøre. Beregningen av kostnaden skal gis forbrukeren skriftlig og på en slik måte at opplysningene er tilgjengelige i fremtiden i uendret form. Beregningen av kostnaden er bindende for kraftleverandøren i 48 timer. Retten til informasjon etter første og annet punktum skal fremgå av avtalevilkårene.</article><article class="legalP" id="kapittel-1-dokumentendring-1-endring-1-foreslåttparagraf-2-ledd-3">Departementet kan gi forskrift om hvordan regneeksempelet etter første ledd og beregningen av kostnaden etter annet ledd skal gis.</article></article><article class="futureLegalArticle" data-name="§4A-3" id="kapittel-1-dokumentendring-1-endring-1-foreslåttparagraf-3"><span class="futureLegalArticleHeader"><span class="legalArticleValue">§ 4 A-3</span>. <span class="legalArticleTitle">Nedkjølingsperiode ved telefonsalg, dørsalg, standssalg og butikksalg</span></span><article class="legalP" id="kapittel-1-dokumentendring-1-endring-1-foreslåttparagraf-3-ledd-1">Et tilbud om kraftavtale ved telefonsalg, dørsalg, standssalg og butikksalg skal gis skriftlig og på en slik måte at opplysningene er tilgjengelige i fremtiden i uendret form. Forbrukeren kan tidligst akseptere et slikt tilbud om kraftavtale 24 timer etter at tilbudet er mottatt og blir ikke bundet før tilbudet er akseptert skriftlig.</article><article class="legalP" id="kapittel-1-dokumentendring-1-endring-1-foreslåttparagraf-3-ledd-2">Kraftleverandøren skal kunne dokumentere forbrukerens aksept og utlevere aksepten til myndighetene på forespørsel.</article></article><article class="futureLegalArticle" data-name="§4A-4" id="kapittel-1-dokumentendring-1-endring-1-foreslåttparagraf-4"><span class="futureLegalArticleHeader"><span class="legalArticleValue">§ 4 A-4</span>. <span class="legalArticleTitle">Oppsigelsesrett ved endringer i kraftavtalen</span></span><article class="legalP" id="kapittel-1-dokumentendring-1-endring-1-foreslåttparagraf-4-ledd-1">Dersom en kraftavtale inneholder en adgang for kraftleverandøren til ensidig å gjøre endringer i avtalen, kan en endring til ugunst for forbrukeren tidligst tre i kraft 30 dager etter at forbrukeren har mottatt skriftlig varsel om endringen.</article><article class="legalP" id="kapittel-1-dokumentendring-1-endring-1-foreslåttparagraf-4-ledd-2">En forbruker som har mottatt et varsel etter første ledd, kan si opp avtalen kostnadsfritt før endringen gjøres gjeldende. Oppsigelsesretten gjelder likevel ikke ved prisøkninger som skyldes økte offentlige avgifter knyttet til omsetning av energi, når avgiftsøkningen ikke var offentlig kjent på avtaletidspunktet.</article><article class="legalP" id="kapittel-1-dokumentendring-1-endring-1-foreslåttparagraf-4-ledd-3">Departementet kan gi forskrift om hvordan endringer i kraftavtalen skal varsles overfor forbrukere.</article></article><article class="futureLegalArticle" data-name="§4A-5" id="kapittel-1-dokumentendring-1-endring-1-foreslåttparagraf-5"><span class="futureLegalArticleHeader"><span class="legalArticleValue">§ 4 A-5</span>. <span class="legalArticleTitle">Tilsyn</span></span><article class="legalP" id="kapittel-1-dokumentendring-1-endring-1-foreslåttparagraf-5-ledd-1">Forbrukertilsynet og Markedsrådet skal føre tilsyn med at bestemmelsene i §§ 4 A-1 til 4 A-4 overholdes. Tilsynet med bestemmelsene skal utføres i samsvar med reglene i markedsføringsloven §§ 32 til 41, § 42 første ledd annet punktum og §§ 43 til 43 c. Bestemmelsene i kapittel 10 i denne loven gjelder ikke for tilsyn etter første og annet punktum.</article><article class="legalP" id="kapittel-1-dokumentendring-1-endring-1-foreslåttparagraf-5-ledd-2">Ved forsettlig eller uaktsom overtredelse av regler nevnt i første ledd første punktum som anses som vesentlig eller har skjedd gjentatte ganger, kan den ansvarlige ilegges et overtredelsesgebyr. Departementet kan gi forskrift om utmålingen av slikt overtredelsesgebyr.</article></article></article> <article class="change" data-add-new-part="lov/1990-06-29-50/§10-2/ledd/3" data-change-part="lov/1990-06-29-50/§10-2/ledd/2" id="kapittel-1-dokumentendring-1-endring-2"><article class="defaultP">§ 10-2 annet og nytt tredje ledd skal lyde:</article><article class="legalP" id="kapittel-1-dokumentendring-1-endring-2-ledd-1">Reguleringsmyndigheten kan, uavhengig av første ledd, helt eller delvis trekke tilbake en omsetningskonsesjon etter § 4-1 ved grovt eller gjentatte brudd på bestemmelser gitt i eller i medhold av loven her, samt i<ul class="defaultList"><li data-li-identifier="a." data-name="a."><article class="listArticle" id="kapittel-1-dokumentendring-1-endring-2-ledd-1-punkt-1"><article class="legalP" id="kapittel-1-dokumentendring-1-endring-2-ledd-1-punkt-1-ledd-1">avtaleloven § 38 b</article></article></li><li data-li-identifier="b." data-name="b."><article class="listArticle" id="kapittel-1-dokumentendring-1-endring-2-ledd-1-punkt-2"><article class="legalP" id="kapittel-1-dokumentendring-1-endring-2-ledd-1-punkt-2-ledd-1">markedsføringsloven § 6, § 10, § 11, § 12, § 13, § 13 a, § 14 første ledd, § 15, § 16, § 16 a første ledd bokstav a, § 17, § 17 a, § 18, § 20 annet ledd og § 22, eller forskrift gitt i medhold av § 6 femte ledd eller § 10 annet og tredje ledd</article></article></li><li data-li-identifier="c." data-name="c."><article class="listArticle" id="kapittel-1-dokumentendring-1-endring-2-ledd-1-punkt-3"><article class="legalP" id="kapittel-1-dokumentendring-1-endring-2-ledd-1-punkt-3-ledd-1">angrerettloven §§ 8 til 24 a, § 25 annet ledd annet punktum og § 27, eller forskrift gitt i medhold av § 8.</article></article></li></ul><p class="leddfortsettelse">Første punktum gjelder likevel bare når lovbruddet gir rimelig grunn til å tro at fortsatt virksomhet kan skade sluttbrukere eller tilliten til strømmarkedet eller aktørene i strømmarkedet.</p></article><article class="legalP" id="kapittel-1-dokumentendring-1-endring-2-ledd-2">Departementet kan gi forskrift om at også brudd på andre bestemmelser gitt i eller i medhold av lov skal kunne gi grunnlag for å trekke tilbake en omsetningskonsesjon.</article></article> <article class="change" data-move-part="lov/1990-06-29-50/§10-2/ledd/2;;lov/1990-06-29-50/§10-2/ledd/4" id="kapittel-1-dokumentendring-1-endring-3"><article class="defaultP">Nåværende § 10-2 annet ledd blir nytt fjerde ledd.</article></article></article></section><section class="section" data-name="kapII" id="kapittel-2" data-lovdata-URL="LTI/lov/2024-06-14-32/KAPITTEL_2"><h2 data-text-align="center">II</h2><article class="document-change" data-document="lov/2002-06-21-34" id="kapittel-2-dokumentendring-1"><article class="change" data-change-part="lov/2002-06-21-34/§61a/ledd/1/setning/1" id="kapittel-2-dokumentendring-1-endring-1"><article class="defaultP">I lov 21. juni 2002 nr. 34 om forbrukerkjøp skal § 61 a første ledd første punktum lyde:</article><article class="legalP" id="kapittel-2-dokumentendring-1-endring-1-ledd-1">Forbrukertilsynet og Markedsrådet skal ut fra hensyn til forbrukerne føre tilsyn med at bestemmelsene gitt i § 6 første ledd, § 14 fjerde ledd, § 18 a og § 23 følges av en næringsdrivende.</article></article></article></section><section class="section" data-name="kapIII" id="kapittel-3" data-lovdata-URL="LTI/lov/2024-06-14-32/KAPITTEL_3"><h2 data-text-align="center">III</h2><article class="document-change" data-document="lov/2009-01-09-2" id="kapittel-3-dokumentendring-1"><article class="change" data-change-part="lov/2009-01-09-2/§7/ledd/3" id="kapittel-3-dokumentendring-1-endring-1"><article class="defaultP">I lov 9. januar 2009 nr. 2 om kontroll med markedsføring og avtalevilkår mv. skal § 7 tredje ledd lyde:</article><article class="legalP" id="kapittel-3-dokumentendring-1-endring-1-ledd-1">Praksisen anses likevel bare som villedende dersom den er egnet til å påvirke forbrukerne til å treffe en økonomisk beslutning som de ellers ikke ville ha truffet.</article></article></article></section><section class="section" data-name="kapIV" id="kapittel-4" data-lovdata-URL="LTI/lov/2024-06-14-32/KAPITTEL_4"><h2 data-text-align="center">IV</h2><article class="legalP" id="kapittel-4-ledd-1">Loven gjelder fra den tiden Kongen bestemmer. Kongen kan sette i kraft de forskjellige bestemmelsene til forskjellig tid.</article></section></main></body></html>