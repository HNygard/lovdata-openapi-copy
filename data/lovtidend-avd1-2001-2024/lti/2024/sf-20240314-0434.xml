<!DOCTYPE html><html lang="nb"><head><title>Forskrift om beskyttelse av Småmat som betegnelse for tradisjonelt særpreg</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-03-14-434</dd><dt class="dokid">DokumentID</dt><dd class="dokid">LTI/forskrift/2024-03-14-434</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Mattilsynet</li></ul></dd><dt class="dateInForce">I kraft fra</dt><dd class="dateInForce">2024-03-14</dd><dt class="basedOn">Hjemmel</dt><dd class="basedOn"><ul><li>forskrift/2002-07-05-698/§15</li><li>lov/2003-12-19-124/§30</li><li>forskrift/2003-12-19-1790</li></ul></dd><dt class="dateOfPublication">Kunngjort</dt><dd class="dateOfPublication">2024-03-15 14:45</dd><dt class="journalNumber">Journalnummer</dt><dd class="journalNumber">2024-0252</dd><dt class="title">Tittel</dt><dd class="title">Forskrift om beskyttelse av Småmat som betegnelse for tradisjonelt særpreg</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Mattilsynet 14. mars 2024 med hjemmel i forskrift 5. juli 2002 nr. 698 om beskyttelse av opprinnelsesbetegnelser, geografiske betegnelser og betegnelser for tradisjonelt særpreg på næringsmidler § 15, jf. lov 19. desember 2003 nr. 124 om matproduksjon og mattrygghet mv. (matloven) § 30, jf. delegeringsvedtak 19. desember 2003 nr. 1790.</dd><dt class="refid">RefID</dt><dd class="refid">forskrift/2024-03-14-434</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om beskyttelse av Småmat som betegnelse for tradisjonelt særpreg<ul class="tocSubUl"><li>§ 1. Beskyttet produktbetegnelse</li><li>§ 2. Produksjonsmetode</li><li>§ 3. Merking</li><li>§ 4. Ikrafttredelse</li><li>Vedlegg: Næringsmidlets tradisjonelle karakter</li></ul></li></ul></dd></dl></header><main class="documentBody" data-lovdata-URL="LTI/forskrift/2024-03-14-434" id="dokument"><h1>Forskrift om beskyttelse av Småmat som betegnelse for tradisjonelt særpreg</h1><article class="legalArticle" data-lovdata-URL="LTI/forskrift/2024-03-14-434/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Beskyttet produktbetegnelse</span></h2><article class="legalP" id="paragraf-1-ledd-1">Småmat.</article><article class="legalP" id="paragraf-1-ledd-2">Produktnavnet Småmat er forbeholdt næringsmidler som oppfyller vilkårene i denne forskriften.</article></article><article class="legalArticle" data-lovdata-URL="LTI/forskrift/2024-03-14-434/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Produksjonsmetode</span></h2><ul class="defaultList"><li data-li-identifier="1." data-name="1."><article class="listArticle" id="paragraf-2-punkt-1"><span class="miscHeadline"><i>Produktbeskrivelse</i></span><article class="legalP" id="paragraf-2-punkt-1-ledd-1">Småmat er en tradisjonell matrett fra Hallingdal bestående av klar kjøttkraft og små jevnstore biter av kjøtt, potet og ulike grønnsaker.</article></article></li><li data-li-identifier="2." data-name="2."><article class="listArticle" id="paragraf-2-punkt-2"><span class="miscHeadline"><i>Råvarer og produksjon</i></span><article class="legalP" id="paragraf-2-punkt-2-ledd-1">Kraft skal kokes på salte urøkte spekeknoker av svin og får og ferskt kjøtt av storfe og salt. Kraftbein, ferskt kjøtt av svin og sau og spekeskinke kan også brukes. Kraften skal trekkes lenge for å få rik smak. Underveis skummer man av toppen av kraften for å få en klarest mulig kraft.</article><article class="legalP" id="paragraf-2-punkt-2-ledd-2">Kjøttet skal kokes sammen med kraften til det er gjennomkokt. I Småmat skal det brukes mest storfekjøtt, i tillegg kan kjøtt av svin og sau benyttes.</article><article class="legalP" id="paragraf-2-punkt-2-ledd-3">Poteter og grønnsaker skal kokes hver for seg og skal ha tyggemotstand. Grønnsaker som gulrot, gule erter, kålrot, selleri og purre kan brukes.</article><article class="legalP" id="paragraf-2-punkt-2-ledd-4">Alle ingredienser skal kuttes i terninger med en størrelse på ca. 1x1 cm. Småmat skal inneholde 40–60&#xa0;% kraft, 10–30&#xa0;% kjøtt, 20–40&#xa0;% poteter og resten grønnsaker.</article></article></li></ul></article><article class="legalArticle" data-lovdata-URL="LTI/forskrift/2024-03-14-434/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Merking</span></h2><article class="legalP" id="paragraf-3-ledd-1">Produkter som tilfredsstiller kravene i denne forskriften, kan bruke produktnavnet Småmat og logoen og bokstavbetegnelsen for Beskyttet tradisjonelt særpreg.</article></article><article class="legalArticle" data-lovdata-URL="LTI/forskrift/2024-03-14-434/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Ikrafttredelse</span></h2><article class="legalP" id="paragraf-4-ledd-1">Forskriften trer i kraft straks.</article></article><section class="section" id="kapittel-1" data-lovdata-URL="LTI/forskrift/2024-03-14-434/KAPITTEL_1"><h2>Vedlegg: Næringsmidlets tradisjonelle karakter</h2><article class="legalP" id="kapittel-1-ledd-1">Småmat har lange tradisjoner i Hallingdal. Det er litt usikkert hvor gammel denne retten er og hvor lenge navnet har vært brukt, men man har funnet dokumentasjon på navnebruken tilbake til første halvdel av 1800-tallet.</article><article class="legalP" id="kapittel-1-ledd-2">Småmaten var og er festmat i Hallingdal og er fremdeles vanlig i bryllup og begravelser. Småmat brukes ikke til forrett, den har alltid blitt brukt som hovedrett og serveres gjerne med lefsekling.</article><article class="defaultP"><i>Tradisjonelle råvarer og sammensetning</i></article><article class="legalP" id="kapittel-1-ledd-3">I Småmat ble det tradisjonelt brukt råvarer som man hadde tilgjengelig, slik som saltet og tørket kjøtt av svin og får, ferskt kjøtt av storfe, sau og svin, erter, potet og gulrot. Ingredienser som kålrot, selleri og purre er også en del av tradisjonen.</article><article class="defaultP"><i>Tradisjonell produksjonsmetode</i></article><article class="legalP" id="kapittel-1-ledd-4">Alle ingredienser kokes i henhold til tradisjonen hver for seg og alle bitene kuttes like store. Fra gammelt av ble bitene kuttet for hånd, men i dag foregår kutting som oftest på maskin.</article><article class="legalP" id="kapittel-1-ledd-5">Kraften trekkes på rikelig av spekeknoker og eventuelt kraftbein, samt kjøttet som brukes i småmaten. Det tilsettes salt og kraften trekkes over lang tid til den får en rik smak. Underveis skummer man av toppen av kraften for å få en klarest mulig kraft.</article><article class="defaultP"><i>Næringsmidlets særlige kjennetegn</i></article><article class="legalP" id="kapittel-1-ledd-6">Småmat er kjennetegnet av en klar kjøttkraft med kjøtt og grønnsaker kuttet i små og like store biter. Ferdig Småmat skal være pen å se på. Den skal lukte svakt av spekekjøtt, smake rikelig av spekekjøtt og et hint av grønnsaker.</article></section></main></body></html>