<!DOCTYPE html><html lang="nb"><head><title>Forskrift om tilskudd til smågrisprodusenter som gjennomfører forlenget opphold i produksjonen</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-03-13-448</dd><dt class="dokid">DokumentID</dt><dd class="dokid">LTI/forskrift/2024-03-13-448</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Omsetningsrådet</li></ul></dd><dt class="dateInForce">I kraft fra</dt><dd class="dateInForce">2024-03-13</dd><dt class="basedOn">Hjemmel</dt><dd class="basedOn"><ul><li>lov/1936-07-10-6/§3</li><li>lov/1936-07-10-6/§11</li></ul></dd><dt class="dateOfPublication">Kunngjort</dt><dd class="dateOfPublication">2024-03-18 14:55</dd><dt class="journalNumber">Journalnummer</dt><dd class="journalNumber">2024-0255</dd><dt class="title">Tittel</dt><dd class="title">Forskrift om tilskudd til smågrisprodusenter som gjennomfører forlenget opphold i produksjonen</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Omsetningsrådet 13. mars 2024 med hjemmel i lov 10. juli 1936 nr. 6 til å fremja umsetnaden av jordbruksvaror § 11, første ledd og § 3 femte ledd.</dd><dt class="refid">RefID</dt><dd class="refid">forskrift/2024-03-13-448</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til smågrisprodusenter som gjennomfører forlenget opphold i produksjonen<ul class="tocSubUl"><li>§ 1. Formål</li><li>§ 2. Definisjoner</li><li>§ 3. Beskrivelse av ordningen</li><li>§ 4. Kvalifikasjonskrav for å søke om tilskudd</li><li>§ 5. Utvelgelseskriterier</li><li>§ 6. Vilkår for deltakelse i ordningen</li><li>§ 6-1. Avtale mellom Nortura og produsent</li><li>§ 6-2. Frister for gjennomføring av ordningen</li><li>§ 6-3. Den forlengede oppholdsperioden</li><li>§ 6-4. Krav om gjenopptakelse av produksjonen og forbud mot ombygging</li><li>§ 7. Administrasjon</li><li>§ 8. Tilskuddet</li><li>§ 9. Utbetaling</li><li>§ 10. Rapportering om produsenter som inngår avtale om forlenget opphold</li><li>§ 11. Kontroll og oppfølging av mislighold eller brudd på forskriften</li><li>§ 12. Klagerett</li><li>§ 13. Dispensasjon</li><li>§ 14. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/2024-03-13-448" id="dokument"><h1>Forskrift om tilskudd til smågrisprodusenter som gjennomfører forlenget opphold i produksjonen</h1><article class="legalArticle" data-lovdata-URL="LTI/forskrift/2024-03-13-448/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Denne forskriften har til formål<ul class="defaultList"><li data-li-identifier="•" data-name="•"><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">å etablere et virkemiddel for reduksjon av norsk smågrisproduksjon ved å tilby tilskudd, i en periode på 1–12 måneder, for å gjennomføre et forlenget produksjonsopphold i etterkant av en sanering, og derigjennom</article></article></li><li data-li-identifier="•" data-name="•"><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">å bidra til markedsbalanse i markedet for svinekjøtt.</article></article></li></ul></article></article><article class="legalArticle" data-lovdata-URL="LTI/forskrift/2024-03-13-448/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><ul class="defaultList"><li><article class="listArticle" id="paragraf-2-punkt-1"><article class="legalP" id="paragraf-2-punkt-1-ledd-1"><i>Smågrisproduksjon:</i> produksjon av smågris for oppfôring eller salg.</article></article></li><li><article class="listArticle" id="paragraf-2-punkt-2"><article class="legalP" id="paragraf-2-punkt-2-ledd-1"><i>Sanering:</i> opphold i smågrisproduksjon for å oppnå forbedret helsestatus eller bli kvitt sykdom i besetningen, herunder sanering på grunn av sykdommer, for å oppnå SPF-status i besetning eller på grunn av pålagt sanering for MRSA eller andre sykdommer for å sikre human helse.</article></article></li><li><article class="listArticle" id="paragraf-2-punkt-3"><article class="legalP" id="paragraf-2-punkt-3-ledd-1"><i>Forlenget produksjonsopphold:</i> produksjonsopphold som har varighet utover perioden med sanering.</article></article></li><li><article class="listArticle" id="paragraf-2-punkt-4"><article class="legalP" id="paragraf-2-punkt-4-ledd-1"><i>Purker:</i> purker som skal nyttes til smågrisproduksjon.</article></article></li><li><article class="listArticle" id="paragraf-2-punkt-5"><article class="legalP" id="paragraf-2-punkt-5-ledd-1"><i>SPF:</i> spesifikk patogen frihet.</article></article></li></ul></article><article class="legalArticle" data-lovdata-URL="LTI/forskrift/2024-03-13-448/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Beskrivelse av ordningen</span></h2><article class="legalP" id="paragraf-3-ledd-1">Ordningen som etableres i denne forskriften kan iverksettes i markedssituasjoner for svinekjøtt hvor det enten er, eller er prognosert, overproduksjon. I slike situasjoner kan Omsetningsrådet, etter skriftlig anmodning fra markedsregulator Nortura SA (heretter Nortura), iverksette ordningen i form av tilskudd til smågrisprodusenter som inngår avtale om å gjennomføre et forlenget opphold i sin smågrisproduksjon.</article><article class="legalP" id="paragraf-3-ledd-2">Det er en forutsetning for iverksettingen av ordningen at andre aktuelle virkemidler for markedsbalansering har blitt vurdert av Nortura. Omsetningsrådet fastsetter perioden ordningen skal vare og rammen for hvor mye produksjonen av svinekjøtt kan reduseres i denne perioden.</article><article class="legalP" id="paragraf-3-ledd-3">Denne forskriften setter rammer for ordningen og de avtaler som Nortura inngår med produsenter som skal gjennomføre ordningen, jf. markedsreguleringsforskriften § 2 bokstav a, jf. § 3-1 andre ledd.</article><article class="legalP" id="paragraf-3-ledd-4">Med produsent menes en fysisk eller juridisk person som driver smågrisproduksjon på ett eller flere gårds- og bruksnummer, og som har underskrevet avtalen nevnt i andre ledd. Dersom det er fare for at det kan oppstå uklarhet om hvilket rettssubjekt som er omfattet av avtalen og/eller lokaliseringen av virksomheten som omfattes, eller omfanget av denne, skal dette klargjøres i avtalen, og produsenten har opplysningsplikt i denne forbindelse. Mangelfull oppfyllelse av denne forpliktelsen kan medføre at tilskuddet nektes utbetalt eller kreves tilbakebetalt.</article><article class="legalP" id="paragraf-3-ledd-5">Det kan ytes tilskudd fra fondet for omsetningsavgift på kjøtt til produsenter som inngår avtaler med Nortura om opphold i smågrisproduksjon i tråd med de vilkår og betingelser som fremgår av denne forskrift. Det ytes tilskudd, angitt til et beløp per purke, per måned oppholdet varer.</article><article class="legalP" id="paragraf-3-ledd-6">Avtale om en forlenget oppholdsperiode må omfatte hele smågrisproduksjonen til produsenten.</article><article class="legalP" id="paragraf-3-ledd-7">Det er frivillig å delta i ordningen. Signatur på avtale med Nortura innebærer også en aksept av alle forpliktelser som fremgår av denne forskriften. Dette omfatter hjemmel til kontroll mv. i denne forskriften § 11.</article></article><article class="legalArticle" data-lovdata-URL="LTI/forskrift/2024-03-13-448/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kvalifikasjonskrav for å søke om tilskudd</span></h2><article class="legalP" id="paragraf-4-ledd-1">Alle aktive smågrisprodusenter kan søke om tilskudd etter denne forskriften.</article><article class="legalP" id="paragraf-4-ledd-2">Smågrisprodusenter som ønsker å delta i ordningen skal fremlegge en skriftlig bindende plan for hvordan det planlagte og forlengede produksjonsoppholdet skal gjennomføres. Planen skal inneholde en beskrivelse av hvilke tiltak som skal gjennomføres og en tidsplan for når de ulike tiltakene skal starte og være ferdigstilte.</article><article class="legalP" id="paragraf-4-ledd-3">Det er en forutsetning for å søke at produsenten er registrert i Ingris med produksjonsdata, og at produsenten samtykker til å rapportere inn alle opplysninger om opphold i smågrisproduksjonen til dette fagsystemet.</article></article><article class="legalArticle" data-lovdata-URL="LTI/forskrift/2024-03-13-448/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Utvelgelseskriterier</span></h2><article class="legalP" id="paragraf-5-ledd-1">Det overordnede prinsipp for utvelgelsen av tilskuddsberettigede søkere, skal være «først i tid, best i rett». Dette registreres ved påmelding i Ingris, som vil være dokumentasjon på tidspunkt for påmelding.</article><article class="legalP" id="paragraf-5-ledd-2">Det skal være et mål å spre antallet produsenter som deltar i ordningen mellom ulike deler av landet. Andre utvelgelseskriterier er tidspunkt for planlagt opphold og tilpasning til behovet i markedet.</article><article class="legalP" id="paragraf-5-ledd-3">Nortura kan også gjøre unntak fra de ovennevnte kriterier dersom dette er nødvendig for å ivareta målet om konkurransenøytralitet, jf. markedsreguleringsforskriften § 3-1 fjerde ledd.</article><article class="legalP" id="paragraf-5-ledd-4">Norturas utvelgelse av produsenter som skal delta i ordningen skal dokumenteres. Avslag på søknad om å delta kan kreves begrunnet. Se om klagerett i § 12.</article></article><article class="legalArticle" data-lovdata-URL="LTI/forskrift/2024-03-13-448/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Vilkår for deltakelse i ordningen</span></h2></article><article class="legalArticle" data-lovdata-URL="LTI/forskrift/2024-03-13-448/§6-1" data-name="§6-1" id="paragraf-7"><h2 class="legalArticleHeader"><span class="legalArticleValue">§ 6-1</span>. <span class="legalArticleTitle">Avtale mellom Nortura og produsent</span></h2><article class="legalP" id="paragraf-7-ledd-1">Produsenter som ønsker, og blir valgt ut til å delta i ordningen, skal inngå skriftlig avtale med Nortura. I denne avtalen skal produsenten forplikte seg til opphold i smågrisproduksjonen i den perioden som fremgår av § 6-3.</article><article class="legalP" id="paragraf-7-ledd-2">Det skal nyttes standardavtale utarbeidet av Nortura, der antall purker hos produsenten som omfattes av ordningen skal oppgis, oppholdets varighet og tilskuddet.</article><article class="legalP" id="paragraf-7-ledd-3">Nortura kan kontrollere og korrigere opplysningene som en produsent gir i forbindelse med deltakelse i ordningen, mot opplysninger gitt i søknader om produksjonstilskudd, jf. forskrift 19. desember 2014 nr. 1817 om produksjonstilskudd og avløsertilskudd i jordbruket. Nortura har krav på innsyn i disse søknadene til dette formål ved behov.</article><article class="legalP" id="paragraf-7-ledd-4">Avtalen skal underskrives av Nortura og produsent. Avtalen skal utarbeides i to eksemplarer.</article></article><article class="legalArticle" data-lovdata-URL="LTI/forskrift/2024-03-13-448/§6-2" data-name="§6-2" id="paragraf-8"><h2 class="legalArticleHeader"><span class="legalArticleValue">§ 6-2</span>. <span class="legalArticleTitle">Frister for gjennomføring av ordningen</span></h2><article class="legalP" id="paragraf-8-ledd-1">Det stilles krav om at produsenten har slaktet ut hele besetningen før fristene etter denne forskriften begynner å løpe.</article><article class="legalP" id="paragraf-8-ledd-2">Dersom tidsfristene satt i denne forskriften ikke kan overholdes pga. sykdom eller andre særlige forhold, må dette dokumenteres og forelegges for Nortura som kan gi fristutsettelse.</article><article class="legalP" id="paragraf-8-ledd-3">Etter planlagt utslakting er startet, skal det ikke forekomme gris av noen kategori hos produsent med mindre dette er avtalt særskilt med Nortura.</article></article><article class="legalArticle" data-lovdata-URL="LTI/forskrift/2024-03-13-448/§6-3" data-name="§6-3" id="paragraf-9"><h2 class="legalArticleHeader"><span class="legalArticleValue">§ 6-3</span>. <span class="legalArticleTitle">Den forlengede oppholdsperioden</span></h2><article class="legalP" id="paragraf-9-ledd-1">Det forlengede oppholdet i smågrisproduksjonen skal starte én måned etter utslaktingen, eller fra det tidspunktet som fremgår av avtalen mellom produsenten og Nortura. Det forlengede oppholdet i smågrisproduksjonen skal vare minimum én måned og maksimum tolv måneder. Dette gjelder uansett om det blir foretatt eierskifte/brukerskifte på bruket.</article><article class="legalP" id="paragraf-9-ledd-2">Den som har tegnet avtale om opphold kan ikke drive smågrisproduksjon fra andre bruk/produksjonslokaler/adresser i oppholdsperioden, så fremt dette ikke er uttrykkelig regulert i avtalen.</article><article class="legalP" id="paragraf-9-ledd-3">Produksjonslokalene kan ikke selges eller leies bort til andre som skal drive smågrisproduksjon i oppholdsperioden.</article><article class="legalP" id="paragraf-9-ledd-4">Bruker/medbruker eller ektefelle/samboer/barn kan heller ikke drive smågrisproduksjon i lokaler som er omfattet av avtalen. Hvilke lokaler som omfattes kan avtales nærmere mellom produsent og Nortura.</article><article class="legalP" id="paragraf-9-ledd-5">Nortura kan i særlige tilfeller gi tillatelse til å redusere oppholdsperioden etter avtaleinngåelsen. I så fall avkortes tilskuddet for redusert oppholdsperiode tilsvarende, jf. § 8.</article></article><article class="legalArticle" data-lovdata-URL="LTI/forskrift/2024-03-13-448/§6-4" data-name="§6-4" id="paragraf-10"><h2 class="legalArticleHeader"><span class="legalArticleValue">§ 6-4</span>. <span class="legalArticleTitle">Krav om gjenopptakelse av produksjonen og forbud mot ombygging</span></h2><article class="legalP" id="paragraf-10-ledd-1">Smågrisprodusenter som deltar i ordningen, må dokumentere skriftlig at de har startet opp igjen smågrisproduksjonen med samme omfang innen 3 måneder etter at det forlengede oppholdet er avsluttet. Produksjonen etter oppholdsperioden skal ha tilnærmet samme omfang som produksjonen før oppholdsperioden.</article><article class="legalP" id="paragraf-10-ledd-2">Produsent kan søke Nortura om dispensasjon fra kravene i første og andre ledd jf. § 13.</article></article><article class="legalArticle" data-lovdata-URL="LTI/forskrift/2024-03-13-448/§7" data-name="§7" id="paragraf-11"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Administrasjon</span></h2><article class="legalP" id="paragraf-11-ledd-1">Nortura administrerer ordningen etter denne forskriften.</article><article class="legalP" id="paragraf-11-ledd-2">Nortura kan fastsette ytterligere vilkår som er nødvendige for å gjennomføre ordningen.</article><article class="legalP" id="paragraf-11-ledd-3">Nortura vedtar hvilke produsenter som skal delta i ordningen og treffer vedtak om tilskudd til disse produsentene.</article><article class="legalP" id="paragraf-11-ledd-4">Nortura skal informere Omsetningsrådet om antall produsenter som deltar i ordningen og hvor stor effekt ordningen har på reduksjon i antall purker og produksjon av svinekjøtt. Nortura kan fastsette frister for påmelding og gjennomføring av forlengelse av oppholdet.</article><article class="legalP" id="paragraf-11-ledd-5">Produsenter som deltar i ordningen, må dokumentere overfor Nortura med slaktedata at avtalt antall purker er levert til slakteri, at det ikke er slaktet purker eller slaktegris i perioden for opphold, at det ikke er omsatt smågris i perioden, og at de har startet opp igjen produksjonen, før tilskudd kan utbetales. Nortura kan be om innsyn i regnskap for å kontrollere at det ikke har vært omsatt smågris i perioden.</article></article><article class="legalArticle" data-lovdata-URL="LTI/forskrift/2024-03-13-448/§8" data-name="§8" id="paragraf-12"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilskuddet</span></h2><article class="legalP" id="paragraf-12-ledd-1">Tilskudd for produsenter som deltar i ordningen beregnes med utgangspunkt i tapt dekningsbidrag per purke per måned utover normal oppholdsperiode.</article><article class="legalP" id="paragraf-12-ledd-2">For 2024 fastsetter Omsetningsrådet satsen i intervallet 800-1&#xa0;800 kroner per purke per måned. Tilskuddet kan gis ved forlengelse av oppholdsperioden med opptil tolv måneder utover planlagt oppholdsperiode.</article><article class="legalP" id="paragraf-12-ledd-3">Omsetningsrådet forhåndsfastsetter intervall for tilskuddssatsen, og Nortura fastsetter satsen innenfor dette intervallet. Ved fastsetting av satsen skal Nortura legge vekt på de kriterier som fremgår av første ledd. Dersom oppholdsperioden går over to kalenderår, vil sats ved avtaleinngåelse gjelde og være gjeldende for hele perioden. Satsen skal fremgå av avtalen.</article><article class="legalP" id="paragraf-12-ledd-4">Nortura tegner avtale med aktuelle produsenter for oppholdet i smågrisproduksjonen, og tilskudd utbetales etter at perioden med forlenget opphold er gjennomført. Det blir også satt en sluttdato, som betyr at det ikke skal være purker hos produsenten før denne datoen.</article><article class="legalP" id="paragraf-12-ledd-5">Tilskudd gis på grunnlag av antall utslaktede purker, og antallet skal fremgå av avtalen.</article><article class="legalP" id="paragraf-12-ledd-6">Nortura kan be om innsyn i regnskap for å kontrollere at det ikke har vært omsatt smågris i perioden.</article></article><article class="legalArticle" data-lovdata-URL="LTI/forskrift/2024-03-13-448/§9" data-name="§9" id="paragraf-13"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Utbetaling</span></h2><article class="legalP" id="paragraf-13-ledd-1">Nortura står for utbetaling av tilskudd som skal tilfalle produsenten. Landbruksdirektoratet er delegert myndighet til å behandle søknader og fatte vedtak om utbetaling til Nortura. Bevilgningsoppgaver til Nortura skal være attestert av statsautorisert revisor, jf. markedsreguleringsforskriften § 3-2 siste ledd.</article><article class="legalP" id="paragraf-13-ledd-2">Dersom det gis erstatning for omsøkte purker etter forskrift 29. mai 2016 nr. 545 om erstatning etter offentlige pålegg i plante- og husdyrproduksjon skal det ikke gis kompensasjon etter denne forskriften for samme periode, som erstatningen gjelder for. Det samme gjelder forskrift 26. juni 2015 nr. 795 om kompensasjon for produksjonstap etter pålegg om nedslakting av svinebesetninger grunnet påvisning av antibiotikaresistente bakterier (MRSA), eller lignende ordninger.</article></article><article class="legalArticle" data-lovdata-URL="LTI/forskrift/2024-03-13-448/§10" data-name="§10" id="paragraf-14"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Rapportering om produsenter som inngår avtale om forlenget opphold</span></h2><article class="legalP" id="paragraf-14-ledd-1">Nortura skal sørge for at uavhengige aktører og Landbruksdirektoratet på forespørsel kan få oversikt over antall inngåtte avtaler og antall purker disse omfatter.</article></article><article class="legalArticle" data-lovdata-URL="LTI/forskrift/2024-03-13-448/§11" data-name="§11" id="paragraf-15"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Kontroll og oppfølging av mislighold eller brudd på forskriften</span></h2><article class="legalP" id="paragraf-15-ledd-1">Landbruksdirektoratet kan kontrollere at denne forskriften og avtalen jf. § 6-1 overholdes og har i den forbindelse krav på å få tilgang på alle dokumenter som er relevante for kontrollen og dessuten tilgang på driftsbygninger jf. markedsreguleringsforskriften § 7-3.</article><article class="legalP" id="paragraf-15-ledd-2">Landbruksdirektoratet kan også be om opplysninger fra slakterier som produsentene leverer dyr til.</article><article class="legalP" id="paragraf-15-ledd-3">Utbetalte beløp kan kreves tilbakebetalt til fondet for omsetningsavgift, inkludert morarenter dersom det forekommer brudd på denne forskrift eller avtalen. Landbruksdirektoratet kan til dette formål tre inn i et hvert krav som Nortura har mot produsent eller andre som er forpliktet etter avtalen.</article><article class="legalP" id="paragraf-15-ledd-4">Kravet om tilbakebetaling kan rettes mot den som har inngått avtalen, uavhengig av hvem som forårsaker bruddet med mindre dette fremstår som sterkt urimelig ut fra omstendighetene som ligger til grunn for misligholdet.</article></article><article class="legalArticle" data-lovdata-URL="LTI/forskrift/2024-03-13-448/§12" data-name="§12" id="paragraf-16"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Klagerett</span></h2><article class="legalP" id="paragraf-16-ledd-1">Norturas vedtak om utvelgelse av produsenter som kan delta kan påklages til Omsetningsrådet jf. forvaltningsloven § 28.</article><article class="legalP" id="paragraf-16-ledd-2">Omsetningsrådet delegerer myndigheten til å behandle klagene til Landbruksdirektoratet jf. omsetningsloven § 3 femte ledd.</article></article><article class="legalArticle" data-lovdata-URL="LTI/forskrift/2024-03-13-448/§13" data-name="§13" id="paragraf-17"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Dispensasjon</span></h2><article class="legalP" id="paragraf-17-ledd-1">Nortura kan dispensere fra denne forskriften eller vilkår som fremgår av avtalen når det foreligger særlige grunner. Dispensasjonsvedtak kan påklages til Omsetningsrådet.</article><article class="legalP" id="paragraf-17-ledd-2">Omsetningsrådet delegerer myndigheten til å behandle klagene til Landbruksdirektoratet jf. omsetningsloven § 3 femte ledd.</article></article><article class="legalArticle" data-lovdata-URL="LTI/forskrift/2024-03-13-448/§14" data-name="§14" id="paragraf-18"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttreden</span></h2><article class="legalP" id="paragraf-18-ledd-1">Denne forskriften trer i kraft straks.</article></article></main></body></html>