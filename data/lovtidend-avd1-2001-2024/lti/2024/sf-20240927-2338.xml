<!DOCTYPE html><html lang="nb"><head><title>Forskrift om skikkethetsvurdering, utvisning, bortvisning og utestenging av studenter ved Politihøgskolen (skikkethetsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-09-27-2338</dd><dt class="dokid">DokumentID</dt><dd class="dokid">LTI/forskrift/2024-09-27-2338</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Politidirektoratet</li></ul></dd><dt class="dateInForce">I kraft fra</dt><dd class="dateInForce">2024-10-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2010-03-15-5040</li></ul></dd><dt class="basedOn">Hjemmel</dt><dd class="basedOn"><ul><li>lov/1995-08-04-53/§24a</li><li>lov/1995-08-04-53/§24c</li><li>forskrift/2005-11-25-1330/§4</li><li>forskrift/2024-07-31-2337</li></ul></dd><dt class="dateOfPublication">Kunngjort</dt><dd class="dateOfPublication">2024-10-01 15:10</dd><dt class="journalNumber">Journalnummer</dt><dd class="journalNumber">2024-1041</dd><dt class="titleShort">Korttittel</dt><dd class="titleShort">Skikkethetsforskriften</dd><dt class="title">Tittel</dt><dd class="title">Forskrift om skikkethetsvurdering, utvisning, bortvisning og utestenging av studenter ved Politihøgskolen (skikkethetsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Politidirektoratet 27. september 2024 med hjemmel i lov 4. august 1995 nr. 53 om politiet (politiloven) §§ 24a og 24c og forskrift 25. november 2005 nr. 1330 om Politihøgskolens styre, oppgaver og virksomhet § 4 nr. 1 bokstav c, jf. godkjennelses- og delegeringsvedtak 31. juli 2024 nr. 2337.</dd><dt class="refid">RefID</dt><dd class="refid">forskrift/2024-09-27-2338</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om skikkethetsvurdering, utvisning, bortvisning og utestenging av studenter ved Politihøgskolen (skikkethetsforskriften)<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1. Virkeområde</li><li>§ 2. Politihøgskolens informasjonsplikt</li><li>§ 3. Reaksjoner som kan ilegges</li></ul></li><li>Kapittel 2. Skikkethetsvurdering av studenter på bachelorutdanningen<ul class="tocSubUl"><li>§ 4. Formålet med skikkethetsvurderingen</li><li>§ 5. Vurderingskriterier for skikkethet</li><li>§ 6. Tidspunkt for skikkethetsvurdering</li><li>§ 7. Bruk av opplysninger fra politiets registre</li></ul></li><li>Kapittel 3. Saksbehandlingsregler ved spørsmål om skikkethet<ul class="tocSubUl"><li>§ 8. Politihøgskolens mottak av tvilsmeldinger</li><li>§ 9. Vurderingssamtaler og skikkethetsoppfølging</li><li>§ 10. Skikkethetsnemnda</li><li>§ 11. Saksbehandlingen i skikkethetsnemnda</li><li>§ 12. Styrets vedtakskompetanse</li><li>§ 13. Midlertidig utvisning i særlig alvorlige tilfeller</li><li>§ 14. Suspendert vitnemål og utsatt praksisperiode</li></ul></li><li>Kapittel 4. Bortvisning, utestenging og utvisning av studenter ved Politihøgskolens videreutdanning og høyere grads studier<ul class="tocSubUl"><li>§ 15. Styrets vedtakskompetanse</li><li>§ 16. Styrets forberedende saksbehandling</li></ul></li><li>Kapittel 5. Bistand, klageadgang og dopingkontroll<ul class="tocSubUl"><li>§ 17. Dekning av studentens utgifter til juridisk bistand</li><li>§ 18. Klageadgang</li><li>§ 19. Dopingkontroll</li></ul></li><li>Kapittel 6. Ikrafttredelse og overgangsregler<ul class="tocSubUl"><li>§ 20. Ikrafttredelse og overgangsregler</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2024-09-27-2338" id="dokument"><h1>Forskrift om skikkethetsvurdering, utvisning, bortvisning og utestenging av studenter ved Politihøgskolen (skikkethetsforskriften)</h1><section class="section" data-name="kap1" id="kapittel-1" data-lovdata-URL="LTI/forskrift/2024-09-27-2338/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2024-09-27-2338/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Denne forskriften regulerer utvisning, bortvisning og utestenging av studenter ved Politihøgskolen samt skikkethetsvurdering av studenter ved Politihøgskolens grunnutdanning (bachelorutdanningen) i medhold av politiloven § 24c.</article></article><article class="legalArticle" data-lovdata-URL="LTI/forskrift/2024-09-27-2338/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Politihøgskolens informasjonsplikt</span></h3><article class="legalP" id="kapittel-1-paragraf-2-ledd-1">Ved studiestart skal Politihøgskolen sørge for at studentene får informasjon om reglene om utvisning, bortvisning og utestenging, og i hvilke tilfeller politiloven og denne forskriften pålegger Politihøgskolen eller styret å vurdere reaksjoner som nevnt. Politihøgskolen skal sørge for at alle bachelorstudentene får informasjon om innholdet i reglene om skikkethet etter politiloven og denne forskriften.</article></article><article class="legalArticle" data-lovdata-URL="LTI/forskrift/2024-09-27-2338/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Reaksjoner som kan ilegges</span></h3><article class="legalP" id="kapittel-1-paragraf-3-ledd-1">Politihøgskolen kan ilegge følgende reaksjoner:<ul class="defaultList"><li data-li-identifier="a." data-name="a."><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1">Utvisning</article></article></li><li data-li-identifier="b." data-name="b."><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1">Utestenging</article></article></li><li data-li-identifier="c." data-name="c."><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1">Bortvisning</article></article></li><li data-li-identifier="d." data-name="d."><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1">Skriftlig advarsel.</article></article></li></ul></article><article class="legalP" id="kapittel-1-paragraf-3-ledd-2">Utvisning innebærer at studenten mister sin studieplass og ikke kan avlegge eksamen. Etter utløp av utvisningsperioden kan studenten søke opptak på nytt på de vilkår som gjelder da. Hvorvidt studenten skal godskrives tidligere gjennomført utdanning ved Politihøgskolen avgjøres etter de vanlige regler for godkjenning av tidligere utdanning. En student kan utvises i inntil fem år eller varig.</article><article class="legalP" id="kapittel-1-paragraf-3-ledd-3">Utestenging innebærer at studenten utelukkes fra enhver utdanning ved Politihøgskolen og ikke kan avlegge eksamen i tiden vedkommende er utestengt. En student kan utestenges i inntil tre år.</article><article class="legalP" id="kapittel-1-paragraf-3-ledd-4">Bortvisning innebærer at studenten forbys å oppholde seg på hele eller nærmere angitte områder på Politihøgskolen eller utelukkes fra å delta i nærmere angitt undervisning eller på andre nærmere angitte arrangementer i tilknytning til studiet i regi av Politihøgskolen. Oppholdsforbud og utelukkelse fra deltakelse kan kombineres. Studenten kan ikke avlegge eksamen i den tiden vedkommende er bortvist på grunn av fusk. En student kan bortvises i inntil ett år.</article><article class="legalP" id="kapittel-1-paragraf-3-ledd-5">Skriftlig advarsel påvirker ikke studentenes rett til opphold og studier ved Politihøgskolen.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2024-09-27-2338/KAPITTEL_2"><h2>Kapittel 2. Skikkethetsvurdering av studenter på bachelorutdanningen</h2><article class="legalArticle" data-lovdata-URL="LTI/forskrift/2024-09-27-2338/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Formålet med skikkethetsvurderingen</span></h3><article class="legalP" id="kapittel-2-paragraf-1-ledd-1">Skikkethetsvurderingen etter politiloven § 24c skal påse at studenten etter opptak og gjennom studiet fyller kravet til skikkethet for å kunne gjøre tjeneste i politiet som følger av politiloven § 18 og de krav til polititjenestepersoner som følger av politiinstruksen. Kravet til skikkethet gjelder gjennom hele studiet, også når studenten er i praksis.</article></article><article class="legalArticle" data-lovdata-URL="LTI/forskrift/2024-09-27-2338/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Vurderingskriterier for skikkethet</span></h3><article class="legalP" id="kapittel-2-paragraf-2-ledd-1">Vurderingen av en students skikkethet, herunder spørsmålet om en student er uskikket og skal utvises fra Politihøgskolen, skal bygge på de krav til skikkethet for tjeneste i politiet som er gitt i lov og de krav som politiinstruksen stiller til polititjenestepersoners opptreden i og utenfor tjeneste.</article><article class="legalP" id="kapittel-2-paragraf-2-ledd-2">Kravet til skikkethet innebærer at studenten må være egnet og ha den nødvendige tillit for tjenesten. Det skal foretas en samlet og konkret vurdering av studentens skikkethet. Det skal særlig legges vekt på studentens modenhet, integritet, ansvars- og pliktfølelse og pålitelighet. Alminnelig fremtreden under utdanningen og opptreden overfor publikum skal også tillegges vekt. En enkeltstående hendelse skal normalt ikke være tilstrekkelig grunn til å vurdere studenten som uskikket, men kan være tilstrekkelig dersom studentens handling eller unnlatelse har medført en strafferettslig reaksjon eller det foreligger andre særlige forhold.</article></article><article class="legalArticle" data-lovdata-URL="LTI/forskrift/2024-09-27-2338/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Tidspunkt for skikkethetsvurdering</span></h3><article class="legalP" id="kapittel-2-paragraf-3-ledd-1">Politihøgskolen kan sette faste tidspunkter for vurdering av skikkethet.</article><article class="legalP" id="kapittel-2-paragraf-3-ledd-2">Dersom det i løpet av studiet oppstår begrunnet tvil om en student er skikket, skal det foretas en særskilt skikkethetsvurdering. Følgende forhold skal alltid medføre at det foretas en særskilt skikkethetsvurdering:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-3-ledd-2-punkt-1"><article class="legalP" id="kapittel-2-paragraf-3-ledd-2-punkt-1-ledd-1">fusk eller forsøk på fusk</article></article></li><li data-li-identifier="b." data-name="b."><article class="listArticle" id="kapittel-2-paragraf-3-ledd-2-punkt-2"><article class="legalP" id="kapittel-2-paragraf-3-ledd-2-punkt-2-ledd-1">unnlatt medvirkning til dopingkontroll, jf. politiloven § 24c</article></article></li><li data-li-identifier="c." data-name="c."><article class="listArticle" id="kapittel-2-paragraf-3-ledd-2-punkt-3"><article class="legalP" id="kapittel-2-paragraf-3-ledd-2-punkt-3-ledd-1">grove brudd på politiets regler om edruelighet, jf. politiloven § 24d.</article></article></li></ul></article></article><article class="legalArticle" data-lovdata-URL="LTI/forskrift/2024-09-27-2338/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Bruk av opplysninger fra politiets registre</span></h3><article class="legalP" id="kapittel-2-paragraf-4-ledd-1">Politihøgskolen kan i skikkethetsvurderingen legge vekt på opplysninger som den får utlevert fra den behandlingsansvarlige fra straffesaker og følgende registre:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-4-ledd-1-punkt-1"><article class="legalP" id="kapittel-2-paragraf-4-ledd-1-punkt-1-ledd-1">reaksjonsregisteret (politiregisterforskriften kap. 44)</article></article></li><li data-li-identifier="b." data-name="b."><article class="listArticle" id="kapittel-2-paragraf-4-ledd-1-punkt-2"><article class="legalP" id="kapittel-2-paragraf-4-ledd-1-punkt-2-ledd-1">kriminaletterretningsregisteret (politiregisterforskriften kap. 47)</article></article></li><li data-li-identifier="c." data-name="c."><article class="listArticle" id="kapittel-2-paragraf-4-ledd-1-punkt-3"><article class="legalP" id="kapittel-2-paragraf-4-ledd-1-punkt-3-ledd-1">straffesaksregisteret (politiregisterforskriften kap. 48)</article></article></li><li data-li-identifier="d." data-name="d."><article class="listArticle" id="kapittel-2-paragraf-4-ledd-1-punkt-4"><article class="legalP" id="kapittel-2-paragraf-4-ledd-1-punkt-4-ledd-1">politioperativt register (politiregisterforskriften kap. 53).</article></article></li></ul></article><article class="legalP" id="kapittel-2-paragraf-4-ledd-2">Politihøgskolen kan i skikkethetsvurderingen legge vekt på opplysninger som mottas fra Politiets sikkerhetstjeneste.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2024-09-27-2338/KAPITTEL_3"><h2>Kapittel 3. Saksbehandlingsregler ved spørsmål om skikkethet</h2><article class="legalArticle" data-lovdata-URL="LTI/forskrift/2024-09-27-2338/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Politihøgskolens mottak av tvilsmeldinger</span></h3><article class="legalP" id="kapittel-3-paragraf-1-ledd-1">Politihøgskolen skal ha rutiner for mottak og behandling av tvilsmeldinger om en students skikkethet. Den som leverer tvilsmelding regnes ikke som part i saken.</article></article><article class="legalArticle" data-lovdata-URL="LTI/forskrift/2024-09-27-2338/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Vurderingssamtaler og skikkethetsoppfølging</span></h3><article class="legalP" id="kapittel-3-paragraf-2-ledd-1">Rektor oppnevner ansvarlig for gjennomføring av vurderingssamtaler og utvidet oppfølging og veiledning (skikkethetsoppfølging).</article><article class="legalP" id="kapittel-3-paragraf-2-ledd-2">Dersom det foreligger begrunnet tvil om studentens skikkethet, skal den ansvarlige varsle studenten skriftlig og innkalle til vurderingssamtale. Den ansvarlige skal sørge for at saken blir så godt opplyst som mulig.</article><article class="legalP" id="kapittel-3-paragraf-2-ledd-3">Dersom det etter vurderingssamtalen fortsatt er tvil om studentens skikkethet, skal studenten få tilbud om skikkethetsoppfølging, med mindre det er åpenbart at slik oppfølging ikke er egnet til å avklare tvil om studentens skikkethet.</article><article class="legalP" id="kapittel-3-paragraf-2-ledd-4">Fra vurderingssamtalen skal det lages skriftlig referat inneholdende en beskrivelse av saksforholdet og eventuelle planer for skikkethetsoppfølging.</article><article class="legalP" id="kapittel-3-paragraf-2-ledd-5">Hvis skikkethetsoppfølging ikke er aktuelt eller ikke leder til nødvendige endring og utvikling hos studenten, skal rektor fremme saken for skikkethetsnemnda.</article></article><article class="legalArticle" data-lovdata-URL="LTI/forskrift/2024-09-27-2338/§10" data-name="§10" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Skikkethetsnemnda</span></h3><article class="legalP" id="kapittel-3-paragraf-3-ledd-1">Styret skal oppnevne en skikkethetsnemnd for bachelorutdanningen. Nemnda skal bestå av følgende medlemmer:<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">rektor ved Politihøgskolen</article></article></li><li data-li-identifier="b." data-name="b."><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">leder av bachelorutdanningen</article></article></li><li data-li-identifier="c." data-name="c."><article class="listArticle" id="kapittel-3-paragraf-3-ledd-1-punkt-3"><article class="legalP" id="kapittel-3-paragraf-3-ledd-1-punkt-3-ledd-1">en representant fra utdanningslederne eller de praksisansvarlige</article></article></li><li data-li-identifier="d." data-name="d."><article class="listArticle" id="kapittel-3-paragraf-3-ledd-1-punkt-4"><article class="legalP" id="kapittel-3-paragraf-3-ledd-1-punkt-4-ledd-1">en representant fra undervisningspersonalet</article></article></li><li data-li-identifier="e." data-name="e."><article class="listArticle" id="kapittel-3-paragraf-3-ledd-1-punkt-5"><article class="legalP" id="kapittel-3-paragraf-3-ledd-1-punkt-5-ledd-1">en studentrepresentant</article></article></li><li data-li-identifier="f." data-name="f."><article class="listArticle" id="kapittel-3-paragraf-3-ledd-1-punkt-6"><article class="legalP" id="kapittel-3-paragraf-3-ledd-1-punkt-6-ledd-1">en representant fra annen høyskole eller universitet.</article></article></li></ul></article><article class="legalP" id="kapittel-3-paragraf-3-ledd-2">Leder av bachelorutdanningen, representanten fra undervisningspersonalet og studentrepresentanten skal tilhøre den avdelingen studenten studerer ved. Studenter på andre studieår (B2) hører under avdeling Oslo.</article><article class="legalP" id="kapittel-3-paragraf-3-ledd-3">Minst ett av nemndsmedlemmene skal ha juridisk embetseksamen eller mastergrad i rettsvitenskap.</article><article class="legalP" id="kapittel-3-paragraf-3-ledd-4">Rektor ved Politihøgskolen og leder av bachelorutdanningen er faste medlemmer av nemnda. Studentrepresentantene og deres varamedlemmer oppnevnes for ett år. De øvrige medlemmene oppnevnes for to år om gangen. Det oppnevnes personlige varamedlemmer for alle medlemmene. Medlemmer og varamedlemmer kan gjenoppnevnes to ganger. Studentrepresentantene kan ikke gjenoppnevnes. Rektor ved Politihøgskolen eller dennes varamedlem er leder for nemnda. Leder av bachelorutdanningen er nestleder. Nemnda er beslutningsdyktig når minst to tredjedeler av medlemmene og enten leder, nestleder eller varamedlem for disse, er til stede.</article><article class="legalP" id="kapittel-3-paragraf-3-ledd-5">I hastesaker kan rektor ved Politihøgskolen oppnevne et midlertidig medlem av nemnda dersom det ellers vil være uforholdsmessig vanskelig å få saken behandlet innen rimelig tid. Medlemmet som oppnevnes midlertidig må være fra samme kategori som det styreoppnevnte medlemmet som ikke kan møte. Styret skal i så fall varsles innen neste styremøte.</article><article class="legalP" id="kapittel-3-paragraf-3-ledd-6">Når et medlem trer ut av den funksjonen som var grunnlag for oppnevningen, skal det oppnevnes nytt medlem så snart som mulig. Dersom medlemmet slutter i sin stilling ved Politihøgskolen, skal det tre ut av nemnda senest ved arbeidsforholdets avslutning. Eksternt medlem og studentmedlem kan fortsette som medlem av nemnda inntil nytt medlem er oppnevnt.</article><article class="legalP" id="kapittel-3-paragraf-3-ledd-7">Et medlem av skikkethetsnemnda kan ikke samtidig være medlem av Politihøgskolens styre.</article><article class="legalP" id="kapittel-3-paragraf-3-ledd-8">Rektor ved Politihøgskolen oppnevner sekretær for skikkethetsnemnda.</article></article><article class="legalArticle" data-lovdata-URL="LTI/forskrift/2024-09-27-2338/§11" data-name="§11" id="kapittel-3-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Saksbehandlingen i skikkethetsnemnda</span></h3><article class="legalP" id="kapittel-3-paragraf-4-ledd-1">Nemnda skal uten unødig opphold ta til behandling saker fremmet av rektor ved Politihøgskolen. Nemnda skal påse at saken er så godt opplyst som mulig. All skriftlig dokumentasjon skal følge med når en sak fremmes, og nemnda kan foreta egne undersøkelser.</article><article class="legalP" id="kapittel-3-paragraf-4-ledd-2">Studenten skal gis anledning til å forklare seg muntlig for nemnda. Studenten skal varsles i god tid om tidspunktet for møtet og gjøres kjent med opplysningene i saken.</article><article class="legalP" id="kapittel-3-paragraf-4-ledd-3">Det skal føres protokoll fra møtene.</article><article class="legalP" id="kapittel-3-paragraf-4-ledd-4">Nemnda kan avgi innstilling til styret om å fatte vedtak om reaksjoner etter § 12.</article><article class="legalP" id="kapittel-3-paragraf-4-ledd-5">Dersom nemnda er i tvil om studenten er skikket for tjeneste i politiet eller om det er grunnlag for reaksjon på annet grunnlag etter § 12, kan nemnda, med studentens samtykke, fastsette skikkethetsoppfølging for å få dette avklart.</article><article class="legalP" id="kapittel-3-paragraf-4-ledd-6">Avgjørelser i skikkethetsnemnda treffes ved alminnelig flertall. Ved stemmelikhet er stemmen til nemndas leder avgjørende. Er nemndas leder eller dennes varamedlem ikke til stede, er møtelederens stemme avgjørende.</article></article><article class="legalArticle" data-lovdata-URL="LTI/forskrift/2024-09-27-2338/§12" data-name="§12" id="kapittel-3-paragraf-5"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Styrets vedtakskompetanse</span></h3><article class="legalP" id="kapittel-3-paragraf-5-ledd-1">Styret kan på bakgrunn av innstilling fra skikkethetsnemnda fatte vedtak om følgende reaksjoner:<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-5-ledd-1-punkt-1"><article class="legalP" id="kapittel-3-paragraf-5-ledd-1-punkt-1-ledd-1">utvise student som anses uskikket for tjeneste i politiet, jf. politiloven § 24c første ledd. Styret kan etter en konkret vurdering likevel gi en studenten anledning til å fullføre studieåret. Det skal da gis karakterutskrift av avlagte og beståtte eksamener som bekrefter oppnådde studiepoeng, men det skal ikke utstedes vitnemål.</article></article></li><li data-li-identifier="b." data-name="b."><article class="listArticle" id="kapittel-3-paragraf-5-ledd-1-punkt-2"><article class="legalP" id="kapittel-3-paragraf-5-ledd-1-punkt-2-ledd-1">utvise eller bortvise student som gjør seg skyldig i fusk eller forsøk på fusk, jf. politiloven § 24c tredje ledd</article></article></li><li data-li-identifier="c." data-name="c."><article class="listArticle" id="kapittel-3-paragraf-5-ledd-1-punkt-3"><article class="legalP" id="kapittel-3-paragraf-5-ledd-1-punkt-3-ledd-1">utvise eller utestenge student som nekter å medvirke til dopingkontroll, jf. politiloven § 24c fjerde ledd</article></article></li><li data-li-identifier="d." data-name="d."><article class="listArticle" id="kapittel-3-paragraf-5-ledd-1-punkt-4"><article class="legalP" id="kapittel-3-paragraf-5-ledd-1-punkt-4-ledd-1">utvise eller utestenge student som ved grovt klanderverdig adferd som skaper fare for liv eller helse for personer som studenten kommer i kontakt med i undervisningen, jf. politiloven § 24c andre ledd</article></article></li><li data-li-identifier="e." data-name="e."><article class="listArticle" id="kapittel-3-paragraf-5-ledd-1-punkt-5"><article class="legalP" id="kapittel-3-paragraf-5-ledd-1-punkt-5-ledd-1">bortvise student som etter forutgående advarsel på ny har opptrådt grovt forstyrrende for medstudenters arbeid eller for virksomheten for øvrig, jf. politiloven § 24c annet ledd.</article></article></li></ul></article><article class="legalP" id="kapittel-3-paragraf-5-ledd-2">Studenten skal gis anledning til å forklare seg muntlig for styret før vedtak fattes.</article><article class="legalP" id="kapittel-3-paragraf-5-ledd-3">Styret kan delegere behandlingen av saker og vedtakskompetansen til et arbeidsutvalg bestående av styremedlemmer og andre ved Politihøgskolen, jf. forskrift om Politihøgskolens styre, oppgaver og virksomhet § 2 nr. 6.</article><article class="legalP" id="kapittel-3-paragraf-5-ledd-4">Styret kan beslutte å gi en skriftlig advarsel til en student som har opptrådt grovt forstyrrende for medstudenters arbeid eller for virksomheten for øvrig.</article></article><article class="legalArticle" data-lovdata-URL="LTI/forskrift/2024-09-27-2338/§13" data-name="§13" id="kapittel-3-paragraf-6"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Midlertidig utvisning i særlig alvorlige tilfeller</span></h3><article class="legalP" id="kapittel-3-paragraf-6-ledd-1">Dersom det er grunn til å anta at en student har begått en straffbar handling eller har brutt Politihøgskolens interne instrukser på en måte som kan gi grunnlag for utvisning, og saken krever rask avgjørelse, kan rektor treffe vedtak om midlertidig utvisning inntil styret har behandlet saken.</article><article class="legalP" id="kapittel-3-paragraf-6-ledd-2">Før vedtak om midlertidig utvisning treffes, skal studenten om mulig gjøres kjent med opplysningene i saken og gis anledning til å forklare seg muntlig for rektor.</article><article class="legalP" id="kapittel-3-paragraf-6-ledd-3">Vedtak om midlertidig utvisning skal straks meldes til styret. Skikkethetsnemnda plikter å avgi en innstilling til styret om fortsatt midlertidig utvisning senest tre uker etter at rektor har utvist studenten.</article><article class="legalP" id="kapittel-3-paragraf-6-ledd-4">Styrets vedtak om fortsatt midlertidig utvisning kan forlenges med inntil fire måneder av gangen inntil saken er endelig avgjort. Skikkethetsnemnda skal, uavhengig av varigheten av den midlertidige utvisningen, avgi innstilling i henhold til § 11 tredje ledd så snart saken er ferdig utredet.</article><article class="legalP" id="kapittel-3-paragraf-6-ledd-5">Dersom grunnen til den midlertidige utvisningen bortfaller, skal vedtak om midlertidig utvisning straks omgjøres.</article></article><article class="legalArticle" data-lovdata-URL="LTI/forskrift/2024-09-27-2338/§14" data-name="§14" id="kapittel-3-paragraf-7"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Suspendert vitnemål og utsatt praksisperiode</span></h3><article class="legalP" id="kapittel-3-paragraf-7-ledd-1">Når sak er fremmet for skikkethetsnemnda, suspenderes studentens rett til å få utstedt vitnemål frem til saken er avsluttet. Studenten skal gis skriftlig underretning om dette.</article><article class="legalP" id="kapittel-3-paragraf-7-ledd-2">Når det er besluttet skikkethetsoppfølging eller saken er fremmet for skikkethetsnemnda, kan rektor beslutte at praksisperioden skal utsettes frem til saken er avgjort.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2024-09-27-2338/KAPITTEL_4"><h2>Kapittel 4. Bortvisning, utestenging og utvisning av studenter ved Politihøgskolens videreutdanning og høyere grads studier</h2><article class="legalArticle" data-lovdata-URL="LTI/forskrift/2024-09-27-2338/§15" data-name="§15" id="kapittel-4-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Styrets vedtakskompetanse</span></h3><article class="legalP" id="kapittel-4-paragraf-1-ledd-1">Styret kan på bakgrunn av innstilling fra rektor ved Politihøgskolen fatte vedtak om følgende reaksjoner:<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-1-ledd-1-punkt-1"><article class="legalP" id="kapittel-4-paragraf-1-ledd-1-punkt-1-ledd-1">bortvise student som etter forutgående advarsel, på ny har opptrådt grovt forstyrrende for medstudenters arbeid eller for virksomheten for øvrig, jf. politiloven § 24c andre ledd,</article></article></li><li data-li-identifier="b." data-name="b."><article class="listArticle" id="kapittel-4-paragraf-1-ledd-1-punkt-2"><article class="legalP" id="kapittel-4-paragraf-1-ledd-1-punkt-2-ledd-1">utestenge student som opptrer med grov klanderverdig adferd som skaper fare for liv eller helse for personer som studenten kommer i kontakt med i undervisningen, jf. politiloven § 24c andre ledd</article></article></li><li data-li-identifier="c." data-name="c."><article class="listArticle" id="kapittel-4-paragraf-1-ledd-1-punkt-3"><article class="legalP" id="kapittel-4-paragraf-1-ledd-1-punkt-3-ledd-1">utvise eller bortvise student ved fusk eller forsøk på fusk, jf. politiloven § 24c tredje ledd</article></article></li><li data-li-identifier="d." data-name="d."><article class="listArticle" id="kapittel-4-paragraf-1-ledd-1-punkt-4"><article class="legalP" id="kapittel-4-paragraf-1-ledd-1-punkt-4-ledd-1">utvise eller utestenge student som nekter å medvirke til dopingkontroll, jf. politiloven § 24c fjerde ledd.</article></article></li></ul></article><article class="legalP" id="kapittel-4-paragraf-1-ledd-2">Styret kan delegere vedtakskompetansen og ansvaret for forberedende saksbehandling til et arbeidsutvalg bestående av styremedlemmer og andre ved Politihøgskolen, jf. forskrift om Politihøgskolens styre, oppgaver og virksomhet § 2 nr. 6.</article><article class="legalP" id="kapittel-4-paragraf-1-ledd-3">Styret kan også beslutte å gi en skriftlig advarsel til en student som har opptrådt grovt forstyrrende for medstudenters arbeid eller for virksomheten for øvrig.</article></article><article class="legalArticle" data-lovdata-URL="LTI/forskrift/2024-09-27-2338/§16" data-name="§16" id="kapittel-4-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Styrets forberedende saksbehandling</span></h3><article class="legalP" id="kapittel-4-paragraf-2-ledd-1">Før styret treffer vedtak om reaksjoner, skal studenten gis skriftlig underretning av rektor og gjøres kjent med opplysningene i saken. Studenten skal gis anledning til å forklare seg muntlig for rektor før innstilling gis til styret.</article><article class="legalP" id="kapittel-4-paragraf-2-ledd-2">Studenten skal gis anledning til å forklare seg muntlig for styret før vedtak fattes.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2024-09-27-2338/KAPITTEL_5"><h2>Kapittel 5. Bistand, klageadgang og dopingkontroll</h2><article class="legalArticle" data-lovdata-URL="LTI/forskrift/2024-09-27-2338/§17" data-name="§17" id="kapittel-5-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Dekning av studentens utgifter til juridisk bistand</span></h3><article class="legalP" id="kapittel-5-paragraf-1-ledd-1">Studentens nødvendige og dokumenterte utgifter til juridisk bistand dekkes av Politihøgskolen, men ikke utover statens offentlige satser for advokatbistand. Dette gjelder fra det tidspunkt sak om skikkethet, utvisning, bortvisning eller utestenging er reist.</article></article><article class="legalArticle" data-lovdata-URL="LTI/forskrift/2024-09-27-2338/§18" data-name="§18" id="kapittel-5-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Klageadgang</span></h3><article class="legalP" id="kapittel-5-paragraf-2-ledd-1">Styrets vedtak om utvisning, bortvisning eller utestengning er enkeltvedtak og kan påklages til Politidirektoratet<sup class="footnotereference" data-footnotereferencevalue="1" data-unique-footnote-counter="1">1</sup> i samsvar med forvaltningslovens bestemmelser.</article><article class="legalP" id="kapittel-5-paragraf-2-ledd-2">Vedtaket iverksettes fra vedtakelsestidspunktet, med mindre klagen gis oppsettende virkning.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Myndigheten etter politiloven § 24c femte ledd til å behandle klagesaker fra styret er delegert fra Justis- og beredskapsdepartementet til Politidirektoratet i FOR-2019-11-25-1866 med virkning fra 1. januar 2020.</article></footer></article><article class="legalArticle" data-lovdata-URL="LTI/forskrift/2024-09-27-2338/§19" data-name="§19" id="kapittel-5-paragraf-3"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Dopingkontroll</span></h3><article class="legalP" id="kapittel-5-paragraf-3-ledd-1">Rektor ved Politihøgskolen fastsetter de til enhver tid gjeldende regler for gjennomføring av dopingkontroll og dopingtesting.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2024-09-27-2338/KAPITTEL_6"><h2>Kapittel 6. Ikrafttredelse og overgangsregler</h2><article class="legalArticle" data-lovdata-URL="LTI/forskrift/2024-09-27-2338/§20" data-name="§20" id="kapittel-6-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse og overgangsregler</span></h3><article class="legalP" id="kapittel-6-paragraf-1-ledd-1">Forskriften trer i kraft 1. oktober 2024. Fra samme tid oppheves forskrift 15. mars 2010 nr. 5040 om skikkethetsvurdering, utvisning, bortvisning og utestengning av studenter ved Politihøgskolen.</article></article></section></main></body></html>