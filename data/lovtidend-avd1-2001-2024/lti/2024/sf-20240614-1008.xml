<!DOCTYPE html><html lang="nb"><head><title>Forskrift om endringer i Påtaleinstruksen og politiregisterforskriften</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-06-14-1008</dd><dt class="dokid">DokumentID</dt><dd class="dokid">LTI/forskrift/2024-06-14-1008</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Politiavdelingen</li></ul></dd><dt class="dateInForce">I kraft fra</dt><dd class="dateInForce">2024-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1985-06-28-1679</li><li>forskrift/2013-09-20-1097</li></ul></dd><dt class="basedOn">Hjemmel</dt><dd class="basedOn"><ul><li>lov/1981-05-22-25/§467</li><li>lov/2010-05-28-16/§69</li></ul></dd><dt class="dateOfPublication">Kunngjort</dt><dd class="dateOfPublication">2024-06-18 10:00</dd><dt class="journalNumber">Journalnummer</dt><dd class="journalNumber">2024-0619</dd><dt class="titleShort">Korttittel</dt><dd class="titleShort">Endr. i Påtaleinstruksen og politiregisterforskriften</dd><dt class="title">Tittel</dt><dd class="title">Forskrift om endringer i Påtaleinstruksen og politiregisterforskriften</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 14. juni 2024 med hjemmel i lov 22. mai 1981 nr. 25 om rettergangsmåten i straffesaker (Straffeprosessloven) § 467 bokstav a og lov 28. mai 2010 nr. 16 om behandling av opplysninger i politiet og påtalemyndigheten (politiregisterloven) § 69. Fremmet av Justis- og beredskapsdepartementet.</dd><dt class="refid">RefID</dt><dd class="refid">forskrift/2024-06-14-1008</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endringer i Påtaleinstruksen og politiregisterforskriften<ul class="tocSubUl"><li>I<ul class="tocSubUl"><li>§ 36-1. Påtalemyndighetens fagansvar for straffesaker med tilknytning til Forsvaret</li><li>§ 36-2. Forkynnelse i straffesaker med tilknytning til Forsvaret</li><li>§ 36-3. Pågripelse i saker innenfor militære statusavtaler</li><li>§ 36-4. Siktelse i saker innenfor militære statusavtaler</li><li>§ 36-5. Jurisdiksjonsoverføring</li><li>§ 36-6. Særlig om tilleggsavtale mellom Norge og USA om forsvarssamarbeid</li></ul></li><li>II</li><li>III</li></ul></li></ul></dd></dl></header><main class="documentBody" data-lovdata-URL="LTI/forskrift/2024-06-14-1008" id="dokument"><h1>Forskrift om endringer i Påtaleinstruksen og politiregisterforskriften</h1><section class="section" data-name="kapI" id="kapittel-1" data-lovdata-URL="LTI/forskrift/2024-06-14-1008/KAPITTEL_1"><h2 data-text-align="center">I</h2><article class="defaultP">I forskrift 28. juni 1985 nr. 1679 om ordningen av påtalemyndigheten skal nytt kapittel 36 lyde:</article><span class="futuretitle" id="kapittel-1-foreslåttittel-1">Kap. 36. Straffesaker med tilknytning til Forsvaret</span><article class="futureLegalArticle" data-name="§36-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 36-1</span>. <span class="legalArticleTitle">Påtalemyndighetens fagansvar for straffesaker med tilknytning til Forsvaret</span></span><article class="legalP" id="kapittel-1-foreslåttparagraf-1-ledd-1">Riksadvokaten har innen saksfeltet fagansvar overfor militærpolitiet og er kontaktpunkt for Forsvaret i spørsmål som gjelder militær strafferett og -prosess. Enkeltsaker med tilknytning til Forsvaret følger de alminnelige reglene for og den alminnelige geografiske organiseringen av påtalemyndigheten.</article></article><article class="futureLegalArticle" data-name="§36-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 36-2</span>. <span class="legalArticleTitle">Forkynnelse i straffesaker med tilknytning til Forsvaret</span></span><article class="legalP" id="kapittel-1-foreslåttparagraf-2-ledd-1">I saker med tilknytning til Forsvaret forkynner politiet, befal, offiser eller militærpolitiet i samsvar med domstolloven § 165 overfor militært tilsatte og vernepliktige. I alminnelige straffesaker utføres forkynnelsen av politiet med mindre politiet ber de militære myndigheter om å forkynne.</article></article><article class="futureLegalArticle" data-name="§36-3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 36-3</span>. <span class="legalArticleTitle">Pågripelse i saker innenfor militære statusavtaler</span></span><article class="legalP" id="kapittel-1-foreslåttparagraf-3-ledd-1">Pågripes en person som antas å oppholde seg i Norge på slike vilkår at de kommer inn under en folkerettslig bindende statusavtale for militære styrkemedlemmer og tilhørende personellkategorier, skal den pågrepne avkreves opplysninger om navn, adresse, fødselsdato, statsborgerskap og stilling for å avgjøre om den pågrepne hører til en personellkategori som kommer inn under statusavtalen.</article><article class="legalP" id="kapittel-1-foreslåttparagraf-3-ledd-2">Politiet underretter omgående senderstatens militære myndigheter om pågripelsen dersom disse er til stede i området. Også Forsvarsdepartementet eller den norske militærmyndighet som Forsvarsdepartementet bestemmer, underrettes straks.</article><article class="legalP" id="kapittel-1-foreslåttparagraf-3-ledd-3">Gir senderstatens militære myndigheter uttrykk for at de vil innfinne seg hos politiet, skal den pågrepne ikke avkreves forklaring ut over det som følger av første ledd.</article><article class="legalP" id="kapittel-1-foreslåttparagraf-3-ledd-4">Politiet skal orientere den pågrepne om at det ikke er noen plikt til å gi politiet opplysninger utover det som følger av første ledd.</article><article class="legalP" id="kapittel-1-foreslåttparagraf-3-ledd-5">Underretningsplikten etter andre ledd gjelder ikke når noen bringes inn etter politiloven § 8.</article><article class="legalP" id="kapittel-1-foreslåttparagraf-3-ledd-6">Innbringes noen etter politiloven § 9, underrettes den innbragtes militære avdeling.</article><article class="legalP" id="kapittel-1-foreslåttparagraf-3-ledd-7">En motorvognfører kan tvangsmessig fremstilles for blodprøvetaking etter vegtrafikkloven § 22a uten underretning til senderstaten.</article></article><article class="futureLegalArticle" data-name="§36-4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 36-4</span>. <span class="legalArticleTitle">Siktelse i saker innenfor militære statusavtaler</span></span><article class="legalP" id="kapittel-1-foreslåttparagraf-4-ledd-1">Når en person som angitt i § 36-3, er siktet for lovbrudd som vanligvis fører til fengselsstraff, underretter politiet Forsvarsdepartementet eller den norske militære myndigheten som Forsvarsdepartementet bestemmer.</article></article><article class="futureLegalArticle" data-name="§36-5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 36-5</span>. <span class="legalArticleTitle">Jurisdiksjonsoverføring</span></span><article class="legalP" id="kapittel-1-foreslåttparagraf-5-ledd-1">Dersom senderstatens militære myndigheter i overensstemmelse med artikkel VII pkt. 3 (c) i Avtale 19. juni 1951 nr. 1 mellom partene i traktaten for det Nordatlantiske område om status for deres styrker, eller tilsvarende folkerettslig bindende statusavtaler for militære styrkemedlemmer og tilhørende personellkategorier, retter anmodning til norske myndigheter om å frafalle førsteretten til jurisdiksjon i en sak om lovbrudd, fremsendes denne anmodning gjennom Forsvarsdepartementet eller den norske militære myndighet som Forsvarsdepartementet bestemmer, til riksadvokaten i saker der påtalekompetansen tilligger riksadvokaten og ellers til statsadvokaten. Beslutning om jurisdiksjonsoverføring treffes av statsadvokaten, men av riksadvokaten dersom statsadvokaten ikke har påtalekompetanse.</article><article class="legalP" id="kapittel-1-foreslåttparagraf-5-ledd-2">Til jurisdiksjonsoverføringen kan knyttes det vilkår at senderstaten reagerer disiplinært eller strafferettslig i saken. Det bør tas forbehold om at norske myndigheter kan ta tilbake saken såfremt det ikke reageres som nevnt.</article></article><article class="futureLegalArticle" data-name="§36-6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 36-6</span>. <span class="legalArticleTitle">Særlig om tilleggsavtale mellom Norge og USA om forsvarssamarbeid</span></span><article class="legalP" id="kapittel-1-foreslåttparagraf-6-ledd-1">Om jurisdiksjon og varetektsfengsling av medlem av amerikanske styrker og medfølgende gjelder tilleggsavtale mellom Norge og USA om forsvarssamarbeid av 16. april 2021 artikkel XII og XIII.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2024-06-14-1008/KAPITTEL_2"><h2 data-text-align="center">II</h2><article class="defaultP">I forskrift 20. september 2013 nr. 1097 om behandling av opplysninger i politiet og påtalemyndigheten gjøres følgende endringer:</article> <article class="defaultP" margin-top="true">§ 2-1 nummer 7 oppheves.</article> <article class="defaultP" margin-top="true">§ 8-4 tredje ledd skal lyde:</article><article class="legalP" id="kapittel-2-ledd-1">Bemyndigelse gis av riksadvokaten, embetslederen ved statsadvokatembetene, den stedlige politimester, sjefen for det aktuelle særorganet eller forsvarssjefen.</article></section><section class="section" data-name="kapIII" id="kapittel-3" data-lovdata-URL="LTI/forskrift/2024-06-14-1008/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">Forskriften trer i kraft 1. juli 2024.</article></section></main></body></html>