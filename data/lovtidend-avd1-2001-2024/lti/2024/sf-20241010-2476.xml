<!DOCTYPE html><html lang="nb"><head><title>Forskrift om endring i forskrift til utfylling og gjennomføring mv. av skattebetalingsloven (skattebetalingsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-10-10-2476</dd><dt class="dokid">DokumentID</dt><dd class="dokid">LTI/forskrift/2024-10-10-2476</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="subunit">Etat</dt><dd class="subunit"><ul><li>Skattedirektoratet</li></ul></dd><dt class="dateInForce">I kraft fra</dt><dd class="dateInForce">2024-10-10</dd><dt class="changesToDocuments">Endrer</dt><dd class="changesToDocuments"><ul><li>forskrift/2007-12-21-1766</li></ul></dd><dt class="basedOn">Hjemmel</dt><dd class="basedOn"><ul><li>lov/2005-06-17-67/§5-10a</li><li>forskrift/2007-12-21-1766/§5</li></ul></dd><dt class="dateOfPublication">Kunngjort</dt><dd class="dateOfPublication">2024-10-14 15:15</dd><dt class="journalNumber">Journalnummer</dt><dd class="journalNumber">2024-1091</dd><dt class="titleShort">Korttittel</dt><dd class="titleShort">Endr. i skattebetalingsforskriften</dd><dt class="title">Tittel</dt><dd class="title">Forskrift om endring i forskrift til utfylling og gjennomføring mv. av skattebetalingsloven (skattebetalingsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Skattedirektoratet 10. oktober 2024 med hjemmel i lov 17. juni 2005 nr. 67 om betaling og innkreving av skatte- og avgiftskrav (skattebetalingsloven) § 5-10a og forskrift 21. desember 2007 nr. 1766 til utfylling og gjennomføring mv. av skattebetalingsloven (skattebetalingsforskriften) § 5.</dd><dt class="refid">RefID</dt><dd class="refid">forskrift/2024-10-10-2476</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift til utfylling og gjennomføring mv. av skattebetalingsloven (skattebetalingsforskriften)<ul class="tocSubUl"><li>I<ul class="tocSubUl"><li>§ 5-10a-1. Skattetrekkgrunnlag for VPS-registrerte selskaper</li><li>§ 5-10a-2. Tillatelse til å opprette NOM-konti</li><li>§ 5-10a-3. Skattetrekkgrunnlag for selskaper utenfor VPS</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2024-10-10-2476" id="dokument"><h1>Forskrift om endring i forskrift til utfylling og gjennomføring mv. av skattebetalingsloven (skattebetalingsforskriften)</h1><article class="defaultP"><i>Forskriften utgår pga. kunngjøring av feil versjon. Se ny kunngjøring ved forskrift 10. oktober 2024 nr. 2489.</i></article><section class="section" data-name="kapI" id="kapittel-1" data-lovdata-URL="LTI/forskrift/2024-10-10-2476/KAPITTEL_1"><h2 data-text-align="center">I</h2><article class="defaultP">I forskrift 21. desember 2007 nr. 1766 til utfylling og gjennomføring mv. av skattebetalingsloven (skattebetalingsforskriften) gjøres følgende endring:</article> <article class="defaultP" margin-top="true">§ 5-10a skal lyde:</article><span class="futuretitle" id="kapittel-1-foreslåttittel-1">§ 5-10a. Gjennomføring av skattetrekk i aksjeutbytte til utenlandsk utbyttemottaker og i utbyttekompensasjon</span><article class="futureLegalArticle" data-name="§5-10a-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 5-10a-1</span>. <span class="legalArticleTitle">Skattetrekkgrunnlag for VPS-registrerte selskaper</span></span><article class="numberedLegalP" data-numerator="1" id="kapittel-1-foreslåttparagraf-1-nummer-1">(1) Dersom det utbetalende selskapet ikke kjenner den endelige utbyttemottakerens identitet og skattemessige status, skal selskapet trekke 25 prosent kildeskatt i aksjeutbyttet.</article><article class="numberedLegalP" data-numerator="2" id="kapittel-1-foreslåttparagraf-1-nummer-2">(2) Dersom aksjen er registrert på en konto i forvalters navn (NOM eller med angivelse av den endelige utbyttemottakers navn) med angivelse av lavere trekksats for kildeskatt etter skatteavtale eller fritak fra kildeskatt etter skatteloven § 2-38, kan selskapet trekke kildeskatt i tråd med registreringen dersom følgende dokumentasjon foreligger hos forvalter:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-1-nummer-2-punkt-1"><article class="legalP" id="kapittel-1-foreslåttparagraf-1-nummer-2-punkt-1-ledd-1">for personlige utbyttemottakere som krever redusert sats etter skatteavtale: Bostedsbekreftelse utstedt av skattemyndighetene i utbyttemottakerens bostedsland, som uttrykkelig bekrefter at utbyttemottakeren er bosatt der etter skatteavtalen med Norge. Bostedsbekreftelsen må ikke være eldre enn tre år på tidspunktet for utbytteutdelingen.</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-1-nummer-2-punkt-2"><article class="legalP" id="kapittel-1-foreslåttparagraf-1-nummer-2-punkt-2-ledd-1">for utbyttemottakere som er juridiske personer og andre enheter som krever redusert sats etter skatteavtale: Dokumentasjon på tidligere mottatt refusjon av kildeskatt eller godkjenning fra norske skattemyndigheter om at utbyttemottakeren har krav på lavere skatt etter skatteavtale. Det må i tillegg foreligge bostedsbekreftelse, utstedt av skattemyndighetene i utbyttemottakerens bostedsland, som uttrykkelig bekrefter at utbyttemottakeren er hjemmehørende der etter skatteavtalen med Norge. Bostedsbekreftelsen må ikke være eldre enn tre år på tidspunktet for utbytteutdelingen.</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-1-nummer-2-punkt-3"><article class="legalP" id="kapittel-1-foreslåttparagraf-1-nummer-2-punkt-3-ledd-1">for utbyttemottakere som er selskaper hjemmehørende i EØS-området som krever fritak etter skatteloven § 2-38: Dokumentasjon på tidligere mottatt refusjon av kildeskatt eller godkjenning fra norske skattemyndigheter om at utbyttemottakeren har krav på fritak fra kildeskatt etter skatteloven § 2-38. Det må i tillegg foreligge bekreftelse på at utbyttemottakeren er hjemmehørende i et EØS-land, samt egenerklæring som bekrefter at grunnlaget for skattefritaket ikke har endret seg. Egenerklæringen må ikke være eldre enn tre år på tidspunktet for utbytteutdelingen.</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-1-nummer-2-punkt-4"><article class="legalP" id="kapittel-1-foreslåttparagraf-1-nummer-2-punkt-4-ledd-1">bekreftelse fra utbyttemottaker som nevnt i bokstav a til c om at vedkommende er den virkelige rettighetshaver til utbyttet.</article></article></li></ul></article><article class="numberedLegalP" data-numerator="3" id="kapittel-1-foreslåttparagraf-1-nummer-3">(3) Dersom aksjen er registrert på en konto i utbyttemottakerens navn (direkteregistrert) med angivelse av lavere trekksats for kildeskatt etter skatteavtale eller fritak fra kildeskatt etter skatteloven § 2-38, kan selskapet trekke kildeskatt i tråd med registreringen dersom dokumentasjon som nevnt i annet ledd foreligger hos kontofører investor.</article></article><article class="futureLegalArticle" data-name="§5-10a-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 5-10a-2</span>. <span class="legalArticleTitle">Tillatelse til å opprette NOM-konti</span></span><article class="numberedLegalP" data-numerator="1" id="kapittel-1-foreslåttparagraf-2-nummer-1">(1) Skattekontoret kan gi forvalter tillatelse til å ha NOM-konti med lavere skattetrekk enn 25 prosent. Forvalter plikter i slike tilfeller, innen den frist skattekontoret bestemmer, å legge frem opplysninger om hvem som er virkelig rettighetshaver til utbyttet på forespørsel fra skattekontoret. Opplysningene må være oppdatert per dato for vedtak om utbytteutdeling, og må inkludere utbyttemottakerens navn, adresse, skattemessige bostedsland, og skatteregistreringsnummer (fødselsnummer, organisasjonsnummer eller lignende) i bostedslandet, samt antall aksjer som er trukket lavere skatt og med hvilken skattesats. Forvalter plikter videre, innen den frist skattekontoret bestemmer, å fremlegge dokumentasjon som nevnt i § 5-10a-1 annet ledd.</article><article class="numberedLegalP" data-numerator="2" id="kapittel-1-foreslåttparagraf-2-nummer-2">(2) Dersom skattekontoret avdekker at forvalter har registrert aksjer på en konto med for lav skattesats, kan skattekontoret avgrense eller trekke tilbake tillatelsen etter første ledd.</article></article><article class="futureLegalArticle" data-name="§5-10a-3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 5-10a-3</span>. <span class="legalArticleTitle">Skattetrekkgrunnlag for selskaper utenfor VPS</span></span><article class="numberedLegalP" data-numerator="1" id="kapittel-1-foreslåttparagraf-3-nummer-1">(1) Dersom det utbetalende selskapet ikke kjenner den endelige utbyttemottakerens identitet og skattemessige status, skal selskapet trekke 25 prosent kildeskatt i aksjeutbyttet.</article><article class="numberedLegalP" data-numerator="2" id="kapittel-1-foreslåttparagraf-3-nummer-2">(2) Selskapet kan i alle tilfeller trekke lavere enn 25 prosent kildeskatt dersom selskapet forut for utbytteutdelingen har mottatt dokumentasjon som nevnt i § 5-10a-1 annet ledd.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2024-10-10-2476/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft umiddelbart.</article></section></main></body></html>