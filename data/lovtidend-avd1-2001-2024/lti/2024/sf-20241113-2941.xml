<!DOCTYPE html><html lang="nb"><head><title>Forskrift for graden doctor philosophiae (dr.philos.) ved Norges miljø- og biovitenskapelige universitet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-11-13-2941</dd><dt class="dokid">DokumentID</dt><dd class="dokid">LTI/forskrift/2024-11-13-2941</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Norges miljø- og biovitenskapelige universitet</li></ul></dd><dt class="dateInForce">I kraft fra</dt><dd class="dateInForce">2025-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2017-01-19-443</li></ul></dd><dt class="basedOn">Hjemmel</dt><dd class="basedOn"><ul><li>lov/2024-03-08-9/§13-1</li></ul></dd><dt class="dateOfPublication">Kunngjort</dt><dd class="dateOfPublication">2024-12-06 13:55</dd><dt class="journalNumber">Journalnummer</dt><dd class="journalNumber">2024-1323</dd><dt class="title">Tittel</dt><dd class="title">Forskrift for graden doctor philosophiae (dr.philos.) ved Norges miljø- og biovitenskapelige universitet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av universitetsstyret ved Norges miljø- og biovitenskapelige universitet 13. november 2024 med hjemmel i lov 8. mars 2024 nr. 9 om universiteter og høyskoler (universitets- og høyskoleloven) § 13-1.</dd><dt class="refid">RefID</dt><dd class="refid">forskrift/2024-11-13-2941</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for graden doctor philosophiae (dr.philos.) ved Norges miljø- og biovitenskapelige universitet<ul class="tocSubUl"><li>§ 1. Virkeområde</li><li>§ 2. Beskrivelse av graden, innhold og målsetting</li><li>§ 3. Ansvaret for graden dr.philos.</li><li>§ 4. Retten til å fremstille seg</li><li>§ 5. Søknad om fremstilling og behandling av søknaden</li><li>§ 6. Avhandlingen</li><li>§ 6-1. Krav til avhandlingen</li><li>§ 6-2. Arbeider som ikke godtas</li><li>§ 7. Innlevering</li><li>§ 8. Oppnevning av bedømmelseskomité</li><li>§ 9. Bedømmelseskomiteens arbeid</li><li>§ 9-1. Innhenting av supplerende opplysninger</li><li>§ 9-2. Komiteens innstilling</li><li>§ 9-3. Retting av formelle feil i avhandlingen</li><li>§ 10. Fakultetets behandling av bedømmelseskomiteens innstilling</li><li>§ 11. Ny innlevering</li><li>§ 12. Offentliggjøring av avhandlingen</li><li>§ 12-1. Krav til den trykte avhandlingen</li><li>§ 12-2. Offentliggjøring</li><li>§ 13. Doktorgradsprøve</li><li>§ 13-1. Prøveforelesninger</li><li>§ 13-2. Disputas</li><li>§ 14. Godkjenning av doktorgradsprøve</li><li>§ 15. Tildeling av graden og vitnemål</li><li>§ 16. Klage</li><li>§ 17. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2024-11-13-2941" id="dokument"><h1>Forskrift for graden doctor philosophiae (dr.philos.) ved Norges miljø- og biovitenskapelige universitet</h1><article class="legalArticle" data-lovdata-URL="LTI/forskrift/2024-11-13-2941/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder graden doctor philosophiae (dr.philos.), og gir regler om retten til å fremstille seg for dr.philos.-prøven og avviklingen av denne.</article></article><article class="legalArticle" data-lovdata-URL="LTI/forskrift/2024-11-13-2941/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Beskrivelse av graden, innhold og målsetting</span></h2><article class="numberedLegalP" data-numerator="1" id="paragraf-2-nummer-1">(1) Graden doctor philosophiae (dr.philos.) er en ikke-veiledet doktorgrad som kan tildeles personer som har avlagt eksamen av høyere grad, det vil si mastergrad eller tilsvarende. Forskningsarbeidet og arbeidet med doktorgradsavhandlingen kan være utført uten formell tilknytning til universitetet.</article><article class="numberedLegalP" data-numerator="2" id="paragraf-2-nummer-2">(2) En dr.philos.-grad kvalifiserer for forskningsvirksomhet og annet arbeid i samfunnet hvor det stilles store krav til vitenskapelig innsikt, arbeidsmåte og analytisk tenkning i samsvar med god vitenskapelig skikk og forskningsetiske standarder.</article><article class="numberedLegalP" data-numerator="3" id="paragraf-2-nummer-3">(3) Dr.philos.-graden tildeles på grunnlag av<ul class="defaultList"><li data-li-identifier="a." data-name="a."><article class="listArticle" id="paragraf-2-nummer-3-punkt-1"><article class="legalP" id="paragraf-2-nummer-3-punkt-1-ledd-1">Godkjent vitenskapelig avhandling</article></article></li><li data-li-identifier="b." data-name="b."><article class="listArticle" id="paragraf-2-nummer-3-punkt-2"><article class="legalP" id="paragraf-2-nummer-3-punkt-2-ledd-1">Godkjent doktorgradsprøve <ul class="defaultList"><li data-li-identifier="i." data-name="i."><article class="listArticle" id="paragraf-2-nummer-3-punkt-2-ledd-1-punkt-1"><article class="legalP" id="paragraf-2-nummer-3-punkt-2-ledd-1-punkt-1-ledd-1">To prøveforelesninger (én over et oppgitt emne, og én over et selvvalgt emne)</article></article></li><li data-li-identifier="ii." data-name="ii."><article class="listArticle" id="paragraf-2-nummer-3-punkt-2-ledd-1-punkt-2"><article class="legalP" id="paragraf-2-nummer-3-punkt-2-ledd-1-punkt-2-ledd-1">Offentlig forsvar av avhandlingen (disputas).</article></article></li></ul></article></article></li></ul></article></article><article class="legalArticle" data-lovdata-URL="LTI/forskrift/2024-11-13-2941/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Ansvaret for graden dr.philos.</span></h2><article class="numberedLegalP" data-numerator="1" id="paragraf-3-nummer-1">(1) Universitetsstyret har det overordnete ansvar for graden dr. philos. og fastsetter forskrift for graden.</article><article class="numberedLegalP" data-numerator="2" id="paragraf-3-nummer-2">(2) I saker der beslutningsmyndigheten er lagt til NMBU, treffes avgjørelser av rektor eller den rektor delegerer myndighet til.</article><article class="numberedLegalP" data-numerator="3" id="paragraf-3-nummer-3">(3) Fakultetet fatter vedtak om en innlevert avhandling har et tema som hører inn under fakultetets fagportefølje, om den er verdig til å forsvares for dr.philos.-graden, og om doktorgradsprøven kan godkjennes.</article></article><article class="legalArticle" data-lovdata-URL="LTI/forskrift/2024-11-13-2941/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Retten til å fremstille seg</span></h2><article class="numberedLegalP" data-numerator="1" id="paragraf-4-nummer-1">(1) Rett til å fremstille seg til prøven for dr.philos.-graden har den som er statsborger i et nordisk land og som har minst fem års høyere utdanning, det vil si mastergrad eller tilsvarende. Fakultetet kan gi søker som på annen måte har godtgjort tilsvarende kvalifikasjoner i vedkommende fag, adgang til å framstille seg til doktorgradsprøven. Det er søkerens ansvar å legge frem dokumentasjon på tilsvarende kvalifikasjoner.</article><article class="numberedLegalP" data-numerator="2" id="paragraf-4-nummer-2">(2) Fakultetet kan etter begrunnet søknad og innstilling fra det aktuelle fagmiljø, gi ikke-nordisk statsborger med tilfredsstillende kvalifikasjoner, tillatelse til å fremstille seg for dr.philos.-prøven dersom søkeren har oppholdstillatelse i Norge, eller hvis minst ett av disse kriteriene er oppfylt:<ul class="defaultList"><li data-li-identifier="a." data-name="a."><article class="listArticle" id="paragraf-4-nummer-2-punkt-1"><article class="legalP" id="paragraf-4-nummer-2-punkt-1-ledd-1">Avhandlingen omhandler tema eller bygger på materiale som har direkte tilknytning til Norge;</article></article></li><li data-li-identifier="b." data-name="b."><article class="listArticle" id="paragraf-4-nummer-2-punkt-2"><article class="legalP" id="paragraf-4-nummer-2-punkt-2-ledd-1">Avhandlingen har sterk tilknytning til norsk forskning innen fagområdet; eller</article></article></li><li data-li-identifier="c." data-name="c."><article class="listArticle" id="paragraf-4-nummer-2-punkt-3"><article class="legalP" id="paragraf-4-nummer-2-punkt-3-ledd-1">Doktorgradsarbeidet er utført under opphold ved norsk universitet eller forskningsinstitutt, eller i særlig kontakt med norske forskere.</article></article></li></ul></article></article><article class="legalArticle" data-lovdata-URL="LTI/forskrift/2024-11-13-2941/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søknad om fremstilling og behandling av søknaden</span></h2><article class="numberedLegalP" data-numerator="1" id="paragraf-5-nummer-1">(1) Søknad om å fremstille seg til prøven for graden dr.philos. rettes til det fakultetet som avhandlingen tematisk hører inn under. Hvis søkeren er i tvil om hvilket fakultet avhandlingen bør bedømmes ved, kan henvendelsen stiles til rektor.</article><article class="numberedLegalP" data-numerator="2" id="paragraf-5-nummer-2">(2) Søknaden skal inneholde:<ul class="defaultList"><li data-li-identifier="a." data-name="a."><article class="listArticle" id="paragraf-5-nummer-2-punkt-1"><article class="legalP" id="paragraf-5-nummer-2-punkt-1-ledd-1">Omtale av søker, søkers kvalifikasjoner og av doktorgradsarbeidet;</article></article></li><li data-li-identifier="b." data-name="b."><article class="listArticle" id="paragraf-5-nummer-2-punkt-2"><article class="legalP" id="paragraf-5-nummer-2-punkt-2-ledd-1">Erklæring om at hele eller deler av avhandlingen ikke tidligere er bedømt, eller levert inn til bedømmelse, ved annen norsk eller utenlandsk institusjon;</article></article></li><li data-li-identifier="c." data-name="c."><article class="listArticle" id="paragraf-5-nummer-2-punkt-3"><article class="legalP" id="paragraf-5-nummer-2-punkt-3-ledd-1">Oversikt over tidligere vitenskapelige arbeider (disse må kunne fremvises på forespørsel); og eventuelt;</article></article></li><li data-li-identifier="d." data-name="d."><article class="listArticle" id="paragraf-5-nummer-2-punkt-4"><article class="legalP" id="paragraf-5-nummer-2-punkt-4-ledd-1">Begrunnelse for å levere avhandling med annet språk enn norsk, svensk, dansk eller engelsk (jf. § 6-1 (9)).</article></article></li></ul></article><article class="numberedLegalP" data-numerator="3" id="paragraf-5-nummer-3">(3) Sammen med søknaden leveres:<ul class="defaultList"><li data-li-identifier="a." data-name="a."><article class="listArticle" id="paragraf-5-nummer-3-punkt-1"><article class="legalP" id="paragraf-5-nummer-3-punkt-1-ledd-1">Ett eksemplar av avhandlingen i elektronisk format;</article></article></li><li data-li-identifier="b." data-name="b."><article class="listArticle" id="paragraf-5-nummer-3-punkt-2"><article class="legalP" id="paragraf-5-nummer-3-punkt-2-ledd-1">Dokumentasjon på tidligere utdanning eller dokumentasjon på eventuelle tilsvarende kvalifikasjoner; og eventuelt</article></article></li><li data-li-identifier="c." data-name="c."><article class="listArticle" id="paragraf-5-nummer-3-punkt-3"><article class="legalP" id="paragraf-5-nummer-3-punkt-3-ledd-1">Begrunnelse for å inkludere arbeider eldre enn 10 år (jf. § 6-1 (4))</article></article></li><li data-li-identifier="d." data-name="d."><article class="listArticle" id="paragraf-5-nummer-3-punkt-4"><article class="legalP" id="paragraf-5-nummer-3-punkt-4-ledd-1">Medforfattererklæring(er) (jf. § 6-1 (6))</article></article></li><li data-li-identifier="e." data-name="e."><article class="listArticle" id="paragraf-5-nummer-3-punkt-5"><article class="legalP" id="paragraf-5-nummer-3-punkt-5-ledd-1">Dokumentasjon på oppholdstillatelse i Norge og på avhandlingens tilknytning til Norge (gjelder ikke-nordiske statsborgere) (jf. § 4-2)</article></article></li><li data-li-identifier="f." data-name="f."><article class="listArticle" id="paragraf-5-nummer-3-punkt-6"><article class="legalP" id="paragraf-5-nummer-3-punkt-6-ledd-1">Dokumentasjon på at nødvendige tillatelser er innhentet.</article></article></li></ul></article><article class="numberedLegalP" data-numerator="4" id="paragraf-5-nummer-4">(4) Fakultetet vurderer søknaden og dokumentasjonen opp mot kravene i dr.philos.-forskriften og vurderer om avhandlingen tematisk hører hjemme ved fakultetet.</article><article class="numberedLegalP" data-numerator="5" id="paragraf-5-nummer-5">(5) Fakultetet kan, dersom det under behandlingen av søknaden reises vitenskapelig begrunnede spørsmål om kvaliteten på og omfanget av avhandlingen, oppnevne en intern komité til å gjøre en forhåndsvurdering av avhandlingen. En intern komité skal bestå av minst 2 og ikke mer enn 3 personer, med kompetanse på doktorgradsnivå innen det aktuelle fagområdet. Komiteen skal levere en skriftlig, begrunnet innstilling til fakultetet, om hvorvidt fakultetet bør akseptere innleveringen av avhandlingen og la kandidaten få arbeidet bedømt for dr.philos.-graden. Kandidaten skal orienteres om en eventuell forhåndsvurdering, og om resultatet av denne.</article><article class="numberedLegalP" data-numerator="6" id="paragraf-5-nummer-6">(6) Fakultetet kan stille krav om at søkere gjennomgår særskilte kurs, består særskilt prøve og/eller må levere supplerende dokumentasjon før det gis adgang til bedømmelse av doktorgradsarbeidet.</article><article class="numberedLegalP" data-numerator="7" id="paragraf-5-nummer-7">(7) Fakultetet fatter vedtak på grunnlag av søknaden, søkerens dokumentasjon, og eventuell innstilling fra en intern komité. Fakultetet skal begrunne eventuelt avslag av søknad om å fremstille seg for dr.philos.-graden.</article></article><article class="legalArticle" data-lovdata-URL="LTI/forskrift/2024-11-13-2941/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Avhandlingen</span></h2></article><article class="legalArticle" data-lovdata-URL="LTI/forskrift/2024-11-13-2941/§6-1" data-name="§6-1" id="paragraf-7"><h2 class="legalArticleHeader"><span class="legalArticleValue">§ 6-1</span>. <span class="legalArticleTitle">Krav til avhandlingen</span></h2><article class="numberedLegalP" data-numerator="1" id="paragraf-7-nummer-1">(1) Avhandlingen må omhandle tema som har relevans til et av NMBUs fagområder.</article><article class="numberedLegalP" data-numerator="2" id="paragraf-7-nummer-2">(2) Avhandlingen skal være et selvstendig, vitenskapelig arbeid på et høyt faglig nivå når det gjelder problemformuleringer, begrepsmessig presisering og metodisk, teoretisk og empirisk grunnlag, dokumentasjon og fremstillingsform.</article><article class="numberedLegalP" data-numerator="3" id="paragraf-7-nummer-3">(3) Avhandlingen skal ligge på samme faglige nivå som en ph.d.-avhandling, men ha betydelig større omfang. Avhandlingen skal bidra til å utvikle ny faglig kunnskap og ligge på et faglig nivå som tilsier at den vil kunne publiseres som en del av fagets vitenskapelige litteratur.</article><article class="numberedLegalP" data-numerator="4" id="paragraf-7-nummer-4">(4) Arbeider eldre enn 10 år kan normalt ikke benyttes i avhandlingen. Hvis dette likevel er tilfellet, skal det i søknaden om å få arbeidet bedømt for dr.philos.-graden legges ved en vurdering som særskilt viser hvordan delarbeidet (-ene) henger sammen med avhandlingen og hvordan det har gitt ny kunnskap innen fagområdet.</article><article class="numberedLegalP" data-numerator="5" id="paragraf-7-nummer-5">(5) En sammenstilling av flere mindre arbeider kan godtas som avhandling dersom det er en sammenheng mellom arbeidene og det er redegjort for denne sammenhengen.</article><article class="numberedLegalP" data-numerator="6" id="paragraf-7-nummer-6">(6) I avhandlinger hvor det inngår arbeider med flere forfattere skal det følge medforfattererklæring(er) som beskriver kandidatens bidrag i hvert enkeltarbeid.</article><article class="numberedLegalP" data-numerator="7" id="paragraf-7-nummer-7">(7) Retningslinjer for bruk av forfatteradresser ved NMBU skal legges til grunn for adressering av vitenskapelige publikasjoner som inngår i doktorgradsarbeidet.</article><article class="numberedLegalP" data-numerator="8" id="paragraf-7-nummer-8">(8) En enkelt avhandling kan innleveres til bedømmelse av flere i fellesskap dersom de individuelle bidragene kan identifiseres og omfanget av hvert av bidragene tilsvarer én avhandling.</article><article class="numberedLegalP" data-numerator="9" id="paragraf-7-nummer-9">(9) Avhandlingen skal være skrevet på norsk, svensk, dansk eller engelsk. Dersom det ønskes nyttet annet språk, må det søkes om særskilt tillatelse til dette ved innlevering av avhandlingen. Fakultetet fatter avgjørelse om dette.</article><article class="numberedLegalP" data-numerator="10" id="paragraf-7-nummer-10">(10) Avhandlingen skal være offentlig tilgjengelig.</article></article><article class="legalArticle" data-lovdata-URL="LTI/forskrift/2024-11-13-2941/§6-2" data-name="§6-2" id="paragraf-8"><h2 class="legalArticleHeader"><span class="legalArticleValue">§ 6-2</span>. <span class="legalArticleTitle">Arbeider som ikke godtas</span></h2><article class="numberedLegalP" data-numerator="1" id="paragraf-8-nummer-1">(1) Arbeider, eller deler av et arbeid, som har vært godtatt som grunnlag for tidligere avlagte eksamener eller grader, kan ikke antas til bedømmelse. Data, analyser eller metoder fra tidligere grader kan likevel benyttes som grunnlag for dr.philos.-avhandlingen.</article><article class="numberedLegalP" data-numerator="2" id="paragraf-8-nummer-2">(2) Et arbeid eller deler av et arbeid som tidligere er bedømt og godkjent eller ikke funnet verdig til forsvar for en doktorgrad ved norsk eller utenlandsk utdanningsinstitusjon, kan ikke antas til bedømmelse selv om arbeidet innleveres i omarbeidet skikkelse.</article><article class="numberedLegalP" data-numerator="3" id="paragraf-8-nummer-3">(3) Et arbeid eller deler av et arbeid som er til vurdering for doktorgraden ved en annen norsk eller utenlandsk universitet kan ikke samtidig innleveres for bedømmelse ved NMBU.</article></article><article class="legalArticle" data-lovdata-URL="LTI/forskrift/2024-11-13-2941/§7" data-name="§7" id="paragraf-9"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Innlevering</span></h2><article class="numberedLegalP" data-numerator="1" id="paragraf-9-nummer-1">(1) Når fakultetet har gitt kandidaten adgang til å fremstille seg for dr.philos.-graden, skal kandidaten levere:<ul class="defaultList"><li data-li-identifier="a." data-name="a."><article class="listArticle" id="paragraf-9-nummer-1-punkt-1"><article class="legalP" id="paragraf-9-nummer-1-punkt-1-ledd-1">Avhandlingen i endelig versjon i elektronisk (PDF-) format;</article></article></li><li data-li-identifier="b." data-name="b."><article class="listArticle" id="paragraf-9-nummer-1-punkt-2"><article class="legalP" id="paragraf-9-nummer-1-punkt-2-ledd-1">Erklæring om hvorvidt avhandlingen leveres inn til bedømmelse for første eller andre gang.</article></article></li></ul></article><article class="numberedLegalP" data-numerator="2" id="paragraf-9-nummer-2">(2) Et innlevert arbeid kan ikke trekkes tilbake før det er endelig avgjort om det er verdig til å forsvares for doktorgraden. Etter innlevering har doktoranden kun anledning til å foreta rettinger av formell art, se § 9-3.</article></article><article class="legalArticle" data-lovdata-URL="LTI/forskrift/2024-11-13-2941/§8" data-name="§8" id="paragraf-10"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Oppnevning av bedømmelseskomité</span></h2><article class="numberedLegalP" data-numerator="1" id="paragraf-10-nummer-1">(1) Når fakultetet har godkjent søknad om å få avhandlingen bedømt, oppnevner rektor etter forslag fra aktuelt fakultet, en sakkyndig bedømmelseskomité på minst tre medlemmer som skal bedømme avhandlingen, prøveforelesningene og disputasen. Habilitetsreglene i forvaltningslovens § 6 gjelder for komiteens medlemmer.</article><article class="numberedLegalP" data-numerator="2" id="paragraf-10-nummer-2">(2) Forslaget til bedømmelseskomité skal begrunnes og bør vise til hvordan komiteen samlet sett dekker avhandlingens fagfelt. Kandidaten skal ha anledning til å gi skriftlige merknader til komiteens sammensetning før forslaget fremmes for rektor.</article><article class="numberedLegalP" data-numerator="3" id="paragraf-10-nummer-3">(3) Komiteen skal settes sammen slik at:<ul class="defaultList"><li data-li-identifier="a." data-name="a."><article class="listArticle" id="paragraf-10-nummer-3-punkt-1"><article class="legalP" id="paragraf-10-nummer-3-punkt-1-ledd-1">Komiteens medlemmer til sammen innehar kompetanse som dekker avhandlingens fagområde</article></article></li><li data-li-identifier="b." data-name="b."><article class="listArticle" id="paragraf-10-nummer-3-punkt-2"><article class="legalP" id="paragraf-10-nummer-3-punkt-2-ledd-1">Begge kjønn, såfremt mulig, er representert</article></article></li><li data-li-identifier="c." data-name="c."><article class="listArticle" id="paragraf-10-nummer-3-punkt-3"><article class="legalP" id="paragraf-10-nummer-3-punkt-3-ledd-1">To av medlemmene er uten tilknytning til NMBU, hvorav minst ett av medlemmene bør komme fra en anerkjent utenlandsk institusjon</article></article></li><li data-li-identifier="d." data-name="d."><article class="listArticle" id="paragraf-10-nummer-3-punkt-4"><article class="legalP" id="paragraf-10-nummer-3-punkt-4-ledd-1">Ett av medlemmene skal være tilsatt ved NMBU i fast stilling, og er også komiteens leder og koordinator</article></article></li><li data-li-identifier="e." data-name="e."><article class="listArticle" id="paragraf-10-nummer-3-punkt-5"><article class="legalP" id="paragraf-10-nummer-3-punkt-5-ledd-1">Alle medlemmene har doktorgrad eller tilsvarende bedømt førstestillingskompetanse</article></article></li></ul></article><article class="numberedLegalP" data-numerator="4" id="paragraf-10-nummer-4">(4) Kandidaten orienteres om komiteens sammensetning.</article></article><article class="legalArticle" data-lovdata-URL="LTI/forskrift/2024-11-13-2941/§9" data-name="§9" id="paragraf-11"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Bedømmelseskomiteens arbeid</span></h2></article><article class="legalArticle" data-lovdata-URL="LTI/forskrift/2024-11-13-2941/§9-1" data-name="§9-1" id="paragraf-12"><h2 class="legalArticleHeader"><span class="legalArticleValue">§ 9-1</span>. <span class="legalArticleTitle">Innhenting av supplerende opplysninger</span></h2><article class="legalP" id="paragraf-12-ledd-1">Bedømmelseskomiteen kan kreve fremlagt kandidatens grunnlagsmateriale og utfyllende eller oppklarende tilleggsinformasjon.</article></article><article class="legalArticle" data-lovdata-URL="LTI/forskrift/2024-11-13-2941/§9-2" data-name="§9-2" id="paragraf-13"><h2 class="legalArticleHeader"><span class="legalArticleValue">§ 9-2</span>. <span class="legalArticleTitle">Komiteens innstilling</span></h2><article class="numberedLegalP" data-numerator="1" id="paragraf-13-nummer-1">(1) Innen tre måneder fra mottak av avhandlingen leverer bedømmelseskomiteen en innstilling, eventuelt vedlagt individuelle uttalelser, om hvorvidt arbeidet er verdig til å forsvares for doktorgraden. Innstillingen og eventuelle dissenser skal begrunnes.</article><article class="numberedLegalP" data-numerator="2" id="paragraf-13-nummer-2">(2) Bedømmelseskomiteens innstilling med eventuelle dissenser og individuelle uttalelser stiles til fakultetet som formidler den til kandidaten, med en frist på 10 arbeidsdager til å fremme skriftlige merknader til innstillingen. Hvis kandidaten ikke ønsker å fremme merknader, skal kandidaten snarest underrette fakultetet skriftlig om dette. Kandidatens eventuelle merknader skal sendes fakultetet. Fakultetet fatter vedtak i saken (jf. § 10).</article><article class="numberedLegalP" data-numerator="3" id="paragraf-13-nummer-3">(3) Dersom kandidatens merknader kan ha betydning for spørsmålet om avhandlingen kan godkjennes, bør merknadene forelegges bedømmelseskomiteen før fakultetet fatter realitetsvedtak i saken.</article></article><article class="legalArticle" data-lovdata-URL="LTI/forskrift/2024-11-13-2941/§9-3" data-name="§9-3" id="paragraf-14"><h2 class="legalArticleHeader"><span class="legalArticleValue">§ 9-3</span>. <span class="legalArticleTitle">Retting av formelle feil i avhandlingen</span></h2><article class="numberedLegalP" data-numerator="1" id="paragraf-14-nummer-1">(1) Et innlevert arbeid kan ikke trekkes tilbake før det er endelig avgjort om det er verdig til å forsvares for doktorgraden.</article><article class="numberedLegalP" data-numerator="2" id="paragraf-14-nummer-2">(2) Kandidaten kan, etter innlevering, søke fakultetet om tillatelse til å rette formelle feil i avhandlingen. En fullstendig oversikt over de feil (errata) som ønskes rettet skal legges ved søknaden, som må leveres senest 4 uker før planlagt disputas. Det kan søkes kun én gang.</article></article><article class="legalArticle" data-lovdata-URL="LTI/forskrift/2024-11-13-2941/§10" data-name="§10" id="paragraf-15"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Fakultetets behandling av bedømmelseskomiteens innstilling</span></h2><article class="numberedLegalP" data-numerator="1" id="paragraf-15-nummer-1">(1) Fakultetet fatter, på grunnlag av bedømmelseskomiteens innstilling, vedtak om hvorvidt en doktorgradsavhandling er verdig til å forsvares.</article><article class="numberedLegalP" data-numerator="2" id="paragraf-15-nummer-2">(2) Dersom bedømmelseskomiteen er enstemmig i sin innstilling, fatter fakultetet vedtak i samsvar med den enstemmige innstillingen.</article><article class="numberedLegalP" data-numerator="3" id="paragraf-15-nummer-3">(3) Dersom det er dissens i komiteen, fremmer fakultetet saken for rektor, som kan:<ul class="defaultList"><li data-li-identifier="a." data-name="a."><article class="listArticle" id="paragraf-15-nummer-3-punkt-1"><article class="legalP" id="paragraf-15-nummer-3-punkt-1-ledd-1">Fatte vedtak uten ytterligere bedømmelse</article></article></li><li data-li-identifier="b." data-name="b."><article class="listArticle" id="paragraf-15-nummer-3-punkt-2"><article class="legalP" id="paragraf-15-nummer-3-punkt-2-ledd-1">Søke nærmere avklaring fra bedømmelseskomiteen</article></article></li><li data-li-identifier="c." data-name="c."><article class="listArticle" id="paragraf-15-nummer-3-punkt-3"><article class="legalP" id="paragraf-15-nummer-3-punkt-3-ledd-1">Oppnevne to nye sakkyndige som avgir individuelle uttalelser om avhandlingen</article></article></li><li data-li-identifier="d." data-name="d."><article class="listArticle" id="paragraf-15-nummer-3-punkt-4"><article class="legalP" id="paragraf-15-nummer-3-punkt-4-ledd-1">Vedta at de to nye sakkyndige skal inngå i en utvidet bedømmelseskomité</article></article></li></ul><p class="leddfortsettelse">Rektor fatter vedtak i saken på grunnlag av uttalelsen, eventuelle merknader fra kandidaten og eventuelle uttalelser som er innhentet fra de to nye sakkyndige.</p></article><article class="numberedLegalP" data-numerator="4" id="paragraf-15-nummer-4">(4) Kandidaten underrettes om resultatet av behandlingen.</article></article><article class="legalArticle" data-lovdata-URL="LTI/forskrift/2024-11-13-2941/§11" data-name="§11" id="paragraf-16"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ny innlevering</span></h2><article class="legalP" id="paragraf-16-ledd-1">En doktorgradsavhandling som ikke er blitt godkjent ved en tidligere bedømmelse, kan bedømmes i ny utgave, enten som eneste arbeid eller som ett av flere sammenhengende arbeider, først seks måneder etter at fakultetet har fattet vedtak om å underkjenne avhandlingen. Ny bedømmelse kan bare finne sted én gang. Fakultetets behandling av bedømmelseskomiteens innstilling skjer i henhold til § 10.</article></article><article class="legalArticle" data-lovdata-URL="LTI/forskrift/2024-11-13-2941/§12" data-name="§12" id="paragraf-17"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Offentliggjøring av avhandlingen</span></h2></article><article class="legalArticle" data-lovdata-URL="LTI/forskrift/2024-11-13-2941/§12-1" data-name="§12-1" id="paragraf-18"><h2 class="legalArticleHeader"><span class="legalArticleValue">§ 12-1</span>. <span class="legalArticleTitle">Krav til den trykte avhandlingen</span></h2><article class="legalP" id="paragraf-18-ledd-1">Når avhandlingen er funnet verdig til forsvar, skal den trykkes i det format NMBU fastsetter. Avhandlingen skal trykkes nøyaktig slik den ble innlevert, men det er tillatt å gjøre godkjente rettinger av formelle feil, jf. § 9-3.</article></article><article class="legalArticle" data-lovdata-URL="LTI/forskrift/2024-11-13-2941/§12-2" data-name="§12-2" id="paragraf-19"><h2 class="legalArticleHeader"><span class="legalArticleValue">§ 12-2</span>. <span class="legalArticleTitle">Offentliggjøring</span></h2><article class="numberedLegalP" data-numerator="1" id="paragraf-19-nummer-1">(1) Avhandlingen skal være offentlig tilgjengelig senest 10 arbeidsdager før offentlig forsvar, og fakultetet har ansvar for at dette skjer. Avhandlingen gjøres offentlig i den form den ble innlevert til bedømmelse, men med ev. errata, jf. § 9-3.</article><article class="numberedLegalP" data-numerator="2" id="paragraf-19-nummer-2">(2) Det kan ikke legges restriksjoner på offentliggjøring av en doktorgradsavhandling med unntak av en på forhånd avtalt utsettelse av datoen for offentliggjøring. Ekstern part kan ikke stille krav om at hele eller deler av avhandlingen unntas offentlighet, jf. § 6-1.</article><article class="numberedLegalP" data-numerator="3" id="paragraf-19-nummer-3">(3) NMBU forbeholder seg en ikke-eksklusiv rett til å arkivere og offentliggjøre avhandlingen via NMBUs elektroniske vitenarkiv, Brage. Retten innebærer at avhandlingen arkiveres og offentliggjøres i sin helhet, som ett dokument med eventuelle delarbeider inkludert. NMBU skal ikke offentliggjøre eventuelle delarbeider enkeltvis, atskilt fra øvrige deler av avhandlingen. Kandidaten kan forbeholde seg retten til å utsette elektronisk offentliggjøring i inntil ett år fra disputasdato.</article><article class="numberedLegalP" data-numerator="4" id="paragraf-19-nummer-4">(4) Ved publisering av avhandlingen skal kandidater følge gjeldende retningslinjer for kreditering av institusjoner, jf. § 6-1 syvende ledd.</article></article><article class="legalArticle" data-lovdata-URL="LTI/forskrift/2024-11-13-2941/§13" data-name="§13" id="paragraf-20"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Doktorgradsprøve</span></h2></article><article class="legalArticle" data-lovdata-URL="LTI/forskrift/2024-11-13-2941/§13-1" data-name="§13-1" id="paragraf-21"><h2 class="legalArticleHeader"><span class="legalArticleValue">§ 13-1</span>. <span class="legalArticleTitle">Prøveforelesninger</span></h2><article class="numberedLegalP" data-numerator="1" id="paragraf-21-nummer-1">(1) Dersom avhandlingen finnes verdig til å forsvares for doktorgraden, skal kandidaten holde to offentlige prøveforelesninger, én over et selvvalgt emne og én over et oppgitt emne.</article><article class="numberedLegalP" data-numerator="2" id="paragraf-21-nummer-2">(2) Prøveforelesningene er selvstendige deler av doktorgradsprøven. Hensikten er å prøve kandidatens evne til å tilegne seg kunnskaper utover avhandlingens tema, og evnen til å formidle disse i en forelesningssituasjon.</article><article class="numberedLegalP" data-numerator="3" id="paragraf-21-nummer-3">(3) Kandidaten meddeler tittel for prøveforelesning over selvvalgt emne til fakultetet én måned før planlagt disputasdato.</article><article class="numberedLegalP" data-numerator="4" id="paragraf-21-nummer-4">(4) Tittel for prøveforelesning over oppgitt emne bestemmes av bedømmelseskomiteen og kunngjøres for kandidaten 10 arbeidsdager før forelesningen holdes.</article><article class="numberedLegalP" data-numerator="5" id="paragraf-21-nummer-5">(5) Prøveforelesningene skal holdes ved NMBU, og skjer på avhandlingsspråket eller et annet språk som er tillatt, jf. § 6-1 niende ledd.</article><article class="numberedLegalP" data-numerator="6" id="paragraf-21-nummer-6">(6) Bedømmelseskomiteen vurderer prøveforelesningene, som skal være bestått før disputas kan avholdes. Innstillingen fra bedømmelseskomiteen skal begrunnes dersom prøveforelesningen anbefales ikke bestått.</article></article><article class="legalArticle" data-lovdata-URL="LTI/forskrift/2024-11-13-2941/§13-2" data-name="§13-2" id="paragraf-22"><h2 class="legalArticleHeader"><span class="legalArticleValue">§ 13-2</span>. <span class="legalArticleTitle">Disputas</span></h2><article class="numberedLegalP" data-numerator="1" id="paragraf-22-nummer-1">(1) Offentlig forsvar av avhandlingen, disputas, skal avholdes innen 6 måneder etter at avhandlingen er funnet verdig til å forsvares.</article><article class="numberedLegalP" data-numerator="2" id="paragraf-22-nummer-2">(2) Tid og sted for disputasen skal kunngjøres minst 10 arbeidsdager før den avholdes.</article><article class="numberedLegalP" data-numerator="3" id="paragraf-22-nummer-3">(3) Disputasen skal avholdes ved NMBU.</article><article class="numberedLegalP" data-numerator="4" id="paragraf-22-nummer-4">(4) Den komiteen som opprinnelig har bedømt avhandlingen, bedømmer også disputasen.</article><article class="numberedLegalP" data-numerator="5" id="paragraf-22-nummer-5">(5) Disputasen skjer på avhandlingsspråket eller et annet språk som er tillatt, jf. § 6-1 niende ledd.</article><article class="numberedLegalP" data-numerator="6" id="paragraf-22-nummer-6">(6) Det skal være to ordinære opponenter. De to ordinære opponentene skal være medlemmer av bedømmelseskomiteen. I særlige tilfeller kan det oppnevnes ordinære opponenter som ikke har vært medlemmer av komiteen.</article><article class="numberedLegalP" data-numerator="7" id="paragraf-22-nummer-7">(7) Disputasen ledes av dekan eller den dekan utpeker til dette, som gjør kort rede for innleveringen og bedømmelsen av avhandlingen og for prøveforelesningene og bedømmelsen av disse. Deretter gjør dr.philos.-kandidaten rede for hensikten med og resultatene av det vitenskapelige arbeidet.</article><article class="numberedLegalP" data-numerator="8" id="paragraf-22-nummer-8">(8) Disputasen skal være en faglig diskusjon mellom opponenter og doktorand. Det bør legges spesiell vekt på å få etterprøvd holdbarheten av viktige konklusjoner som doktoranden har trukket i sitt arbeid. Problemstillingene som opponentene velger å forfølge, behøver ikke være begrenset til de som er omtalt i komiteens uttalelse om avhandlingen. Etter at begge opponentene har avsluttet sin opposisjon, og doktoranden har fått anledning til å forsvare avhandlingen, gis de øvrige tilstedeværende anledning til å kommentere ex auditorio. Disputasleder avslutter disputasen.</article><article class="numberedLegalP" data-numerator="9" id="paragraf-22-nummer-9">(9) Bedømmelseskomiteen avgir innstilling til fakultetet om forsvaret bør godkjennes. Innstillingen skal begrunnes dersom disputasen anbefales ikke godkjent. Innstillingen skal konkludere med om doktorgradsprøven samlet sett er godkjent/ikke godkjent.</article><article class="numberedLegalP" data-numerator="10" id="paragraf-22-nummer-10">(10) Disputasen skal være godkjent før vitnemål kan tildeles.</article></article><article class="legalArticle" data-lovdata-URL="LTI/forskrift/2024-11-13-2941/§14" data-name="§14" id="paragraf-23"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Godkjenning av doktorgradsprøve</span></h2><article class="numberedLegalP" data-numerator="1" id="paragraf-23-nummer-1">(1) Fakultetet fatter vedtak om godkjenning av doktorgradsprøven, på grunnlag av bedømmelseskomiteens innstillinger.</article><article class="numberedLegalP" data-numerator="2" id="paragraf-23-nummer-2">(2) Hvis prøveforelesninger eller disputas ikke godkjennes, kan ny prøve først avlegges etter 6 måneder. Ny prøveforelesning må holdes over nytt emne. Avhandlingen kan forsvares på nytt én gang. Så vidt mulig skal de nye prøvene vurderes av den opprinnelige bedømmelseskomiteen.</article></article><article class="legalArticle" data-lovdata-URL="LTI/forskrift/2024-11-13-2941/§15" data-name="§15" id="paragraf-24"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Tildeling av graden og vitnemål</span></h2><article class="numberedLegalP" data-numerator="1" id="paragraf-24-nummer-1">(1) Når fakultetet har godkjent avhandlingen, prøveforelesninger og disputas, blir kandidaten tildelt graden doctor philosophiae (dr.philos.) av NMBU.</article><article class="numberedLegalP" data-numerator="2" id="paragraf-24-nummer-2">(2) Vitnemål utstedes av NMBU, i samsvar med nasjonale retningslinjer for utforming av vitnemål. Vitnemål signeres slik NMBU fastsetter.</article></article><article class="legalArticle" data-lovdata-URL="LTI/forskrift/2024-11-13-2941/§16" data-name="§16" id="paragraf-25"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Klage</span></h2><article class="numberedLegalP" data-numerator="1" id="paragraf-25-nummer-1">(1) Avslag på søknad om å få avhandlingen bedømt og vedtak om ikke godkjent avhandling, prøveforelesning eller disputas kan påklages etter reglene i universitets- og høyskoleloven § 13-1 og forvaltningsloven §§ 28 flg.</article><article class="numberedLegalP" data-numerator="2" id="paragraf-25-nummer-2">(2) Dersom fakultetet eller NMBUs nemnd for studentsaker finner grunn til det, kan det oppnevnes enkeltpersoner eller et eget utvalg som skal foreta en vurdering av den foretatte bedømmelse og de kriterier denne bygger på, eller til å foreta en ny eller supplerende sakkyndig vurdering.</article></article><article class="legalArticle" data-lovdata-URL="LTI/forskrift/2024-11-13-2941/§17" data-name="§17" id="paragraf-26"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse</span></h2><article class="legalP" id="paragraf-26-ledd-1">Forskriften trer i kraft 1. januar 2025 og samtidig oppheves forskrift 19. januar 2017 nr. 443 for graden doctor philosophiae (dr.philos.) ved Norges miljø- og biovitenskapelige universitet.</article></article></main></body></html>