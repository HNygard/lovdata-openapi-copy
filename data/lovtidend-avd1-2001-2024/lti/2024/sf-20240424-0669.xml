<!DOCTYPE html><html lang="nb"><head><title>Kunngjøring av korrekt versjon av § 3-2-1 og § 3-2-2 i forskrift 26. mars 2024 nr. 541 til utfylling og gjennomføring mv. av suppleringsskatteloven av 12. januar 2024 nr. 1</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-04-24-669</dd><dt class="dokid">DokumentID</dt><dd class="dokid">LTI/forskrift/2024-04-24-669</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="subunit">Etat</dt><dd class="subunit"><ul><li>Skattelovavdelingen</li></ul></dd><dt class="dateInForce">I kraft fra</dt><dd class="dateInForce">2024-03-26, med virkning for inntektsåret 2024</dd><dt class="changesToDocuments">Endrer</dt><dd class="changesToDocuments"><ul><li>forskrift/2024-03-26-541</li></ul></dd><dt class="basedOn">Hjemmel</dt><dd class="basedOn"><ul><li>lov/2024-01-12-1/§1-5</li><li>lov/2024-01-12-1/§5-7</li></ul></dd><dt class="dateOfPublication">Kunngjort</dt><dd class="dateOfPublication">2024-04-24 14:50</dd><dt class="lastupdated">Rettet</dt><dd class="lastupdated">2024-04-26 (se nederst).</dd><dt class="journalNumber">Journalnummer</dt><dd class="journalNumber">2024-0392</dd><dt class="title">Tittel</dt><dd class="title">Kunngjøring av korrekt versjon av § 3-2-1 og § 3-2-2 i forskrift 26. mars 2024 nr. 541 til utfylling og gjennomføring mv. av suppleringsskatteloven av 12. januar 2024 nr. 1</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Kunngjøring 24. april 2024 av korrekt versjon av del av forskrift 26. mars 2024 nr. 541 til utfylling og gjennomføring mv. av suppleringsskatteloven av 12. januar 2024 nr. 1, fastsatt av Finansdepartementet 26. mars 2024 med hjemmel i lov 12. januar 2024 nr. 1 om suppleringsskatt på underbeskattet inntekt i konsern (suppleringsskatteloven) § 1-5 og § 5-7.</dd><dt class="refid">RefID</dt><dd class="refid">forskrift/2024-04-24-669</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Kunngjøring av korrekt versjon av § 3-2-1 og § 3-2-2 i forskrift 26. mars 2024 nr. 541 til utfylling og gjennomføring mv. av suppleringsskatteloven av 12. januar 2024 nr. 1<ul class="tocSubUl"><li>§ 3-2-1. Definisjoner</li><li>3-2-2. Nærmere om beregningen av justert resultat</li><li>Rettelser<ul class="tocSubUl"><li>§ 3-2-2. Nærmere om beregningen av justert resultat</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2024-04-24-669" id="dokument"><h1>Kunngjøring av korrekt versjon av § 3-2-1 og § 3-2-2 i forskrift 26. mars 2024 nr. 541 til utfylling og gjennomføring mv. av suppleringsskatteloven av 12. januar 2024 nr. 1</h1><article class="defaultP">§ 3-2-1 og § 3-2-2 ble gjengitt feil ved kunngjøringen av forskrift 26. mars 2024 nr. 541 til utfylling og gjennomføring mv. av suppleringsskatteloven av 12. januar 2024 nr. 1 og skal med ikrafttredelse 26. mars 2024, med virkning for inntektsåret 2024, lyde:</article><article class="legalArticle" data-lovdata-URL="LTI/forskrift/2024-04-24-669/§3-2-1" data-name="§3-2-1" id="paragraf-1"><h2 class="legalArticleHeader"><span class="legalArticleValue">§ 3-2-1</span>. <span class="legalArticleTitle">Definisjoner</span></h2><article class="legalP" id="paragraf-1-ledd-1">I suppleringsskatteloven § 3-2 første ledd menes med:<ul class="defaultList"><li data-li-identifier="a." data-name="a."><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1"><i>netto skattekostnad:</i> summen av følgende poster: <ul class="defaultList"><li data-li-identifier="1." data-name="1."><article class="listArticle" id="paragraf-1-ledd-1-punkt-1-ledd-1-punkt-1"><article class="legalP" id="paragraf-1-ledd-1-punkt-1-ledd-1-punkt-1-ledd-1">omfattede skatter bokført som kostnad, samt betalbar og utsatt omfattet skatt som er tatt med i skattekostnaden, herunder omfattet skatt på inntekt som er unntatt ved beregningen av justert resultat,</article></article></li><li data-li-identifier="2." data-name="2."><article class="listArticle" id="paragraf-1-ledd-1-punkt-1-ledd-1-punkt-2"><article class="legalP" id="paragraf-1-ledd-1-punkt-1-ledd-1-punkt-2-ledd-1">utsatt skattefordel som er knyttet til et underskudd for regnskapsåret,</article></article></li><li data-li-identifier="3." data-name="3."><article class="listArticle" id="paragraf-1-ledd-1-punkt-1-ledd-1-punkt-3"><article class="legalP" id="paragraf-1-ledd-1-punkt-1-ledd-1-punkt-3-ledd-1">kvalifisert nasjonal suppleringsskatt bokført som kostnad,</article></article></li><li data-li-identifier="4." data-name="4."><article class="listArticle" id="paragraf-1-ledd-1-punkt-1-ledd-1-punkt-4"><article class="legalP" id="paragraf-1-ledd-1-punkt-1-ledd-1-punkt-4-ledd-1">skatter som oppstår etter regler om suppleringsskatt, og</article></article></li><li data-li-identifier="5." data-name="5."><article class="listArticle" id="paragraf-1-ledd-1-punkt-1-ledd-1-punkt-5"><article class="legalP" id="paragraf-1-ledd-1-punkt-1-ledd-1-punkt-5-ledd-1">diskvalifisert refunderbar selskapsskatt bokført som kostnad.</article></article></li></ul></article></article></li><li data-li-identifier="b." data-name="b."><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1"><i>fritatt utbytte:</i> utbytte eller annen utdeling opptjent på grunnlag av en eierinteresse, unntatt utbytte eller annen utdeling som er mottatt eller opptjent for <ul class="defaultList"><li data-li-identifier="1." data-name="1."><article class="listArticle" id="paragraf-1-ledd-1-punkt-2-ledd-1-punkt-1"><article class="legalP" id="paragraf-1-ledd-1-punkt-2-ledd-1-punkt-1-ledd-1">en porteføljeinvestering som på utdelingstidspunktet økonomisk sett har vært eid i mindre enn ett år av konsernenheten som mottar eller opptjener rett til utbyttet eller utdelingen, eller</article></article></li><li data-li-identifier="2." data-name="2."><article class="listArticle" id="paragraf-1-ledd-1-punkt-2-ledd-1-punkt-2"><article class="legalP" id="paragraf-1-ledd-1-punkt-2-ledd-1-punkt-2-ledd-1">en eierinteresse i en investeringsenhet eller forsikringsinvesteringsenhet, når det for eierinteressen er valgt å anvende en metode for skattepliktig utdeling i samsvar med suppleringsskatteloven § 7-6.</article></article></li></ul></article></article></li><li data-li-identifier="c." data-name="c."><article class="listArticle" id="paragraf-1-ledd-1-punkt-3"><article class="legalP" id="paragraf-1-ledd-1-punkt-3-ledd-1"><i>fritatt egenkapitalgevinst eller -tap:</i> gevinst, overskudd, underskudd eller tap som er tatt med i det regnskapsmessige resultatet, som stammer fra <ul class="defaultList"><li data-li-identifier="1." data-name="1."><article class="listArticle" id="paragraf-1-ledd-1-punkt-3-ledd-1-punkt-1"><article class="legalP" id="paragraf-1-ledd-1-punkt-3-ledd-1-punkt-1-ledd-1">endringer i virkelig verdi på en eierinteresse, unntatt en porteføljeinvestering,</article></article></li><li data-li-identifier="2." data-name="2."><article class="listArticle" id="paragraf-1-ledd-1-punkt-3-ledd-1-punkt-2"><article class="legalP" id="paragraf-1-ledd-1-punkt-3-ledd-1-punkt-2-ledd-1">en eierinteresse som regnskapsmessig er ført etter egenkapitalmetoden, eller</article></article></li><li data-li-identifier="3." data-name="3."><article class="listArticle" id="paragraf-1-ledd-1-punkt-3-ledd-1-punkt-3"><article class="legalP" id="paragraf-1-ledd-1-punkt-3-ledd-1-punkt-3-ledd-1">avhendelse av en eierinteresse, unntatt en porteføljeinvestering.</article></article></li></ul></article></article></li><li data-li-identifier="d." data-name="d."><article class="listArticle" id="paragraf-1-ledd-1-punkt-4"><article class="legalP" id="paragraf-1-ledd-1-punkt-4-ledd-1"><i>gevinst eller tap i henhold til en verdireguleringsmodell:</i> netto gevinst eller tap, økt eller redusert med eventuelle tilknyttede omfattede skatter for regnskapsåret, oppstått ved anvendelse av en regnskapsmetode eller -praksis, som for all eiendom, anlegg og utstyr <ul class="defaultList"><li data-li-identifier="1." data-name="1."><article class="listArticle" id="paragraf-1-ledd-1-punkt-4-ledd-1-punkt-1"><article class="legalP" id="paragraf-1-ledd-1-punkt-4-ledd-1-punkt-1-ledd-1">periodisk justerer bokført verdi på slik eiendom, anlegg og utstyr til virkelig verdi,</article></article></li><li data-li-identifier="2." data-name="2."><article class="listArticle" id="paragraf-1-ledd-1-punkt-4-ledd-1-punkt-2"><article class="legalP" id="paragraf-1-ledd-1-punkt-4-ledd-1-punkt-2-ledd-1">bokfører verdiendringene under andre inntekter og kostnader, og</article></article></li><li data-li-identifier="3." data-name="3."><article class="listArticle" id="paragraf-1-ledd-1-punkt-4-ledd-1-punkt-3"><article class="legalP" id="paragraf-1-ledd-1-punkt-4-ledd-1-punkt-3-ledd-1">ikke senere bokfører gevinsten eller tapet som først er bokført under andre inntekter og kostnader, i resultatregnskapet.</article></article></li></ul></article></article></li><li data-li-identifier="e." data-name="e."><article class="listArticle" id="paragraf-1-ledd-1-punkt-5"><article class="legalP" id="paragraf-1-ledd-1-punkt-5-ledd-1"><i>asymmetrisk behandling av gevinst eller tap på utenlandsk valuta:</i> valutagevinst eller -tap for en enhet som har ulik funksjonell valuta for regnskap og skatt, og som oppfyller et av vilkårene under alternativene 1 til 4 nedenfor. Med funksjonell valuta for skatt menes den funksjonelle valutaen som er brukt til å fastsette konsernenhetens skattemessige resultat for en omfattet skatt i den jurisdiksjonen den er lokalisert i. Med funksjonell valuta for regnskapet menes den funksjonelle valutaen som er brukt til å fastsette konsernenhetens regnskapsmessige resultat. Med en tredje utenlandsk valuta menes en valuta som verken er konsernenhetens funksjonelle valuta for skatt eller for regnskap. Valutagevinsten eller -tapet må være <ul class="defaultList"><li data-li-identifier="1." data-name="1."><article class="listArticle" id="paragraf-1-ledd-1-punkt-5-ledd-1-punkt-1"><article class="legalP" id="paragraf-1-ledd-1-punkt-5-ledd-1-punkt-1-ledd-1">tatt med ved beregningen av skattemessig resultat for en konsernenhet og skyldes endringer i vekslingskursen mellom funksjonell valuta for regnskap og funksjonell valuta for skatt,</article></article></li><li data-li-identifier="2." data-name="2."><article class="listArticle" id="paragraf-1-ledd-1-punkt-5-ledd-1-punkt-2"><article class="legalP" id="paragraf-1-ledd-1-punkt-5-ledd-1-punkt-2-ledd-1">tatt med ved beregningen av regnskapsmessig resultat for en konsernenhet og skyldes endringer i vekslingskursen mellom funksjonell valuta for regnskap og funksjonell valuta for skatt,</article></article></li><li data-li-identifier="3." data-name="3."><article class="listArticle" id="paragraf-1-ledd-1-punkt-5-ledd-1-punkt-3"><article class="legalP" id="paragraf-1-ledd-1-punkt-5-ledd-1-punkt-3-ledd-1">tatt med ved beregningen av regnskapsmessig resultat for en konsernenhet og skyldes endringer i vekslingskursen mellom en tredje utenlandsk valuta og funksjonell valuta for regnskap, eller</article></article></li><li data-li-identifier="4." data-name="4."><article class="listArticle" id="paragraf-1-ledd-1-punkt-5-ledd-1-punkt-4"><article class="legalP" id="paragraf-1-ledd-1-punkt-5-ledd-1-punkt-4-ledd-1">forårsaket av endringer i vekslingskursen mellom en tredje utenlandsk valuta og konsernenhetens funksjonelle valuta for skatt, uavhengig av om gevinsten eller tapet er tatt med ved beregningen av skattepliktig inntekt.</article></article></li></ul></article></article></li><li data-li-identifier="f." data-name="f."><article class="listArticle" id="paragraf-1-ledd-1-punkt-6"><article class="legalP" id="paragraf-1-ledd-1-punkt-6-ledd-1"><i>ikke anerkjente kostnader:</i> kostnader til <ul class="defaultList"><li data-li-identifier="1." data-name="1."><article class="listArticle" id="paragraf-1-ledd-1-punkt-6-ledd-1-punkt-1"><article class="legalP" id="paragraf-1-ledd-1-punkt-6-ledd-1-punkt-1-ledd-1">ulovlige betalinger, herunder bestikkelser og returprovisjon, og</article></article></li><li data-li-identifier="2." data-name="2."><article class="listArticle" id="paragraf-1-ledd-1-punkt-6-ledd-1-punkt-2"><article class="legalP" id="paragraf-1-ledd-1-punkt-6-ledd-1-punkt-2-ledd-1">bøter og gebyrer som utgjør eller overstiger 50&#xa0;000 euro eller et tilsvarende beløp i den funksjonelle valutaen for regnskapet.</article></article></li></ul></article></article></li><li data-li-identifier="g." data-name="g."><article class="listArticle" id="paragraf-1-ledd-1-punkt-7"><article class="legalP" id="paragraf-1-ledd-1-punkt-7-ledd-1"><i>feil i tidligere periode og endring av regnskapsprinsipp:</i> en endring i inngående balanse for egenkapital for en konsernenhet ved begynnelsen av et regnskapsår som skyldes <ul class="defaultList"><li data-li-identifier="1." data-name="1."><article class="listArticle" id="paragraf-1-ledd-1-punkt-7-ledd-1-punkt-1"><article class="legalP" id="paragraf-1-ledd-1-punkt-7-ledd-1-punkt-1-ledd-1">korrigering av feil ved fastsettelsen av det regnskapsmessige resultatet i et tidligere regnskapsår som påvirket inntekten eller kostnadene ved beregningen av det justerte resultatet i det tidligere regnskapsåret, unntatt i den utstrekning korrigeringen medførte en vesentlig reduksjon av en forpliktelse for omfattede skatter som behandles etter § 4-1-4, eller</article></article></li><li data-li-identifier="2." data-name="2."><article class="listArticle" id="paragraf-1-ledd-1-punkt-7-ledd-1-punkt-2"><article class="legalP" id="paragraf-1-ledd-1-punkt-7-ledd-1-punkt-2-ledd-1">en endring i regnskapsprinsipper eller -praksis som påvirket inntektene eller kostnadene som er tatt med i beregningen av justert resultat.</article></article></li></ul></article></article></li><li data-li-identifier="h." data-name="h."><article class="listArticle" id="paragraf-1-ledd-1-punkt-8"><article class="legalP" id="paragraf-1-ledd-1-punkt-8-ledd-1"><i>avsatt pensjonskostnad eller -inntekt for en pensjonsplan med pensjonsfond:</i> differansen mellom pensjonskostnaden eller -inntekten som er tatt med i det regnskapsmessige resultatet, og beløpet som er innbetalt til eller utbetalt fra et pensjonsfond i regnskapsåret.</article></article></li><li data-li-identifier="i." data-name="i."><article class="listArticle" id="paragraf-1-ledd-1-punkt-9"><article class="legalP" id="paragraf-1-ledd-1-punkt-9-ledd-1"><i>inntekt i form av gjeldsettergivelse:</i> inntekt i form av ettergivelse av gjeld som en rapporterende konsernenhet velger at skal fritas fra beregningen av justert resultat, og som <ul class="defaultList"><li data-li-identifier="1." data-name="1."><article class="listArticle" id="paragraf-1-ledd-1-punkt-9-ledd-1-punkt-1"><article class="legalP" id="paragraf-1-ledd-1-punkt-9-ledd-1-punkt-1-ledd-1">er ledd i en lovregulert gjelds- eller konkursprosess, som er under tilsyn av en domstol eller en annen dømmende myndighet i den aktuelle jurisdiksjonen eller hvor det er utnevnt en uavhengig insolvensadministrator,</article></article></li><li data-li-identifier="2." data-name="2."><article class="listArticle" id="paragraf-1-ledd-1-punkt-9-ledd-1-punkt-2"><article class="legalP" id="paragraf-1-ledd-1-punkt-9-ledd-1-punkt-2-ledd-1">oppstår i henhold til et arrangement der en eller flere kreditorer ikke har tilknytning til debitor, og det er rimelig å konkludere med at debitor ville ha vært insolvent innen tolv måneder, dersom det ikke hadde vært for ettergivelsen av gjelden til tredjepart under arrangementet, eller</article></article></li><li data-li-identifier="3." data-name="3."><article class="listArticle" id="paragraf-1-ledd-1-punkt-9-ledd-1-punkt-3"><article class="legalP" id="paragraf-1-ledd-1-punkt-9-ledd-1-punkt-3-ledd-1">oppstår når debitors gjeld overstiger eiendelenes markedsverdi som fastsatt umiddelbart før gjeldsettergivelsen. Fritakelse skjer bare for ettergivelse der kreditor ikke har tilknytning til debitor, og bare for det laveste av det beløpet debitors gjeld overstiger markedsverdien av eiendelene med, som fastsatt umiddelbart før gjeldsettergivelsen, og reduksjonen av debitors skattefordeler som følge av gjeldsettergivelsen i henhold til skattelovgivningen i den jurisdiksjonen hvor debitor er lokalisert.</article></article></li></ul></article></article></li></ul></article></article><article class="legalArticle" data-lovdata-URL="LTI/forskrift/2024-04-24-669/3-2-2" data-name="3-2-2" id="paragraf-2"><h2 class="legalArticleHeader"><span class="legalArticleValue">3-2-2</span>. <span class="legalArticleTitle">Nærmere om beregningen av justert resultat</span></h2><article class="numberedLegalP" data-numerator="1" id="paragraf-2-nummer-1">(1) Et forsikringsforetaks kostnader i form av økte forpliktelser overfor forsikringstakere medregnes ikke ved beregningen av justert resultat så langt økningen skyldes utbytte eller gevinst som er unntatt fra beregningen av justert resultat etter suppleringsskatteloven § 3-2 første ledd bokstav b eller c, på eierinteresser som forsikringsforetaket innehar på vegne av forsikringstakere.</article><article class="numberedLegalP" data-numerator="2" id="paragraf-2-nummer-2">(2) En rapporterende konsernenhet kan for en konsernenhet velge at utbytte som er nevnt i § 3-2-1 bokstav b nr. 1, skal medregnes i justert resultat uavhengig av eiertidskravet. Valget gjelder for fem år.</article><article class="numberedLegalP" data-numerator="3" id="paragraf-2-nummer-3">(3) I tilfeller der et finansielt instrument har både egenkapital- og gjeldskomponenter etter det relevante regnskapsspråket, gjelder unntaket for fritatt utbytte i suppleringsskatteloven § 3-2 første ledd bokstav b kun den delen av utdeling på slikt instrument som er mottatt eller bokført som knyttet til retten til overskudd, kapital eller reserver i utstedende enhet. Et finansielt instrument som er utstedt av en konsernenhet til en annen konsernenhet i samme konsern, må klassifiseres likt som enten gjeld eller egenkapital i begge enhetene. I tilfeller der enhetene har klassifisert et slikt finansielt instrument ulikt, skal utstedende enhets klassifisering legges til grunn for begge enhetene etter suppleringsskatteloven. Avkastning på en eierinteresse som anses som gjeld etter foregående punktum, kan ikke anses som utbytte eller annen utdeling nevnt i § 3-2-1 bokstav b.</article><article class="numberedLegalP" data-numerator="4" id="paragraf-2-nummer-4">(4) En rapporterende konsernenhet kan for en konsernenhet velge at valutagevinst eller -tap skal behandles som fritatt egenkapitalgevinst eller -tap, jf. § 3-2-1 bokstav c. Valget gjelder for fem år.</article><article class="numberedLegalP" data-numerator="5" id="paragraf-2-nummer-5">(5) En rapporterende konsernenhet kan velge at egenkapitalgevinst og -tap som er fritatt etter § 3-2-1 bokstav c, og som ikke gjelder en investering i en kvalifisert eierinteresse, skal medregnes i justert resultat, og at tilknyttet betalbar skatt og utsatt skatt skal medregnes i justert skatt.</article><article class="numberedLegalP" data-numerator="6" id="paragraf-2-nummer-6">(6) Benyttes skattemessig kostnad ved aksjebasert vederlag, og kostnaden er knyttet til en opsjon som løper ut uten å bli benyttet, må konsernenheten inntektsføre det samlede beløpet som tidligere er fradratt i utløpsåret. Er noe av det aksjebaserte vederlaget i en transaksjon fradragsført før regnskapsåret valget om å benytte skattemessig kostnad ble tatt for, og det samlede beløpet som er fradragsført overstiger det samlede beløpet som er fradragsført skattemessig, må konsernenheten inntektsføre differansen i det regnskapsåret valget ble tatt for. Fornyes ikke valget om å benytte skattemessig kostnad det året valget utløper, og samlede kostnader som er fradragsført for aksjebaserte vederlag som ikke er blitt betalt, overstiger påløpte regnskapsmessige kostnader, skal differansen inntektsføres ved beregning av justert resultat dette året.</article><article class="numberedLegalP" data-numerator="7" id="paragraf-2-nummer-7">(7) Omsettelige og ikke-omsettelige skattefradrag behandles slik ved beregningen av justert resultat:<ul class="defaultList"><li data-li-identifier="a." data-name="a."><article class="listArticle" id="paragraf-2-nummer-7-punkt-1"><article class="legalP" id="paragraf-2-nummer-7-punkt-1-ledd-1">For den som har opparbeidet et omsettelig skattefradrag som nevnt i suppleringsskatteloven § 3-2 fjerde ledd, kan skattefradragets pålydende medregnes som inntekt ved beregningen av justert resultat for det regnskapsåret retten til skattefradraget oppstod eller for det eventuelt senere året da skattefradraget ble krevet. Inntekten kan likevel fordeles over flere regnskapsår, dersom den regnskapsføres slik. Selges skattefradraget innen 15 måneder etter utløpet av det året retten til skattefradraget oppstod, skal vederlaget føres som inntekt etter første punktum. Skjer salget senere, skal et eventuelt tap føres som kostnad ved beregningen av justert resultat for salgsåret. Løper retten til skattefradrag som nevnt i første punktum ut uten å bli benyttet eller solgt, skal et beløp tilsvarende skattefradragets pålydende regnes som tap i utløpsåret.</article></article></li><li data-li-identifier="b." data-name="b."><article class="listArticle" id="paragraf-2-nummer-7-punkt-2"><article class="legalP" id="paragraf-2-nummer-7-punkt-2-ledd-1">For en kjøper av et omsettelig skattefradrag skal forskjellen mellom kjøpspris og pålydende medregnes som inntekt ved beregningen av justert resultat forholdsmessig, etter hvor stor andel av det omsettelige skattefradraget som er benyttet for det enkelte regnskapsåret. Utnyttes ikke hele eller deler av det omsettelige skattefradraget, skal dette tapet inngå i justert resultat. Selges det omsettelige skattefradraget videre, skal gevinst eller tap etter fradrag for selgers gevinst etter første punktum, inngå i justert resultat.</article></article></li><li data-li-identifier="c." data-name="c."><article class="listArticle" id="paragraf-2-nummer-7-punkt-3"><article class="legalP" id="paragraf-2-nummer-7-punkt-3-ledd-1">Selges et ikke-omsettelig skattefradrag videre, skal eventuelt tap medregnes ved beregningen av justert resultat.</article></article></li></ul></article><article class="numberedLegalP" data-numerator="8" id="paragraf-2-nummer-8">(8) Når en konsernenhet anvender realisasjonsprinsippet i stedet for virkelig verdi eller nedskrivning ved beregning av gevinst eller tap, skal bokført verdi justert for samlede avskrivninger på det seneste av tidspunktet da eiendelen ble anskaffet eller gjelden ble pådratt, og den første dagen i det første regnskapsåret valget etter suppleringsskatteloven § 3-2 femte ledd gjelder for, benyttes. For eiendeler må samlede avskrivninger som er inkludert i justert resultat fra valget ble gjort, tas hensyn til ved gevinst- eller tapsberegningen. Fornyes ikke valget om å benytte realisasjonsprinsippet det året valget utløper, skal konsernenhetene det første regnskapsåret valget ikke gjelder for, justere resultatet med differansen mellom eiendelens eller gjeldens virkelige verdi ved begynnelsen av året, og den bokførte verdien justert for samlede avskrivninger beregnet etter første punktum.</article><article class="numberedLegalP" data-numerator="9" id="paragraf-2-nummer-9">(9) Ved justering av resultatet for samlet netto gevinst fra avhendelse av fast eiendom til en tredjepart utenfor konsernet, skal samlet netto gevinst regnes mot samlet netto tap i jurisdiksjonen. Samlet netto gevinst skal først regnes mot samlet netto tap i det tidligste regnskapsåret i femårsperioden nevnt i suppleringsskatteloven § 3-2 sjette ledd. Gevinsten skal fordeles forholdsmessig mellom konsernenhetene i jurisdiksjonen etter andel av samlet netto gevinst i jurisdiksjonen i valgåret. Overstiger samlet netto gevinst samlet netto tap i jurisdiksjonen for regnskapsåret, skal det overskytende regnes mot samlet netto tap nærmest etterfølgende regnskapsår. Samlet netto gevinst som gjenstår etter å ha blitt regnet mot samlet netto tap for de fem årene, skal fordeles likt på hvert av de fem årene. Fordelingen mellom konsernenhetene for hvert av årene, baseres på forholdsmessig andel av samlet netto gevinst i det året valget ble tatt for. Dersom ingen av konsernenhetene som har netto gevinst ved avhendelse av fast eiendom i jurisdiksjonen i valgåret, var lokalisert i jurisdiksjonen i et bestemt år i femårsperioden, skal den delen av gjenstående netto gevinst som fordeles til det året, fordeles likt mellom konsernenhetene som var lokalisert i jurisdiksjonen det året. Omberegning av effektiv skattesats og suppleringsskatt for tidligere regnskapsår som følge av justering etter dette leddet, skal gjennomføres etter suppleringsskatteloven § 5-4 første ledd.</article></article><section class="section" id="kapittel-1" data-lovdata-URL="LTI/forskrift/2024-04-24-669/KAPITTEL_1"><h2>Rettelser</h2><article class="gazettenote" data-gazette-note-date="2024-04-26" data-gazette-note-type="rettelse"><article class="defaultP">Ved en inkurie hadde paragraftegnet tilhørende overskriften til § 3-2-2 falt ut. § 3-2-2 overskriften skal lyde:</article><article class="futureLegalArticle" data-name="§3-2-2" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 3-2-2</span>. <span class="legalArticleTitle">Nærmere om beregningen av justert resultat</span></span></article></article></section></main></body></html>