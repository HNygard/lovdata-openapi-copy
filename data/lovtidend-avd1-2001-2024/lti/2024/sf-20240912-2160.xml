<!DOCTYPE html><html lang="nb"><head><title>Forskrift om endring i forskrift om studier og eksamen ved Universitetet i Sørøst-Norge (USN)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-09-12-2160</dd><dt class="dokid">DokumentID</dt><dd class="dokid">LTI/forskrift/2024-09-12-2160</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Universitetet i Sørøst-Norge</li></ul></dd><dt class="dateInForce">I kraft fra</dt><dd class="dateInForce">2024-09-12</dd><dt class="changesToDocuments">Endrer</dt><dd class="changesToDocuments"><ul><li>forskrift/2024-06-19-1376</li></ul></dd><dt class="basedOn">Hjemmel</dt><dd class="basedOn"><ul><li>lov/2024-03-08-9/§10-6</li><li>lov/2024-03-08-9/§10-7</li><li>lov/2024-03-08-9/§11-1</li><li>lov/2024-03-08-9/§11-4</li><li>lov/2024-03-08-9/§11-6</li><li>lov/2024-03-08-9/§11-7</li></ul></dd><dt class="dateOfPublication">Kunngjort</dt><dd class="dateOfPublication">2024-09-17 15:00</dd><dt class="journalNumber">Journalnummer</dt><dd class="journalNumber">2024-0985</dd><dt class="title">Tittel</dt><dd class="title">Forskrift om endring i forskrift om studier og eksamen ved Universitetet i Sørøst-Norge (USN)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Universitetet i Sørøst-Norge 12. september 2024 med hjemmel i lov 8. mars 2024 nr. 9 om universiteter og høyskoler (universitets- og høyskoleloven) §§ 10-6, 10-7, 11-1, 11-4, 11-6 og 11-7.</dd><dt class="refid">RefID</dt><dd class="refid">forskrift/2024-09-12-2160</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om studier og eksamen ved Universitetet i Sørøst-Norge (USN)<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2024-09-12-2160" id="dokument"><h1>Forskrift om endring i forskrift om studier og eksamen ved Universitetet i Sørøst-Norge (USN)</h1><section class="section" data-name="kapI" id="kapittel-1" data-lovdata-URL="LTI/forskrift/2024-09-12-2160/KAPITTEL_1"><h2 data-text-align="center">I</h2><article class="defaultP">I forskrift 19. juni 2024 nr. 1376 om studier og eksamen ved Universitetet i Sørøst-Norge (USN) gjøres følgende endringer:</article> <article class="defaultP" margin-top="true">§ 3-5 andre ledd bokstav d skal lyde:<ul class="defaultList"><li data-li-identifier="d." data-name="d."><article class="listArticle" id="kapittel-1-punkt-1"><article class="legalP" id="kapittel-1-punkt-1-ledd-1">ikke være under særskilt skikkethetsvurdering, jf. forskrift til universitets- og høyskoleloven kapittel 7.</article></article></li></ul></article> <article class="defaultP" margin-top="true">§ 3-7 skal lyde:</article><article class="legalP" id="kapittel-1-ledd-1">Studentene skal ha egen standard bærbar pc for bruk i undervisning og vurdering, jf. forskrift til universitets- og høyskoleloven § 4-7 tredje ledd.</article> <article class="defaultP" margin-top="true">§ 4-5 første ledd bokstav c skal lyde:<ul class="defaultList"><li data-li-identifier="c." data-name="c."><article class="listArticle" id="kapittel-1-ledd-1-punkt-1"><article class="legalP" id="kapittel-1-ledd-1-punkt-1-ledd-1">studenten ikke innen fastsatt frist har betalt semesteravgift eller annen avgift fastsatt i samsvar med forskrift til universitets- og høyskoleloven kapittel 4</article></article></li></ul></article> <article class="defaultP" margin-top="true">§ 7-1 skal lyde:</article><article class="numberedLegalP" data-numerator="1" id="kapittel-1-nummer-1">(1) Vilkår for å avlegge eksamen skal fremgå av emneplanen. Det kan stilles krav i emneplanen om obligatoriske aktiviteter. Dersom det stilles krav om obligatoriske aktiviteter, må disse være godkjente før studenten kan avlegge eksamen, jf. lov om universiteter og høyskoler § 11-4 andre ledd. Tilsvarende kan det stilles krav i studie- eller emneplanen om at bestemte eksamener skal være bestått, eller et minimum antall studiepoeng er avlagt, før studenten kan melde seg til undervisning/eksamen i ett eller flere andre emner, eller fortsette studiet.</article><article class="numberedLegalP" data-numerator="2" id="kapittel-1-nummer-2">(2) Studenter som innen fristen ikke har betalt semesteravgift etter forskrift om studentsamskipnader § 17 eller annen avgift fastsatt i samsvar med forskrift til universitets- og høyskoleloven, har ikke rett til å avlegge eksamen.</article> <article class="defaultP" margin-top="true">§ 7-2 første ledd skal lyde:</article><article class="numberedLegalP" data-numerator="1" id="kapittel-1-nummer-3">(1) Dersom det stilles krav om obligatoriske aktiviteter, skal dette fremgå av emneplanen. En obligatorisk aktivitet skal være gjennomført og godkjent for at studenten kan gå opp til eksamen og fortsette studiet. En obligatorisk aktivitet gis for å fremme studentenes progresjon og utvikling, og må gi de kunnskaper, ferdigheter og generell kompetanse som er nødvendig for å oppnå læringsutbyttene.</article> <article class="defaultP" margin-top="true">§ 7-4 skal lyde:</article><article class="legalP" id="kapittel-1-ledd-2">Rektor kan fastsette at de som ikke er tatt opp som studenter til et emne, skal betale avgift i tillegg til semesteravgiften som skal dekke universitetets merutgifter ved eksamen, jf. forskrift til universitets- og høyskoleloven § 4-3 første ledd.</article> <article class="defaultP" margin-top="true">§ 7-5 skal lyde:</article><article class="legalP" id="kapittel-1-ledd-3">Fakultetet kan fastsette en eksamensavgift for eksamensforsøk ut over første ordinære eksamensforsøk, for studenter som er tatt opp til utdanning etter forskrift til universitets- og høyskoleloven § 4-6.</article> <article class="defaultP" margin-top="true">§ 7-6 skal lyde:</article><article class="numberedLegalP" data-numerator="1" id="kapittel-1-nummer-4">(1) En student kan avlegge eksamen i det samme emnet inntil fire ganger. Ved nytt opptak gis studenten fire nye forsøk i emnet.</article><article class="numberedLegalP" data-numerator="2" id="kapittel-1-nummer-5">(2) Studenten har to forsøk på bacheloroppgave, masteroppgave og andre større oppgaver. Studenten har to forsøk i praksis, jf. § 5-5.</article><article class="numberedLegalP" data-numerator="3" id="kapittel-1-nummer-6">(3) Studenter som har studierett kan unntaksvis søke om et femte eksamensforsøk i obligatoriske emner som er en del av et studieprogram som ikke tilbys ved andre utdanningsinstitusjoner.</article><article class="numberedLegalP" data-numerator="4" id="kapittel-1-nummer-7">(4) Ved flere forsøk teller beste karakter. Det kan stilles krav om at studenten må følge undervisningsopplegget og gjennomføre eventuelle obligatoriske aktiviteter etter § 7-1 på nytt.</article><article class="numberedLegalP" data-numerator="5" id="kapittel-1-nummer-8">(5) Med tellende forsøk menes at studenten:<ul class="defaultList"><li data-li-identifier="a." data-name="a."><article class="listArticle" id="kapittel-1-nummer-8-punkt-1"><article class="legalP" id="kapittel-1-nummer-8-punkt-1-ledd-1">har bestått eksamen</article></article></li><li data-li-identifier="b." data-name="b."><article class="listArticle" id="kapittel-1-nummer-8-punkt-2"><article class="legalP" id="kapittel-1-nummer-8-punkt-2-ledd-1">trekker seg etter avmeldingsfristens utløp eller under eksamen</article></article></li><li data-li-identifier="c." data-name="c."><article class="listArticle" id="kapittel-1-nummer-8-punkt-3"><article class="legalP" id="kapittel-1-nummer-8-punkt-3-ledd-1">ikke møter til eksamen</article></article></li><li data-li-identifier="d." data-name="d."><article class="listArticle" id="kapittel-1-nummer-8-punkt-4"><article class="legalP" id="kapittel-1-nummer-8-punkt-4-ledd-1">ikke leverer skriftlig eksamen innen oppgitt frist</article></article></li><li data-li-identifier="e." data-name="e."><article class="listArticle" id="kapittel-1-nummer-8-punkt-5"><article class="legalP" id="kapittel-1-nummer-8-punkt-5-ledd-1">ikke leverer bachelor- eller masteroppgave innen ordinær eller utsatt frist</article></article></li><li data-li-identifier="f." data-name="f."><article class="listArticle" id="kapittel-1-nummer-8-punkt-6"><article class="legalP" id="kapittel-1-nummer-8-punkt-6-ledd-1">får karakteren F / «ikke bestått»</article></article></li><li data-li-identifier="g." data-name="g."><article class="listArticle" id="kapittel-1-nummer-8-punkt-7"><article class="legalP" id="kapittel-1-nummer-8-punkt-7-ledd-1">får eksamen annullert på grunn av fusk eller forsøk på fusk.</article></article></li></ul></article><article class="numberedLegalP" data-numerator="6" id="kapittel-1-nummer-9">(6) Fakultetet kan i emneplanen angi vilkår for å innvilge utsatt innleveringsfrist for gradsoppgave. Fakultetet kan også bestemme om oppgaven kan innleveres i ny eller omarbeidet form. Dersom vilkårene for andre forsøk ikke er oppfylt, fatter fakultetet et avvisningsvedtak.</article> <article class="defaultP" margin-top="true">§ 7-12 skal lyde:</article><article class="legalP" id="kapittel-1-ledd-4">Når et emne eller studieprogram tas ut av undervisningstilbudet, plikter universitetet å arrangere konteeksamen i påfølgende semester. Hvis det fremdeles gjenstår studenter som har karakteren F / «ikke bestått» eller gyldig fravær i et emne som har utgått, arrangeres konteeksamen en siste gang i derpå følgende semester.</article> <article class="defaultP" margin-top="true">§ 7-13 andre ledd skal lyde:</article><article class="numberedLegalP" data-numerator="2" id="kapittel-1-nummer-10">(2) Eksamensoppgaven skal utformes på både bokmål og nynorsk, med mindre alle studenter oppmeldt til eksamen har valgt samme skriftspråk, jf. forskrift til universitets- og høyskoleloven § 5-1.</article></section><section class="section" data-name="kapII" id="kapittel-2" data-lovdata-URL="LTI/forskrift/2024-09-12-2160/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section></main></body></html>