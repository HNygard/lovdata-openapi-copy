<!DOCTYPE html><html lang="nb"><head><title>Instruks om anmeldelse til påtalemyndigheten for skattemyndighetene, innkrevingsmyndighetene og folkeregistermyndighetene</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-09-11-2185</dd><dt class="dokid">DokumentID</dt><dd class="dokid">LTI/forskrift/2024-09-11-2185</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="subunit">Etat</dt><dd class="subunit"><ul><li>Skattedirektoratet</li></ul></dd><dt class="dateInForce">I kraft fra</dt><dd class="dateInForce">2024-09-11</dd><dt class="changesToDocuments">Endrer</dt><dd class="changesToDocuments"><ul><li>forskrift/2020-11-02-3396</li></ul></dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2024-09-19 15:45</dd><dt class="journalNumber">Journalnummer</dt><dd class="journalNumber">2024-0973</dd><dt class="title">Tittel</dt><dd class="title">Instruks om anmeldelse til påtalemyndigheten for skattemyndighetene, innkrevingsmyndighetene og folkeregistermyndighetene</dd><dt class="miscInformation">Annet om dokumentet</dt><dd class="miscInformation">Hjemmel: Fastsatt av Skattedirektoratet 11. september 2024.</dd><dt class="refid">RefID</dt><dd class="refid">forskrift/2024-09-11-2185</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Instruks om anmeldelse til påtalemyndigheten for skattemyndighetene, innkrevingsmyndighetene og folkeregistermyndighetene<ul class="tocSubUl"><li>1. Myndighet til å anmelde</li><li>2. Krav til mistanke</li><li>3. Anmeldelse etter straffeloven<ul class="tocSubUl"><li>3.1 Anmeldelse etter straffeloven § 169 (hindring av tvangsfullbyrding)</li><li>3.2. Anmeldelse etter straffeloven § 202 (identitetskrenkelse)</li><li>3.3. Anmeldelse etter straffeloven § 221 første ledd bokstav c (uriktig forklaring til offentlig myndighet)</li><li>3.4. Anmeldelse etter straffeloven §§ 324 og 325 (underslag mv.)</li><li>3.5. Anmeldelse etter straffeloven § 361 (dokumentfalsk)</li><li>3.6. Anmeldelse etter straffeloven § 365 første ledd bokstav c (utferdigelse av uriktig dokument)</li><li>3.7. Anmeldelse etter straffeloven § 366 (misbruk av identitetsbevis)</li><li>3.8. Anmeldelse etter straffeloven § 370 (forberedelse av dokumentfalsk)</li><li>3.9. Anmeldelse etter straffeloven §§ 371 og 372 (bedrageri mv.)</li><li>3.10. Anmeldelse etter straffeloven §§ 378–380 (skattesvik mv.)<ul class="tocSubUl"><li>3.10.1. Uriktige eller ufullstendige opplysninger</li><li>3.10.2. Unnlatelse av å gi pliktige opplysninger</li></ul></li><li>3.11. Anmeldelse etter straffeloven § 386 (krenkelse av sikkerhetsrett)</li><li>3.12. Anmeldelse etter straffeloven §§ 392–394 (regnskapsovertredelse mv.)</li><li>3.13. Anmeldelse etter straffeloven § 403 (hindring av dekning til en enkeltforfølgende kreditor)</li></ul></li><li>4. Anmeldelse etter skatteforvaltningsloven §§ 14-13 og 14-14<ul class="tocSubUl"><li>4.1. Tredjeparts opplysningssvikt</li><li>4.2. Unnlatelse av å medvirke til kontrollundersøkelse</li><li>4.3. Advarsel</li></ul></li><li>5. Anmeldelse etter skattebetalingsloven §§ 18-1 og 18-2<ul class="tocSubUl"><li>5.1. Skattebetalingsloven § 18-1</li><li>5.2 Skattebetalingsloven § 18-2</li></ul></li><li>6. Anmeldelse etter bidragsinnkrevingsloven § 33<ul class="tocSubUl"><li>6.1. Anmeldelse av bidragspliktige</li><li>6.2. Anmeldelse av trekkpliktig, arbeidsgiver mv.</li></ul></li><li>7. Medvirkning</li><li>8. Unntak fra anmeldelse</li><li>9. Flere straffbare overtredelser og fortsatt straffbar handling</li><li>10. Tidspunkt for anmeldelse</li><li>11. Sted for anmeldelse</li></ul></li></ul></dd></dl></header><main class="documentBody" data-lovdata-URL="LTI/forskrift/2024-09-11-2185" id="dokument"><h1>Instruks om anmeldelse til påtalemyndigheten for skattemyndighetene, innkrevingsmyndighetene og folkeregistermyndighetene</h1><article class="legalP" id="ledd-1">Instruksen gjelder for anmeldelse til påtalemyndigheten fra 11. september 2024 for overtredelse av straffeloven §§ 169, 202, 221 første ledd bokstav c, 324, 325, 361, 365 første ledd bokstav c, 366, 370, 371, 372, 378–380, 386, 392–394 og 403. Videre gjelder instruksen for anmeldelse til påtalemyndigheten for overtredelse av skatteforvaltningsloven §§ 14-13 og 14-14, skattebetalingsloven §§ 18-1 og 18-2 og bidragsinnkrevingsloven § 33.</article><article class="legalP" id="ledd-2">Instruksen trer i kraft 11. september 2024 og erstatter Skattedirektoratets instruks 2. november 2020 nr. 3396.</article><section class="section" data-name="kap1" id="kapittel-1" data-lovdata-URL="LTI/forskrift/2024-09-11-2185/KAPITTEL_1"><h2>1. Myndighet til å anmelde</h2><article class="legalP" id="kapittel-1-ledd-1">Skattekontoret har myndighet til å anmelde antatt straffbare overtredelser som omfattes av instruksen. De som divisjonsdirektøren har gitt myndighet kan anmelde på skattekontorets vegne.</article></section><section class="section" data-name="kap2" id="kapittel-2" data-lovdata-URL="LTI/forskrift/2024-09-11-2185/KAPITTEL_2"><h2>2. Krav til mistanke</h2><article class="legalP" id="kapittel-2-ledd-1">Forhold kan anmeldes til påtalemyndigheten når det foreligger skjellig grunn til mistanke om lovbruddet.</article></section><section class="section" data-name="kap3" id="kapittel-3" data-lovdata-URL="LTI/forskrift/2024-09-11-2185/KAPITTEL_3"><h2>3. Anmeldelse etter straffeloven</h2><section class="section" data-name="kap3.1" id="kapittel-3-kapittel-1" data-lovdata-URL="LTI/forskrift/2024-09-11-2185/KAPITTEL_3-1"><h3>3.1 Anmeldelse etter straffeloven § 169 (hindring av tvangsfullbyrding)</h3><article class="legalP" id="kapittel-3-kapittel-1-ledd-1">Den som hindrer skattekontorets tvangsfullbyrding som beskrevet i straffeloven § 169 første ledd, anmeldes som hovedregel når det offentliges tap utgjør et betydelig beløp.</article><article class="legalP" id="kapittel-3-kapittel-1-ledd-2">Den som tross pålegg fra en alminnelig eller særskilt namsmyndighet unnlater å foreta utleggstrekk eller å betale beløp som er trukket, anmeldes etter straffeloven § 169 annet ledd når unnlatelsen utgjør et betydelig beløp.</article></section><section class="section" data-name="kap3.2" id="kapittel-3-kapittel-2" data-lovdata-URL="LTI/forskrift/2024-09-11-2185/KAPITTEL_3-2"><h3>3.2. Anmeldelse etter straffeloven § 202 (identitetskrenkelse)</h3><article class="legalP" id="kapittel-3-kapittel-2-ledd-1">Den som uberettiget setter seg i besittelse av en annens identitetsbevis, eller opptrer med en annens identitet eller med en identitet som er lett å forveksle med en annens identitet, med forsett om å<ul class="defaultList"><li data-li-identifier="a." data-name="a."><article class="listArticle" id="kapittel-3-kapittel-2-ledd-1-punkt-1"><article class="legalP" id="kapittel-3-kapittel-2-ledd-1-punkt-1-ledd-1">oppnå en uberettiget vinning for seg eller en annen, eller</article></article></li><li data-li-identifier="b." data-name="b."><article class="listArticle" id="kapittel-3-kapittel-2-ledd-1-punkt-2"><article class="legalP" id="kapittel-3-kapittel-2-ledd-1-punkt-2-ledd-1">påføre en annen tap eller ulempe</article></article></li></ul><p class="leddfortsettelse">anmeldes når skadevirkningene for det offentlige eller andre grunner tilsier det.</p></article></section><section class="section" data-name="kap3.3" id="kapittel-3-kapittel-3" data-lovdata-URL="LTI/forskrift/2024-09-11-2185/KAPITTEL_3-3"><h3>3.3. Anmeldelse etter straffeloven § 221 første ledd bokstav c (uriktig forklaring til offentlig myndighet)</h3><article class="legalP" id="kapittel-3-kapittel-3-ledd-1">Den som skriftlig eller muntlig gir uriktig opplysning til offentlig myndighet under forklaringsplikt skal som hovedregel anmeldes. Unntak er hvis skadevirkningene for det offentlige må anses som begrenset eller andre grunner tilsier det.</article><article class="legalP" id="kapittel-3-kapittel-3-ledd-2">Straff etter første ledd kommer ikke til anvendelse mot en mistenkt som forklarer seg uriktig om det forhold mistanken mot ham gjelder. Det samme gjelder den som ikke kunne fortelle sannheten uten å utsette seg selv eller noen av sine nærmeste for straff eller fare for vesentlig tap av sosialt omdømme eller vesentlig velferdstap av annen art, med mindre vedkommende hadde plikt til å forklare seg.</article><article class="legalP" id="kapittel-3-kapittel-3-ledd-3">Anmeldelse forbeholdes grove eller gjentatte tilfeller av uriktig forklaring.</article></section><section class="section" data-name="kap3.4" id="kapittel-3-kapittel-4" data-lovdata-URL="LTI/forskrift/2024-09-11-2185/KAPITTEL_3-4"><h3>3.4. Anmeldelse etter straffeloven §§ 324 og 325 (underslag mv.)</h3><article class="legalP" id="kapittel-3-kapittel-4-ledd-1">Den som rettsstridig forføyer over forskuddstrekk eller skattetrekk han har innfordret for skattekontoret anmeldes når underslaget utgjør et betydelig beløp.</article><article class="legalP" id="kapittel-3-kapittel-4-ledd-2">Selv om unndragelsene ikke utgjør et betydelig beløp, kan anmeldelse likevel foretas etter en samlet vurdering av lovbruddet. Det skal da særlig legges vekt på om:<ul class="defaultList"><li data-li-identifier="•" data-name="•"><article class="listArticle" id="kapittel-3-kapittel-4-ledd-2-punkt-1"><article class="legalP" id="kapittel-3-kapittel-4-ledd-2-punkt-1-ledd-1">underslaget har pågått over lengre tid,</article></article></li><li data-li-identifier="•" data-name="•"><article class="listArticle" id="kapittel-3-kapittel-4-ledd-2-punkt-2"><article class="legalP" id="kapittel-3-kapittel-4-ledd-2-punkt-2-ledd-1">det er begått ved brudd på en særlig tillit som følger med en stilling, et verv eller oppdrag, eller</article></article></li><li data-li-identifier="•" data-name="•"><article class="listArticle" id="kapittel-3-kapittel-4-ledd-2-punkt-3"><article class="legalP" id="kapittel-3-kapittel-4-ledd-2-punkt-3-ledd-1">det er ført eller utarbeidet uriktige regnskaper eller uriktig regnskapsdokumentasjon.</article></article></li></ul></article></section><section class="section" data-name="kap3.5" id="kapittel-3-kapittel-5" data-lovdata-URL="LTI/forskrift/2024-09-11-2185/KAPITTEL_3-5"><h3>3.5. Anmeldelse etter straffeloven § 361 (dokumentfalsk)</h3><article class="legalP" id="kapittel-3-kapittel-5-ledd-1">Den som<ul class="defaultList"><li data-li-identifier="a." data-name="a."><article class="listArticle" id="kapittel-3-kapittel-5-ledd-1-punkt-1"><article class="legalP" id="kapittel-3-kapittel-5-ledd-1-punkt-1-ledd-1">ettergjør eller forfalsker et dokument, eller anskaffer et ettergjort eller forfalsket dokument med forsett om å bruke det eller la det fremstå som ekte eller uforfalsket,</article></article></li><li data-li-identifier="b." data-name="b."><article class="listArticle" id="kapittel-3-kapittel-5-ledd-1-punkt-2"><article class="legalP" id="kapittel-3-kapittel-5-ledd-1-punkt-2-ledd-1">rettsstridig bruker et dokument som nevnt i bokstav a og lar det fremstå som ekte eller uforfalsket eller</article></article></li><li data-li-identifier="c." data-name="c."><article class="listArticle" id="kapittel-3-kapittel-5-ledd-1-punkt-3"><article class="legalP" id="kapittel-3-kapittel-5-ledd-1-punkt-3-ledd-1">utsteder et dokument og uriktig tillegger seg en stilling som er av vesentlig betydning for dokumentets bevisverdi, og lar dokumentet fremstå som riktig</article></article></li></ul><p class="leddfortsettelse">anmeldes når skadevirkningene for det offentlige eller andre grunner tilsier det.</p></article><article class="legalP" id="kapittel-3-kapittel-5-ledd-2">Hvis forholdet gjelder mindre dokumentfalsk, jf. straffeloven § 362, skal det ikke inngis anmeldelse med mindre hensynet til det offentlige eller andre grunner tilsier det.</article></section><section class="section" data-name="kap3.6" id="kapittel-3-kapittel-6" data-lovdata-URL="LTI/forskrift/2024-09-11-2185/KAPITTEL_3-6"><h3>3.6. Anmeldelse etter straffeloven § 365 første ledd bokstav c (utferdigelse av uriktig dokument)</h3><article class="legalP" id="kapittel-3-kapittel-6-ledd-1">Overtredelse av straffeloven § 365 første ledd bokstav c for utferdigelse av uriktig dokument som er egnet som bevis for å oppnå skatte- eller avgiftsmessige fordeler, anmeldes i utgangspunktet uten hensyn til unndragelsens omfang. Anmeldelse kan likevel unnlates når overtredelsen gjelder enkelttilfeller og et lite beløp.</article></section><section class="section" data-name="kap3.7" id="kapittel-3-kapittel-7" data-lovdata-URL="LTI/forskrift/2024-09-11-2185/KAPITTEL_3-7"><h3>3.7. Anmeldelse etter straffeloven § 366 (misbruk av identitetsbevis)</h3><article class="legalP" id="kapittel-3-kapittel-7-ledd-1">Den som med forsett om å oppnå en fordel for seg eller andre bruker et vitnemål, pass eller liknende identitetsbevis til å utgi seg for å være den som identitetsbeviset er utferdiget til anmeldes som hovedregel når skadevirkningene for det offentlige eller andre grunner tilsier det. Det samme gjelder den som overlater et identitetsbevis til en annen, selv om han eller hun vet eller bør forstå at det vil bli brukt ulovlig.</article></section><section class="section" data-name="kap3.8" id="kapittel-3-kapittel-8" data-lovdata-URL="LTI/forskrift/2024-09-11-2185/KAPITTEL_3-8"><h3>3.8. Anmeldelse etter straffeloven § 370 (forberedelse av dokumentfalsk)</h3><article class="legalP" id="kapittel-3-kapittel-8-ledd-1">Den, som til forberedelse av dokumentfalsk tilvirker, erverver, innfører, utfører, overdrar, besitter eller oppbevarer falskt segl, stempel eller merke eller andre gjenstander, som tilkjennegir seg som bestemte til å benyttes til ettergjørelse eller forfalskning, eller i slik hensikt tilvender seg et ekte segl, stempel eller merke anmeldes som hovedregel når skadevirkningene for det offentlige eller andre grunner tilsier det.</article></section><section class="section" data-name="kap3.9" id="kapittel-3-kapittel-9" data-lovdata-URL="LTI/forskrift/2024-09-11-2185/KAPITTEL_3-9"><h3>3.9. Anmeldelse etter straffeloven §§ 371 og 372 (bedrageri mv.)</h3><article class="legalP" id="kapittel-3-kapittel-9-ledd-1">Den som fremkaller, styrker eller utnytter en villfarelse og derved rettsstridig forleder noen til å gjøre eller unnlate noe som volder tap eller fare for tap for noen, eller bruker uriktig eller ufullstendig opplysning, endrer data eller datasystem, disponerer over et kredittkort eller debetkort som tilhører en annen, eller på annen måte uberettiget påvirker resultatet av en automatisert databehandling, og derved volder tap eller fare for tap anmeldes for bedrageri når det foreligger betydelig økonomisk skade for det offentlige.</article><article class="legalP" id="kapittel-3-kapittel-9-ledd-2">Selv om unndragelsene ikke utgjør betydelig økonomisk skade, kan anmeldelse likevel foretas etter en samlet vurdering av lovbruddet. Det skal da særlig legges vekt på om:<ul class="defaultList"><li data-li-identifier="•" data-name="•"><article class="listArticle" id="kapittel-3-kapittel-9-ledd-2-punkt-1"><article class="legalP" id="kapittel-3-kapittel-9-ledd-2-punkt-1-ledd-1">det er begått ved flere anledninger eller over lengre tid,</article></article></li><li data-li-identifier="•" data-name="•"><article class="listArticle" id="kapittel-3-kapittel-9-ledd-2-punkt-2"><article class="legalP" id="kapittel-3-kapittel-9-ledd-2-punkt-2-ledd-1">det er begått av flere i fellesskap eller har et systematisk eller organisert preg,</article></article></li><li data-li-identifier="•" data-name="•"><article class="listArticle" id="kapittel-3-kapittel-9-ledd-2-punkt-3"><article class="legalP" id="kapittel-3-kapittel-9-ledd-2-punkt-3-ledd-1">lovbryteren har foregitt eller misbrukt stilling, verv eller oppdrag,</article></article></li><li data-li-identifier="•" data-name="•"><article class="listArticle" id="kapittel-3-kapittel-9-ledd-2-punkt-4"><article class="legalP" id="kapittel-3-kapittel-9-ledd-2-punkt-4-ledd-1">det er ført eller utarbeidet uriktige regnskaper eller uriktig regnskapsdokumentasjon.</article></article></li></ul></article></section><section class="section" data-name="kap3.10" id="kapittel-3-kapittel-10" data-lovdata-URL="LTI/forskrift/2024-09-11-2185/KAPITTEL_3-10"><h3>3.10. Anmeldelse etter straffeloven §§ 378–380 (skattesvik mv.)</h3><section class="section" data-name="kap3.10.1" id="kapittel-3-kapittel-10-kapittel-1" data-lovdata-URL="LTI/forskrift/2024-09-11-2185/KAPITTEL_3-10-1"><h4>3.10.1. Uriktige eller ufullstendige opplysninger</h4><article class="legalP" id="kapittel-3-kapittel-10-kapittel-1-ledd-1">Den som gir skattekontoret uriktige eller ufullstendige opplysninger som omfattes av bestemmelsene om skattesvik i straffeloven § 378, jf. §§ 379 og 380 og som forstår eller bør forstå at det kan føre til skattemessige fordeler skal som hovedregel anmeldes når de skatte- eller avgiftsmessige fordeler utgjør et betydelig beløp.</article><article class="legalP" id="kapittel-3-kapittel-10-kapittel-1-ledd-2">Selv om unndragelsene ikke utgjør et betydelig beløp, kan anmeldelse likevel foretas etter en samlet vurdering av lovbruddet. Det skal da særlig legges vekt på om unndragelsen er søkt gjennomført:<ul class="defaultList"><li data-li-identifier="•" data-name="•"><article class="listArticle" id="kapittel-3-kapittel-10-kapittel-1-ledd-2-punkt-1"><article class="legalP" id="kapittel-3-kapittel-10-kapittel-1-ledd-2-punkt-1-ledd-1">på en planmessig måte,</article></article></li><li data-li-identifier="•" data-name="•"><article class="listArticle" id="kapittel-3-kapittel-10-kapittel-1-ledd-2-punkt-2"><article class="legalP" id="kapittel-3-kapittel-10-kapittel-1-ledd-2-punkt-2-ledd-1">ved handlinger utført på en måte som i særlig grad har vanskeliggjort oppdagelsen, eller</article></article></li><li data-li-identifier="•" data-name="•"><article class="listArticle" id="kapittel-3-kapittel-10-kapittel-1-ledd-2-punkt-3"><article class="legalP" id="kapittel-3-kapittel-10-kapittel-1-ledd-2-punkt-3-ledd-1">ved misbruk av stilling eller tillitsforhold.</article></article></li></ul></article><article class="legalP" id="kapittel-3-kapittel-10-kapittel-1-ledd-3">Foreligger det spesielle formildende omstendigheter, kan de skatte- eller avgiftsmessige fordeler utgjøre et høyere beløp før forholdet anmeldes.</article><article class="legalP" id="kapittel-3-kapittel-10-kapittel-1-ledd-4">Overtredelse av forhold som omfattes av straffeloven §§ 392 til 394 om regnskapsovertredelser, inngår i vurderingen av en anmeldelse.</article></section><section class="section" data-name="kap3.10.2" id="kapittel-3-kapittel-10-kapittel-2" data-lovdata-URL="LTI/forskrift/2024-09-11-2185/KAPITTEL_3-10-2"><h4>3.10.2. Unnlatelse av å gi pliktige opplysninger</h4><article class="legalP" id="kapittel-3-kapittel-10-kapittel-2-ledd-1">Unnlatelse av å gi pliktige opplysninger omfattes av skattesvikbestemmelsene i straffeloven § 378, jf. §§ 379 og 380. Slik unnlatelse anmeldes når skadevirkningene for det offentlige eller andre grunner tilsier det.</article><article class="legalP" id="kapittel-3-kapittel-10-kapittel-2-ledd-2">Anmeldelse foretas normalt ikke før advarsel er gitt og overtredelsen er gjentatt eller pålegg ikke er blitt fulgt.</article></section></section><section class="section" data-name="kap3.11" id="kapittel-3-kapittel-11" data-lovdata-URL="LTI/forskrift/2024-09-11-2185/KAPITTEL_3-11"><h3>3.11. Anmeldelse etter straffeloven § 386 (krenkelse av sikkerhetsrett)</h3><article class="legalP" id="kapittel-3-kapittel-11-ledd-1">Den som uberettiget disponerer over et formuesgode som han eier eller besitter, og som en annen har sikkerhet i, og ved det påfører eller utsetter den sikrede for tap, jf. straffeloven § 386, anmeldes når det offentliges tap er betydelig.</article></section><section class="section" data-name="kap3.12" id="kapittel-3-kapittel-12" data-lovdata-URL="LTI/forskrift/2024-09-11-2185/KAPITTEL_3-12"><h3>3.12. Anmeldelse etter straffeloven §§ 392–394 (regnskapsovertredelse mv.)</h3><article class="legalP" id="kapittel-3-kapittel-12-ledd-1">Overtredelse av bestemmelser om bokføring og dokumentasjon av regnskapsopplysninger, årsregnskap, årsberetning eller regnskapsoppbevaring som er fastsatt i lov eller forskrift i medhold av lov anmeldes etter straffeloven §§ 392 til 394 når den regnskapspliktige helt eller delvis har unnlatt å føre regnskap eller i ettertid ulovlig har fjernet regnskapet eller deler av det.</article></section><section class="section" data-name="kap3.13" id="kapittel-3-kapittel-13" data-lovdata-URL="LTI/forskrift/2024-09-11-2185/KAPITTEL_3-13"><h3>3.13. Anmeldelse etter straffeloven § 403 (hindring av dekning til en enkeltforfølgende kreditor)</h3><article class="legalP" id="kapittel-3-kapittel-13-ledd-1">En skyldner som under en tvangsfullbyrdelse eller midlertidig sikring foretar en handling som er egnet til å hindre at et formuesgode tjener til dekning for en eller flere fordringshavere jf. straffeloven § 403, anmeldes når det offentliges tap utgjør et betydelig beløp.</article></section></section><section class="section" data-name="kap4" id="kapittel-4" data-lovdata-URL="LTI/forskrift/2024-09-11-2185/KAPITTEL_4"><h2>4. Anmeldelse etter skatteforvaltningsloven §§ 14-13 og 14-14</h2><section class="section" data-name="kap4.1" id="kapittel-4-kapittel-1" data-lovdata-URL="LTI/forskrift/2024-09-11-2185/KAPITTEL_4-1"><h3>4.1. Tredjeparts opplysningssvikt</h3><article class="legalP" id="kapittel-4-kapittel-1-ledd-1">Opplysningspliktig tredjepart som gir uriktig eller ufullstendige opplysninger eller unnlater å gi pliktige opplysninger anmeldes etter skatteforvaltningsloven § 14-13 når skadevirkningene for det offentlige eller andre grunner tilsier det.</article></section><section class="section" data-name="kap4.2" id="kapittel-4-kapittel-2" data-lovdata-URL="LTI/forskrift/2024-09-11-2185/KAPITTEL_4-2"><h3>4.2. Unnlatelse av å medvirke til kontrollundersøkelse</h3><article class="legalP" id="kapittel-4-kapittel-2-ledd-1">Unnlatelse av å medvirke til kontrollundersøkelse etter skatteforvaltningsloven § 10-4 anmeldes etter skatteforvaltningsloven § 14-14 når skadevirkningene for det offentlige eller andre grunner tilsier det.</article></section><section class="section" data-name="kap4.3" id="kapittel-4-kapittel-3" data-lovdata-URL="LTI/forskrift/2024-09-11-2185/KAPITTEL_4-3"><h3>4.3. Advarsel</h3><article class="legalP" id="kapittel-4-kapittel-3-ledd-1">Anmeldelse av forhold etter skatteforvaltningsloven §§ 14-13 og 14-14 foretas normalt ikke før advarsel er gitt og overtredelsen er gjentatt, eller pålegg ikke er blitt fulgt.</article></section></section><section class="section" data-name="kap5" id="kapittel-5" data-lovdata-URL="LTI/forskrift/2024-09-11-2185/KAPITTEL_5"><h2>5. Anmeldelse etter skattebetalingsloven §§ 18-1 og 18-2</h2><section class="section" data-name="kap5.1" id="kapittel-5-kapittel-1" data-lovdata-URL="LTI/forskrift/2024-09-11-2185/KAPITTEL_5-1"><h3>5.1. Skattebetalingsloven § 18-1</h3><article class="legalP" id="kapittel-5-kapittel-1-ledd-1">Den som er pliktig til å foreta forskuddstrekk eller skattetrekk etter skattebetalingsloven kap. 5, og som unnlater å foreta eller sørge for at det blir foretatt beregning, trekk og separering anmeldes som hovedregel når unnlatt trekk mv. utgjør et betydelig beløp. Forholdet anmeldes likevel ikke dersom de beløp som er eller skulle vært trukket, likevel blir innbetalt.</article></section><section class="section" data-name="kap5.2" id="kapittel-5-kapittel-2" data-lovdata-URL="LTI/forskrift/2024-09-11-2185/KAPITTEL_5-2"><h3>5.2 Skattebetalingsloven § 18-2</h3><article class="legalP" id="kapittel-5-kapittel-2-ledd-1">Den som ved å unnlate å gi opplysninger eller ved å gi uriktige opplysninger til fastsettings- eller innkrevingsmyndighetene bevirker (forårsaker) eller søker å bevirke at innkrevingen hindres eller blir vesentlig vanskeliggjort anmeldes som hovedregel når innkrevingen gjelder et betydelig beløp.</article><article class="legalP" id="kapittel-5-kapittel-2-ledd-2">Den som på annen måte enn nevnt i skattebetalingsloven §§ 18-1 eller 18-2 første ledd gir uriktige opplysninger til fastsettings- eller innkrevingsmyndighetene anmeldes når skadevirkningene for det offentlige eller andre grunner tilsier det.</article><article class="legalP" id="kapittel-5-kapittel-2-ledd-3">Den som unnlater å medvirke til kontrollundersøkelse etter skattebetalingsloven §§ 5-13 og 5-14 anmeldes etter skattebetalingsloven § 18-2 tredje ledd når skadevirkningene for det offentlige eller andre grunner tilsier det.</article><article class="legalP" id="kapittel-5-kapittel-2-ledd-4">Anmeldelse av forhold etter skattebetalingsloven § 18-2 annet og tredje ledd foretas normalt ikke før advarsel er gitt og overtredelsen er gjentatt, eller pålegg ikke er blitt fulgt.</article></section></section><section class="section" data-name="kap6" id="kapittel-6" data-lovdata-URL="LTI/forskrift/2024-09-11-2185/KAPITTEL_6"><h2>6. Anmeldelse etter bidragsinnkrevingsloven § 33</h2><section class="section" data-name="kap6.1" id="kapittel-6-kapittel-1" data-lovdata-URL="LTI/forskrift/2024-09-11-2185/KAPITTEL_6-1"><h3>6.1. Anmeldelse av bidragspliktige</h3><article class="legalP" id="kapittel-6-kapittel-1-ledd-1">Bidragspliktig som unnlater å betale løpende bidrag eller bidragsgjeld som kreves inn etter bidragsinnkrevingsloven når vedkommende har eller har hatt midler til å betale eller evne til å skaffe seg midler, anmeldes etter bidragsinnkrevingsloven § 33 første ledd som hovedregel når restansen utgjør minimum et ½ grunnbeløp og det er forsøkt innkreving av kravet i to år etter vedtak ble fattet.</article><article class="legalP" id="kapittel-6-kapittel-1-ledd-2">Unnlatelse av å betale kan likevel ikke anmeldes i tilfeller der farskapet er omtvistet og bidrag innkreves før det foreligger rettskraftig dom i farskapssak, jf. bidragsinnkrevingsloven § 33 første ledd annet punktum.</article><article class="legalP" id="kapittel-6-kapittel-1-ledd-3">Bidragspliktig som unnlater å gi opplysninger eller som gir uriktige opplysninger etter bidragsinnkrevingsloven §§ 10 eller 19, anmeldes etter bidragsinnkrevingsloven § 33 tredje ledd ved grove brudd på opplysningsplikten.</article><article class="legalP" id="kapittel-6-kapittel-1-ledd-4">Anmeldelse foretas normalt ikke før advarsel er gitt og overtredelsen er gjentatt, eller pålegg ikke er blitt fulgt.</article></section><section class="section" data-name="kap6.2" id="kapittel-6-kapittel-2" data-lovdata-URL="LTI/forskrift/2024-09-11-2185/KAPITTEL_6-2"><h3>6.2. Anmeldelse av trekkpliktig, arbeidsgiver mv.</h3><article class="legalP" id="kapittel-6-kapittel-2-ledd-1">Trekkpliktig som unnlater å foreta trekk eller å betale videre trukne beløp anmeldes som hovedregel etter bidragsinnkrevingsloven § 33 annet ledd når unnlatt trekk mv. utgjør et betydelig beløp.</article><article class="legalP" id="kapittel-6-kapittel-2-ledd-2">Den som unnlater å gi opplysninger eller gir uriktige opplysninger etter bidragsinnkrevingsloven §§ 12 første ledd, 20 eller 21 anmeldes etter bidragsinnkrevingsloven § 33 tredje ledd ved grove brudd på opplysningsplikten.</article><article class="legalP" id="kapittel-6-kapittel-2-ledd-3">Anmeldelse foretas normalt ikke før advarsel er gitt og overtredelsen er gjentatt, eller pålegg ikke er blitt fulgt.</article></section></section><section class="section" data-name="kap7" id="kapittel-7" data-lovdata-URL="LTI/forskrift/2024-09-11-2185/KAPITTEL_7"><h2>7. Medvirkning</h2><article class="legalP" id="kapittel-7-ledd-1">Etter straffeloven § 15 straffes medvirker på samme måte som hovedmann.</article><article class="legalP" id="kapittel-7-ledd-2">Medvirkning anmeldes i alminnelighet bare når hovedmannen selv er anmeldt eller ilagt administrativ sanksjon, og bare i de tilfeller hvor bistanden har vært fremtredende.</article><article class="legalP" id="kapittel-7-ledd-3">Ved gjentatt medvirkning skal lovbruddet anmeldes selv om hovedmannen ikke er anmeldt eller ilagt administrativ sanksjon. Tilsvarende gjelder hvor medvirkningen er utført på en graverende måte eller under utøvelse av næring. Dette gjelder likevel ikke dersom det er grunn til å anta at overtredelsen er et engangstilfelle som har eller ville ha ført til unndragelse av et lite beløp/omfang.</article><article class="legalP" id="kapittel-7-ledd-4">Den som medvirker til skattesvik etter straffeloven § 378, jf. §§ 379 og 380 ved unnlatelse av å gi pliktige opplysninger, medvirker til brudd på straffeloven § 365 første ledd bokstav c og brudd på skatteforvaltningsloven § 14-14, anmeldes etter samme retningslinjer som for hovedmannen, uavhengig av om denne er blitt anmeldt eller er ilagt administrativ sanksjon.</article><article class="legalP" id="kapittel-7-ledd-5">Straffeloven § 332 om heleri og straffeloven § 337 om hvitvasking omfatter medvirkning i vid forstand. Anmeldelse etter disse bestemmelsene bør skje selv om hovedmannen ikke blir straffet. Etter vanlige strafferettslige beviskrav er det tilstrekkelig at det kan utelukkes at de aktuelle beløpene eller formuesgodene stammer fra lovlige kilder.</article></section><section class="section" data-name="kap8" id="kapittel-8" data-lovdata-URL="LTI/forskrift/2024-09-11-2185/KAPITTEL_8"><h2>8. Unntak fra anmeldelse</h2><article class="legalP" id="kapittel-8-ledd-1">I henhold til bestemmelsene i protokoll nr. 7 artikkel 4 til Den europeiske menneskerettskonvensjon skal ikke en person anmeldes hvis vedkommende allerede er ilagt tilleggsskatt eller ilagt overtredelsesgebyr for samme forhold. Se likevel artikkelens annet ledd om adgangen til å gjenoppta en sak.</article><article class="legalP" id="kapittel-8-ledd-2">Dersom overtredelsen består i unnlatelse av å gi pliktige opplysninger, se punkt 3.10.2, og det fremtrer som overveiende sannsynlig at straffesak vil bli henlagt eller lede til påtaleunnlatelse, kan anmeldelse normalt unnlates.</article><article class="legalP" id="kapittel-8-ledd-3">Anmeldelse kan også unnlates når straffeforfølgning vil være en uforholdsmessig stor påkjenning på grunn av forhold hos overtrederen.</article></section><section class="section" data-name="kap9" id="kapittel-9" data-lovdata-URL="LTI/forskrift/2024-09-11-2185/KAPITTEL_9"><h2>9. Flere straffbare overtredelser og fortsatt straffbar handling</h2><article class="legalP" id="kapittel-9-ledd-1">Er det i samme eller flere forskjellige handlinger begått flere straffbare overtredelser av straffeloven §§ 378–380, 392–394 og skatteforvaltningsloven §§ 14-13 og 14-14, skal disse ses i sammenheng ved vurderingen av om anmeldelse skal inngis.</article><article class="legalP" id="kapittel-9-ledd-2">Unndragelse over flere år skal ses under ett ved den beløpsmessige vurdering, slik at den samlede skatte- og avgiftsunndragelsen legges til grunn.</article></section><section class="section" data-name="kap10" id="kapittel-10" data-lovdata-URL="LTI/forskrift/2024-09-11-2185/KAPITTEL_10"><h2>10. Tidspunkt for anmeldelse</h2><article class="legalP" id="kapittel-10-ledd-1">Overtredelser av straffebestemmelser som fyller vilkårene i denne instruksen skal anmeldes så snart som mulig.</article></section><section class="section" data-name="kap11" id="kapittel-11" data-lovdata-URL="LTI/forskrift/2024-09-11-2185/KAPITTEL_11"><h2>11. Sted for anmeldelse</h2><article class="legalP" id="kapittel-11-ledd-1">Dersom det ikke er gjort avtale om annet, inngis anmeldelse til det politidistrikt hvor den straffbare overtredelsen er eller antas å være foretatt, eller hvor mistenkte har sitt bosted eller sin virksomhet.</article></section></main></body></html>