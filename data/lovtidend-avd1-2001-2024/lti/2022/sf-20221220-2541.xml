<!DOCTYPE html><html lang="nb"><head><title>Forskrift om tilskudd til barnevernsfaglig videreutdanning</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-12-20-2541</dd><dt class="dokid">DokumentID</dt><dd class="dokid">LTI/forskrift/2022-12-20-2541</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="subunit">Etat</dt><dd class="subunit"><ul><li>Barnevernsavdelingen</li></ul></dd><dt class="dateInForce">I kraft fra</dt><dd class="dateInForce">2023-01-01</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2023-01-03 14:15</dd><dt class="journalNumber">Journalnummer</dt><dd class="journalNumber">2023-0005</dd><dt class="title">Tittel</dt><dd class="title">Forskrift om tilskudd til barnevernsfaglig videreutdanning</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Barne- og familiedepartementet 20. desember 2022 med hjemmel i Stortingets budsjettvedtak kapittel 854, post 62.</dd><dt class="refid">RefID</dt><dd class="refid">forskrift/2022-12-20-2541</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til barnevernsfaglig videreutdanning<ul class="tocSubUl"><li>§ 1. Mål og målgruppe</li><li>§ 2. Kriterier for måloppnåelse</li><li>§ 3. Hvem kan søke</li><li>§ 4. Hva det kan søkes til og utmåling av tilskuddet</li><li>§ 5. Krav til mottakere av tilskudd</li><li>§ 6. Krav til bruk av tilskuddet</li><li>§ 7. Søknadsfrist og krav til søknaden</li><li>§ 8. Opplysning om vedtak</li><li>§ 9. Rapportering</li><li>§ 10. Kontroll</li><li>§ 11. Sanksjoner ved brudd på regelverket</li><li>§ 12. Klageadgang</li><li>§ 13. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2022-12-20-2541" id="dokument"><h1>Forskrift om tilskudd til barnevernsfaglig videreutdanning</h1><article class="defaultP">Tilskuddsordningen forvaltes av Barne-, ungdoms- og familiedirektoratet (Bufdir) på vegne av Barne- og familiedepartementet.</article><article class="legalArticle" data-lovdata-URL="LTI/forskrift/2022-12-20-2541/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Mål og målgruppe</span></h2><article class="legalP" id="paragraf-1-ledd-1">Tilskuddsordningen skal bidra til å styrke kunnskaps- og kompetansenivået hos ansatte i kommunalt barnevern og i ideelle, private og statlige barnevernsinstitusjoner.</article></article><article class="legalArticle" data-lovdata-URL="LTI/forskrift/2022-12-20-2541/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Kriterier for måloppnåelse</span></h2><article class="legalP" id="paragraf-2-ledd-1">Måloppnåelsen av ordningen skal vurderes på bakgrunn av antall ansatte i barnevernet som har fullført videreutdanning med støtte fra tilskuddsordningen.</article><article class="legalP" id="paragraf-2-ledd-2">Direktoratet rapporterer til departementet på måloppnåelse for tilskuddsordningen.</article></article><article class="legalArticle" data-lovdata-URL="LTI/forskrift/2022-12-20-2541/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hvem kan søke</span></h2><article class="legalP" id="paragraf-3-ledd-1">Arbeidsgivere i kommunalt barnevern og ideelle, private og statlige barnevernsinstitusjoner kan søke om tilskudd.</article></article><article class="legalArticle" data-lovdata-URL="LTI/forskrift/2022-12-20-2541/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Hva det kan søkes til og utmåling av tilskuddet</span></h2><article class="legalP" id="paragraf-4-ledd-1">Det kan søkes om tilskudd til prioriterte videreutdanninger innenfor barnevernsfag. Prioriteringen fastsettes i forbindelse med den årlige budsjettbehandlingen.</article><article class="legalP" id="paragraf-4-ledd-2">Tilskudd skal tildeles etter følgende prioriteringsrekkefølge:<ul class="defaultList"><li data-li-identifier="a." data-name="a."><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">kommunalt barnevern</article></article></li><li data-li-identifier="b." data-name="b."><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">ideelle barnevernsinstitusjoner</article></article></li><li data-li-identifier="c." data-name="c."><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1">private barnevernsinstitusjoner</article></article></li><li data-li-identifier="d." data-name="d."><article class="listArticle" id="paragraf-4-ledd-2-punkt-4"><article class="legalP" id="paragraf-4-ledd-2-punkt-4-ledd-1">statlige barnevernsinstitusjoner.</article></article></li></ul></article><article class="legalP" id="paragraf-4-ledd-3">Med unntak av videreutdanningen «Barnevernsfaglig veiledning», vil ansatte som ikke har relevant videreutdanning eller mastergrad fra før bli prioritert.</article><article class="legalP" id="paragraf-4-ledd-4">Midlene kan benyttes til<ul class="defaultList"><li data-li-identifier="a." data-name="a."><article class="listArticle" id="paragraf-4-ledd-4-punkt-1"><article class="legalP" id="paragraf-4-ledd-4-punkt-1-ledd-1">vikarutgifter,</article></article></li><li data-li-identifier="b." data-name="b."><article class="listArticle" id="paragraf-4-ledd-4-punkt-2"><article class="legalP" id="paragraf-4-ledd-4-punkt-2-ledd-1">reise- og oppholdskostnader, og</article></article></li><li data-li-identifier="c." data-name="c."><article class="listArticle" id="paragraf-4-ledd-4-punkt-3"><article class="legalP" id="paragraf-4-ledd-4-punkt-3-ledd-1">litteraturkjøp o.l.</article></article></li></ul></article><article class="legalP" id="paragraf-4-ledd-5">Størrelsen på tilskuddene blir fastsatt på bakgrunn av størrelsen på bevilgningen og etter en helhetlig og skjønnsmessig vurdering av<ul class="defaultList"><li data-li-identifier="a." data-name="a."><article class="listArticle" id="paragraf-4-ledd-5-punkt-1"><article class="legalP" id="paragraf-4-ledd-5-punkt-1-ledd-1">de søknader som er innkommet for tilskuddsåret, og</article></article></li><li data-li-identifier="b." data-name="b."><article class="listArticle" id="paragraf-4-ledd-5-punkt-2"><article class="legalP" id="paragraf-4-ledd-5-punkt-2-ledd-1">antall studiepoeng i utdanningen.</article></article></li></ul></article></article><article class="legalArticle" data-lovdata-URL="LTI/forskrift/2022-12-20-2541/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til mottakere av tilskudd</span></h2><article class="legalP" id="paragraf-5-ledd-1">Arbeidsgiver som får tilskudd for ansattes deltakelse på videreutdanning, plikter å sørge for at arbeidshverdagen til den ansatte blir tilpasset på en måte som sikrer best mulig utbytte av studiene.</article><article class="legalP" id="paragraf-5-ledd-2">Den ansatte det søkes om tilskudd for må ha godtatt tilbud om studieplass før tilskudd kan utbetales. Videreutdanningen må fullføres i henhold til angitt tidsplan og med planlagt antall studiepoeng.</article></article><article class="legalArticle" data-lovdata-URL="LTI/forskrift/2022-12-20-2541/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Krav til bruk av tilskuddet</span></h2><article class="legalP" id="paragraf-6-ledd-1">Tilskuddsmidlene skal brukes etter bestemmelsene i regelverket for ordningen og forutsetningene i Barne-, ungdoms- og familiedirektoratets tilskuddsbrev. Tilskuddet skal benyttes i løpet av studieåret med mindre direktoratet har bestemt noe annet.</article></article><article class="legalArticle" data-lovdata-URL="LTI/forskrift/2022-12-20-2541/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Søknadsfrist og krav til søknaden</span></h2><article class="legalP" id="paragraf-7-ledd-1">Søknad om tilskudd sendes til direktoratet på fastsatt skjema i Barne-, ungdoms- og familiedirektoratets søknadsportal. Krav til innhold i søknaden står i søknadsskjemaet.</article><article class="legalP" id="paragraf-7-ledd-2">Søknadsfristen for hvert enkelt år bestemmes av direktoratet.</article><article class="legalP" id="paragraf-7-ledd-3">Søknader som kommer inn etter fristen kan bli avvist.</article><article class="legalP" id="paragraf-7-ledd-4">Det er søkers ansvar å sørge for at søknaden er innsendt, korrekt og fullstendig utfylt. Dersom søknaden ikke er fullstendig, kan direktoratet sette en rimelig frist for retting. Pålegget gis skriftlig sammen med en orientering om at dersom tilfredsstillende retting ikke skjer innen fristen, kan vedkommende søknad helt eller delvis avvises, eller avgjøres på det foreliggende ufullstendige grunnlag.</article></article><article class="legalArticle" data-lovdata-URL="LTI/forskrift/2022-12-20-2541/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Opplysning om vedtak</span></h2><article class="legalP" id="paragraf-8-ledd-1">Barne-, ungdoms- og familiedirektoratet skal legge ut oversikter over alle tildelte tilskudd på sine nettsider så snart fordelingen er gjort.</article></article><article class="legalArticle" data-lovdata-URL="LTI/forskrift/2022-12-20-2541/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Rapportering</span></h2><article class="legalP" id="paragraf-9-ledd-1">Tilskuddsmottaker skal levere rapport og regnskap til Barne-, ungdoms- og familiedirektoratet om hvordan tilskuddet har blitt brukt. Rapport og regnskap skal leveres på rapporteringsskjemaer i direktoratets søknadsportal.</article><article class="legalP" id="paragraf-9-ledd-2">Fristen for å sende inn regnskap og rapport bestemmes av direktoratet, og står i tilskuddsbrevet.</article><article class="legalP" id="paragraf-9-ledd-3">Krav til innholdet i rapporten fremgår av tilskuddsbrevet og rapporteringsskjema. direktoratet kan stille særskilte krav til innholdet i rapporteringen fra enkeltmottakere av tilskudd. Slike krav vil stå i av tilskuddsbrevet eller inngå som en del av oppfølgingen av rapporten.</article><article class="legalP" id="paragraf-9-ledd-4">Ideelle og private barnevernsinstitusjoner skal levere revisorattest. Det er ikke et krav om at attesten skal skrives av en statsautorisert revisor, men den som kontrollerer regnskapet kan ikke være ugild/inhabil til å revidere regnskapet, jf. revisorloven § 8-1. Revisjonsstandard ISRS 4400 med avtalte kontrollhandlinger som gis av direktoratet skal følges uavhengig av om regnskapet revideres av en statsautorisert revisor eller en annen person.</article></article><article class="legalArticle" data-lovdata-URL="LTI/forskrift/2022-12-20-2541/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Kontroll</span></h2><article class="legalP" id="paragraf-10-ledd-1">Barne-, ungdoms- og familiedirektoratet og Riksrevisjonen kan iverksette kontroll med at midlene nyttes etter forutsetningene, se bevilgningsreglementet § 10 annet ledd og lov om Riksrevisjonen § 12.</article></article><article class="legalArticle" data-lovdata-URL="LTI/forskrift/2022-12-20-2541/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Sanksjoner ved brudd på regelverket</span></h2><article class="legalP" id="paragraf-11-ledd-1">Barne-, ungdoms- og familiedirektoratet kan holde tilskuddet helt eller delvis tilbake, eller kreve at tilskuddsmottaker betaler tilbake hele eller deler av tilskuddet dersom<ul class="defaultList"><li data-li-identifier="a." data-name="a."><article class="listArticle" id="paragraf-11-ledd-1-punkt-1"><article class="legalP" id="paragraf-11-ledd-1-punkt-1-ledd-1">mottakeren gir ufullstendige eller ukorrekte opplysninger til direktoratet,</article></article></li><li data-li-identifier="b." data-name="b."><article class="listArticle" id="paragraf-11-ledd-1-punkt-2"><article class="legalP" id="paragraf-11-ledd-1-punkt-2-ledd-1">mottakeren ikke bruker tilskuddet på den måten som ble beskrevet i søknaden,</article></article></li><li data-li-identifier="c." data-name="c."><article class="listArticle" id="paragraf-11-ledd-1-punkt-3"><article class="legalP" id="paragraf-11-ledd-1-punkt-3-ledd-1">mottakeren ikke bruker midlene i samsvar med vilkårene som står i forskriften og tilskuddsbrevet,</article></article></li><li data-li-identifier="d." data-name="d."><article class="listArticle" id="paragraf-11-ledd-1-punkt-4"><article class="legalP" id="paragraf-11-ledd-1-punkt-4-ledd-1">mottakeren ikke bruker opp hele tilskuddet,</article></article></li><li data-li-identifier="e." data-name="e."><article class="listArticle" id="paragraf-11-ledd-1-punkt-5"><article class="legalP" id="paragraf-11-ledd-1-punkt-5-ledd-1">mottakeren ikke gjennomfører tiltaket,</article></article></li><li data-li-identifier="f." data-name="f."><article class="listArticle" id="paragraf-11-ledd-1-punkt-6"><article class="legalP" id="paragraf-11-ledd-1-punkt-6-ledd-1">mottakeren ikke sender inn rapport og regnskap innen fristen,</article></article></li><li data-li-identifier="g." data-name="g."><article class="listArticle" id="paragraf-11-ledd-1-punkt-7"><article class="legalP" id="paragraf-11-ledd-1-punkt-7-ledd-1">rapport og regnskap ikke blir godkjent av direktoratet, eller</article></article></li><li data-li-identifier="h." data-name="h."><article class="listArticle" id="paragraf-11-ledd-1-punkt-8"><article class="legalP" id="paragraf-11-ledd-1-punkt-8-ledd-1">direktoratet ved en feil utbetaler for høyt tilskudd.</article></article></li></ul></article><article class="legalP" id="paragraf-11-ledd-2">En tilskuddsmottaker som har brutt regelverket, kan helt eller delvis utelukkes fra tilskuddsordningen. Ved denne vurderingen skal det legges vekt på om tilskuddsmottaker har tilegnet seg eller forsøkt å tilegne seg uberettiget tilskudd, størrelsen på de uberettigede beløp og skyldgraden for øvrig.</article></article><article class="legalArticle" data-lovdata-URL="LTI/forskrift/2022-12-20-2541/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Klageadgang</span></h2><article class="legalP" id="paragraf-12-ledd-1">Det er adgang til å klage på enkeltvedtak gjort av direktoratet, se forvaltningsloven § 28. Dette gjelder ikke enkeltvedtak om tilskudd til videreutdanning for ansatte i statlige barnevernsinstitusjoner.</article></article><article class="legalArticle" data-lovdata-URL="LTI/forskrift/2022-12-20-2541/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Forskriften trer i kraft 1. januar 2023.</article></article></main></body></html>