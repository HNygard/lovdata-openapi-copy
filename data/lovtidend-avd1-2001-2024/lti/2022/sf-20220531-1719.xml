<!DOCTYPE html><html lang="nb"><head><title>Forskrift om døvekirkelige organer</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-05-31-1719</dd><dt class="dokid">DokumentID</dt><dd class="dokid">LTI/forskrift/2022-05-31-1719</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="subunit">Etat</dt><dd class="subunit"><ul><li>Kirkerådet</li></ul></dd><dt class="dateInForce">I kraft fra</dt><dd class="dateInForce">Kirkerådets direktør bestemmer</dd><dt class="changesToDocuments">Endrer</dt><dd class="changesToDocuments"><ul><li>forskrift/2018-09-12-1334</li></ul></dd><dt class="basedOn">Hjemmel</dt><dd class="basedOn"><ul><li>lov/2020-04-24-31/§12</li><li>forskrift/2019-03-30-2307/§3</li><li>forskrift/2021-11-14-3349/§10</li></ul></dd><dt class="dateOfPublication">Kunngjort</dt><dd class="dateOfPublication">2022-10-07 15:00</dd><dt class="journalNumber">Journalnummer</dt><dd class="journalNumber">2022-1340</dd><dt class="title">Tittel</dt><dd class="title">Forskrift om døvekirkelige organer</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kirkerådet 31. mai 2022 med hjemmel i lov 24. april 2020 nr. 31 om tros- og livssynssamfunn (trossamfunnsloven) § 12 annet ledd, kirkeordning 30. mars 2019 nr. 2307 for Den norske kirke § 3 femte ledd og forskrift 14. november 2021 nr. 3349 om ordning for døvemenigheter og døvepresttjenesten § 10.</dd><dt class="refid">RefID</dt><dd class="refid">forskrift/2022-05-31-1719</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om døvekirkelige organer<ul class="tocSubUl"><li>§ 1. Medlemskap og stemmerett i døvemenighet</li><li>§ 2. Sammensetning og valg av Døves menighetsråd</li><li>§ 3. Formene for menighetsrådets virksomhet</li><li>§ 4. Formene for menighetsmøtets virksomhet</li><li>§ 5. Valg av Døvekirkenes fellesråd</li><li>§ 6. Formene for fellesrådets virksomhet</li><li>§ 7. Valg til Døvekirkenes fellesmøte</li><li>§ 8. Formene for fellesmøtets virksomhet</li><li>§ 9. Forsøk</li><li>§ 10. Ikrafttredelse. Mindre endringer</li></ul></li></ul></dd></dl></header><main class="documentBody" data-lovdata-URL="LTI/forskrift/2022-05-31-1719" id="dokument"><h1>Forskrift om døvekirkelige organer</h1><article class="legalArticle" data-lovdata-URL="LTI/forskrift/2022-05-31-1719/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Medlemskap og stemmerett i døvemenighet</span></h2><article class="legalP" id="paragraf-1-ledd-1">Medlemmer av Den norske kirke som er døve, sterkt tunghørte, døvblinde, døvblitte og deres familier og nettverk og andre med tilknytning til det døvekirkelige arbeidet, blir medlemmer av den døvemenigheten de hører til ved å la seg registrere i et medlemsregister som føres av Døvekirkenes fellesråd. Døves menighetsråd avgjør i tvilstilfelle om en person fyller vilkårene for å bli registrert. I spesielle tilfeller kan medlemmer som er bosatt i en døvemenighet søke Døvekirkenes fellesråd om å bli registrert i en annen døvemenighet dersom en mener seg å ha tilhørighet til denne. Vedtak etter denne paragraf kan påklages til biskopen.</article><article class="legalP" id="paragraf-1-ledd-2">Medlem av døvemenighet som har kirkelig stemmerett, har stemmerett ved valg av Døves menighetsråd.</article><article class="legalP" id="paragraf-1-ledd-3">Medlem av døvemenighet som har kirkelig stemmerett, har stemmerett i menighetsmøte i den døvemenigheten vedkommende hører til, jf. § 4.</article></article><article class="legalArticle" data-lovdata-URL="LTI/forskrift/2022-05-31-1719/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Sammensetning og valg av Døves menighetsråd</span></h2><article class="legalP" id="paragraf-2-ledd-1">Bestemmelsene i kirkeordningen § 9 og kirkevalgreglene gjelder så langt de passer.</article><article class="legalP" id="paragraf-2-ledd-2">Valg av menighetsråd skjer ved digital forhåndsstemmegivning og forhåndsstemmegivning ved personlig fremmøte i døvekirken og ved personlig fremmøte i døvekirken på valgtinget. Ved forhåndsstemmegivning på papir, gjelder kirkevalgreglene § 9-5 så langt det passer. Ved stemmegivning på valgtinget på valgdagen, gjelder kirkevalgreglene kapittel 10 så langt det passer, med følgende presisering: kirkevalgreglene § 10-1 gjelder ikke. I stedet kan Døves menighetsråd fastsette tid og sted for valgting på den offisielle valgdagen og/eller søndagen før den offisielle valgdagen.</article><article class="legalP" id="paragraf-2-ledd-3">Døve, sterkt tunghørte, døvblinde og døvblitte skal være i flertall i menighetsrådet.</article></article><article class="legalArticle" data-lovdata-URL="LTI/forskrift/2022-05-31-1719/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Formene for menighetsrådets virksomhet</span></h2><article class="legalP" id="paragraf-3-ledd-1">Bestemmelsene i kirkeordningen § 11 og forskrift 14. november 2021 nr. 3259 om regler om formene for menighetsrådets og kirkelig fellesråds virksomhet gjelder så langt de passer.</article><article class="legalP" id="paragraf-3-ledd-2">Fellesrådet kan i samråd med menighetsrådet oppnevne menighetsutvalg for områder som ikke hører naturlig til en døvekirke, jf. forskrift 14. november 2021 nr. 3349 om ordning for døvemenigheter og døvepresttjenesten § 9 nest siste ledd. Fellesrådet vedtar sammensetning, regler for oppnevning/valg, hvilke oppgaver slike menighetsutvalg skal ha, hvilke områder de skal dekke mv., jf. forskrift 14. november 2021 nr. 3259 om regler om formene for menighetsrådets og kirkelig fellesråds virksomhet § 8.</article></article><article class="legalArticle" data-lovdata-URL="LTI/forskrift/2022-05-31-1719/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Formene for menighetsmøtets virksomhet</span></h2><article class="legalP" id="paragraf-4-ledd-1">Bestemmelsene i kirkeordningen § 13 og forskrift 14. november 2021 nr. 3350 om regler om formene for menighetsmøtets virksomhet gjelder så langt de passer. Avstemning i menighetsmøtet kan skje gjennom postavstemning i saker der menighetsrådet bestemmer det.</article></article><article class="legalArticle" data-lovdata-URL="LTI/forskrift/2022-05-31-1719/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Valg av Døvekirkenes fellesråd</span></h2><article class="legalP" id="paragraf-5-ledd-1">Fellesmøtet året før valg skal finne sted, oppnevner en nominasjonskomité på fem leke medlemmer. Døvekirkenes fellesråd innkaller til møte og oppnevner sekretær for komiteen.</article><article class="legalP" id="paragraf-5-ledd-2">Hvert menighetsråd foreslår tre menighetsrådsmedlemmer fra sin døvemenighet som kandidater til fellesrådet innen en tidsfrist som fellesrådet bestemmer. Nominasjonskomiteen setter opp en prioritert liste over kandidatene fordelt på døvemenighetene. Listen skal dessuten inneholde forslag til tre kandidater blant de av fellesmøtets medlemmer som kommer fra menighetsutvalgene. Kandidatene skal oppføres med angivelse av navn, adresse, stilling og alder og ev. andre opplysninger. Nominasjonskomiteen skal tilstrebe at listeforslaget inneholder minst 40 prosent kandidater av hvert kjønn samt kandidater under 30 år.</article><article class="legalP" id="paragraf-5-ledd-3">Det kan fremmes forslag til kandidater på fellesmøtet. Fellesmøtet velger en av de foreslåtte menighetsrådskandidatene som representant og en som vararepresentant fra hver døvemenighet til Døvekirkens fellesråd for fire år, samt en representant og en vararepresentant blant de av fellesmøtets medlemmer som kommer fra menighetsutvalgene, jf. forskrift 14. november 2021 nr. 3349 om ordning for døvemenigheter og døvepresttjenesten § 8.</article><article class="legalP" id="paragraf-5-ledd-4">Det holdes særskilte valg for medlem og varamedlem. Den kandidaten som har fått flest stemmer er valgt. I tilfelle stemmelikhet avgjøres utfallet ved loddtrekning.</article><article class="legalP" id="paragraf-5-ledd-5">Ordning for valg av representant og vararepresentant av og blant de tilsatte i døvemenighetene til fellesrådet, jf. forskrift 14. november 2021 nr. 3349 om ordning for døvemenigheter og døvepresttjenesten § 8, fastsettes av Døvekirkenes fellesråd.</article><article class="legalP" id="paragraf-5-ledd-6">Det nyvalgte fellesrådet trer i funksjon så snart som mulig etter at valget har funnet sted.</article></article><article class="legalArticle" data-lovdata-URL="LTI/forskrift/2022-05-31-1719/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Formene for fellesrådets virksomhet</span></h2><article class="legalP" id="paragraf-6-ledd-1">Bestemmelsene i kirkeordningen § 16 og forskrift 14. november 2021 nr. 3259 om regler om formene for menighetsrådets og kirkelig fellesråds virksomhet gjelder så langt de passer.</article><article class="legalP" id="paragraf-6-ledd-2">Fellesrådet konstituerer seg så snart som mulig etter at det er valgt. Møtet kalles sammen av lederen av det fratredende rådet, jf. forskrift 14. november 2021 nr. 3259 om regler om formene for menighetsrådets og kirkelig fellesråds virksomhet § 1.</article><article class="legalP" id="paragraf-6-ledd-3">Fellesrådet oversender hvert år en rapport til Kirkemøtet om det døvekirkelige arbeidet.</article></article><article class="legalArticle" data-lovdata-URL="LTI/forskrift/2022-05-31-1719/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Valg til Døvekirkenes fellesmøte</span></h2><article class="legalP" id="paragraf-7-ledd-1">Til fellesmøtet velges én representant av og blant døvekirkelig tilsatte som lønnes over bispedømmerådets budsjett og som ikke er medlem av menighetsråd, jf. forskrift 14. november 2021 nr. 3349 om ordning for døvemenigheter og døvepresttjenesten § 7. Tilsvarende velges én representant av og blant døvemenighetenes tilsatte som lønnes over fellesrådets budsjett. Ordning for disse valgene fastsettes av Døvekirkenes fellesråd.</article><article class="legalP" id="paragraf-7-ledd-2">Etter nærmere regler fastsatt av fellesrådet oppnevner det enkelte menighetsutvalg blant sine medlemmer inntil tre representanter til Døvekirkenes fellesmøte, jf. forskrift 14. november 2021 nr. 3349 om ordning for døvemenigheter og døvepresttjenesten § 7.</article></article><article class="legalArticle" data-lovdata-URL="LTI/forskrift/2022-05-31-1719/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Formene for fellesmøtets virksomhet</span></h2><article class="legalP" id="paragraf-8-ledd-1">Fellesrådet sender innkalling og saksliste til medlemmene senest tre uker før møtet. Saksdokumenter bør så langt det er mulig følge med innkallingen. Fellesrådet forbereder de saker som skal behandles av fellesmøtet.</article><article class="legalP" id="paragraf-8-ledd-2">Fellesmøtet velger dirigentskap og protokollkomité til å underskrive protokollen.</article><article class="legalP" id="paragraf-8-ledd-3">Nærmere regler om fellesmøtets forretningsorden fastsettes av fellesmøtet.</article></article><article class="legalArticle" data-lovdata-URL="LTI/forskrift/2022-05-31-1719/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Forsøk</span></h2><article class="legalP" id="paragraf-9-ledd-1">I forbindelse med forsøk som avviker fra reglene om ordning for døvemenigheter og døvepresttjenesten, kan Kirkerådet foreta nødvendige tillempninger i anvendelsen av dette regelverket.</article></article><article class="legalArticle" data-lovdata-URL="LTI/forskrift/2022-05-31-1719/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse. Mindre endringer</span></h2><article class="legalP" id="paragraf-10-ledd-1">Forskriften trer i kraft fra det tidspunkt direktøren bestemmer. Fra samme tidspunkt oppheves regler 12. september 2018 nr. 1334 om døvekirkelige organer.</article><article class="legalP" id="paragraf-10-ledd-2">Kirkerådets direktør kan vedta mindre endringer i forskriften.</article></article></main></body></html>