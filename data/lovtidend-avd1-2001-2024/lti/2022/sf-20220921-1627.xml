<!DOCTYPE html><html lang="no"><head><title>Forskrift om fartøy som blir brukte av opplæringsinstitusjonar</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-09-21-1627</dd><dt class="dokid">DokumentID</dt><dd class="dokid">LTI/forskrift/2022-09-21-1627</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Sjøfartsdirektoratet</li></ul></dd><dt class="dateInForce">I kraft fra</dt><dd class="dateInForce">2022-10-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2014-12-22-1893</li></ul></dd><dt class="basedOn">Hjemmel</dt><dd class="basedOn"><ul><li>lov/2007-02-16-9/§2</li><li>lov/2007-02-16-9/§5</li><li>lov/2007-02-16-9/§7</li><li>lov/2007-02-16-9/§8</li><li>lov/2007-02-16-9/§9</li><li>lov/2007-02-16-9/§11</li><li>lov/2007-02-16-9/§13</li><li>lov/2007-02-16-9/§16</li><li>lov/2007-02-16-9/§19</li><li>lov/2007-02-16-9/§45</li><li>forskrift/2007-02-16-171</li><li>forskrift/2007-05-31-590</li></ul></dd><dt class="dateOfPublication">Kunngjort</dt><dd class="dateOfPublication">2022-09-23 13:50</dd><dt class="journalNumber">Journalnummer</dt><dd class="journalNumber">2022-1247</dd><dt class="title">Tittel</dt><dd class="title">Forskrift om fartøy som blir brukte av opplæringsinstitusjonar</dd><dt class="miscInformation">Annet om dokumentet</dt><dd class="miscInformation"><strong>Heimel:</strong> Fastsett av Sjøfartsdirektoratet 21. september 2022 med heimel i lov 16. februar 2007 nr. 9 om skipssikkerhet (skipssikkerhetsloven) § 2, § 5, § 7, § 8, § 9, § 11, § 13, § 16, § 19 og § 45, jf. delegeringsvedtak 16. februar 2007 nr. 171 og delegeringsvedtak 31. mai 2007 nr. 590.</dd><dt class="refid">RefID</dt><dd class="refid">forskrift/2022-09-21-1627</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om fartøy som blir brukte av opplæringsinstitusjonar<ul class="tocSubUl"><li>Kapittel 1. Generelle reglar<ul class="tocSubUl"><li>§ 1. Verkeområde</li><li>§ 2. Reiarlaget si plikt til å sende inn opplysingar</li><li>§ 3. Forholdet til andre reglar</li><li>§ 4. Tryggleiksstyringssystem</li><li>§ 5. Tryggleiksorientering</li><li>§ 6. Teljing og registrering av personar om bord</li><li>§ 7. CE-merka fartøy</li><li>§ 8. Teknisk tryggleik</li><li>§ 9. Automatisk naudstopp</li></ul></li><li>Kapittel 2. Stabilitet<ul class="tocSubUl"><li>§ 10. Krav til krengjeprøve</li><li>§ 11. Krav til stabilitetsutrekningar</li><li>§ 12. Krav til nye stabilitetsutrekningar</li></ul></li><li>Kapittel 3. Brannsikring<ul class="tocSubUl"><li>§ 13. Gassalarm</li><li>§ 14. Branndeteksjon på fartøy under 15 meter</li><li>§ 15. Berbare brannsløkkingsapparat</li><li>§ 16. Brannpumpe, brannslangar og strålerøyr på fartøy på 15 meter eller meir</li></ul></li><li>Kapittel 4. Redningsmiddel<ul class="tocSubUl"><li>§ 17. Redningsvestar og termiske drakter</li><li>§ 18. Redningsflåtar</li><li>§ 19. Fall over bord</li><li>§ 20. Førstehjelpsutstyr</li><li>§ 21. Beredskap, alarminstruks og øvingar</li></ul></li><li>Kapittel 5. Kommunikasjon og navigasjon<ul class="tocSubUl"><li>§ 22. Radioutstyr</li><li>§ 23. Satellitt-naudpeilesendar (EPIRB)</li><li>§ 24. Radartransponder (Radar-SART) eller AIS-transponder (AIS-SART)</li><li>§ 25. Navigasjons- og vêrvarsel</li><li>§ 26. Navigasjon</li><li>§ 27. Føring av dagbok</li></ul></li><li>Kapittel 6. Kvalifikasjonar og bemanning<ul class="tocSubUl"><li>§ 28. Kvalifikasjonskrav og bemanning</li></ul></li><li>Kapittel 7. Vedlikehald<ul class="tocSubUl"><li>§ 29. Vedlikehald av fartøy og utstyr</li></ul></li><li>Kapittel 8. Avsluttande reglar<ul class="tocSubUl"><li>§ 30. Dispensasjon</li><li>§ 31. Iverksetjing</li><li>§ 32. Endring i annan forskrift</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2022-09-21-1627" id="dokument"><h1>Forskrift om fartøy som blir brukte av opplæringsinstitusjonar</h1><section class="section" data-name="kap1" id="kapittel-1" data-lovdata-URL="LTI/forskrift/2022-09-21-1627/KAPITTEL_1"><h2>Kapittel 1. Generelle reglar</h2><article class="legalArticle" data-lovdata-URL="LTI/forskrift/2022-09-21-1627/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Verkeområde</span></h3><article class="legalP" id="kapittel-1-paragraf-1-ledd-1">Denne forskrifta gjeld for norske fartøy med største lengd under 24 meter i innanriksfart som opererer i maksimum 15 knop, og som blir brukte av opplæringsinstitusjonar med 35 eller færre personar om bord. Personar om bord som ikkje inngår i bemanninga, skal vere knytte til opplæringsinstitusjonen.</article><article class="legalP" id="kapittel-1-paragraf-1-ledd-2">Med opplæringsinstitusjon er meint ein institusjon som er omfatta av barnehageloven, grunnskuleopplæringa i opplæringslova, grunnskuleopplæringa i friskolelova eller folkehøyskoleloven.</article><article class="legalP" id="kapittel-1-paragraf-1-ledd-3">Forskrifta gjeld ikkje for fartøy som fylgjer forskrift 14. januar 2020 nr. 63 om fartøy under 24 m som fører 12 eller færre passasjerar.</article></article><article class="legalArticle" data-lovdata-URL="LTI/forskrift/2022-09-21-1627/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Reiarlaget si plikt til å sende inn opplysingar</span></h3><article class="legalP" id="kapittel-1-paragraf-2-ledd-1">Reiarlaget skal registrere opplysingar om verksemda hjå Sjøfartsdirektoratet før aktiviteten startar. Reiarlaget skal stadfeste at krava i denne forskrifta er gjennomgåtte og oppfylte. Registreringa gjeld i eitt år og må fornyast så lenge fartøyet er i drift etter denne forskrifta.</article></article><article class="legalArticle" data-lovdata-URL="LTI/forskrift/2022-09-21-1627/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Forholdet til andre reglar</span></h3><article class="legalP" id="kapittel-1-paragraf-3-ledd-1">På område der det ikkje er gitt særlege reglar i denne forskrifta, skal fartøy oppfylle krav i andre relevante forskrifter gitt med heimel i skipssikkerhetsloven.</article></article><article class="legalArticle" data-lovdata-URL="LTI/forskrift/2022-09-21-1627/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Tryggleiksstyringssystem</span></h3><article class="legalP" id="kapittel-1-paragraf-4-ledd-1">Reiarlaget skal etablere, gjennomføre og vidareutvikle eit dokumenterbart tryggleiksstyringssystem som minimum inneheld<ul class="defaultList"><li data-li-identifier="a." data-name="a."><article class="listArticle" id="kapittel-1-paragraf-4-ledd-1-punkt-1"><article class="legalP" id="kapittel-1-paragraf-4-ledd-1-punkt-1-ledd-1">skildring av verksemda og operasjonsområdet med eventuelle beskytta område der fartøy kan søke ly (naudhamner)</article></article></li><li data-li-identifier="b." data-name="b."><article class="listArticle" id="kapittel-1-paragraf-4-ledd-1-punkt-2"><article class="legalP" id="kapittel-1-paragraf-4-ledd-1-punkt-2-ledd-1">skildring av det enkelte fartøyet, under dette tekniske spesifikasjonar, operasjonelle avgrensingar som fylgje av konstruksjonen og utrustinga til fartøyet, og talet på personar fartøyet er konstruert for</article></article></li><li data-li-identifier="c." data-name="c."><article class="listArticle" id="kapittel-1-paragraf-4-ledd-1-punkt-3"><article class="legalP" id="kapittel-1-paragraf-4-ledd-1-punkt-3-ledd-1">rutinar for planlegging av seglas</article></article></li><li data-li-identifier="d." data-name="d."><article class="listArticle" id="kapittel-1-paragraf-4-ledd-1-punkt-4"><article class="legalP" id="kapittel-1-paragraf-4-ledd-1-punkt-4-ledd-1">skildring av risikofaktorar for alle om bord når fartøyet er undervegs eller reiskapar eller utstyr om bord blir brukte, og tiltak for å unngå uønskte hendingar</article></article></li><li data-li-identifier="e." data-name="e."><article class="listArticle" id="kapittel-1-paragraf-4-ledd-1-punkt-5"><article class="legalP" id="kapittel-1-paragraf-4-ledd-1-punkt-5-ledd-1">rutinar for vedlikehald av fartøy og utstyr</article></article></li><li data-li-identifier="f." data-name="f."><article class="listArticle" id="kapittel-1-paragraf-4-ledd-1-punkt-6"><article class="legalP" id="kapittel-1-paragraf-4-ledd-1-punkt-6-ledd-1">beredskapsplan til bruk i ulike naudssituasjonar og rutinar for øvingar.</article></article></li></ul></article><article class="legalP" id="kapittel-1-paragraf-4-ledd-2">Reiarlaget skal ha ein årleg gjennomgang av tryggleiksstyringssystemet for å vurdere om det fungerer i tråd med føremålet, og om det er behov for forbetringar. Gjennomgangen skal dokumenterast.</article><article class="legalP" id="kapittel-1-paragraf-4-ledd-3">Tryggleiksstyringssystemet skal vere tilgjengeleg om bord.</article></article><article class="legalArticle" data-lovdata-URL="LTI/forskrift/2022-09-21-1627/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Tryggleiksorientering</span></h3><article class="legalP" id="kapittel-1-paragraf-5-ledd-1">Før avgang skal alle om bord på fartøyet få ei tryggleiksorientering som er tilpassa føremålet med turen. Tryggleiksorienteringa skal som eit minimum gi informasjon om bruk av redningsmiddel, om korleis personane om bord skal opptre i ein naudssituasjon, og om særskilde risikoar.</article><article class="legalP" id="kapittel-1-paragraf-5-ledd-2">Tryggleiksorienteringa skal vere på eit språk alle om bord forstår.</article></article><article class="legalArticle" data-lovdata-URL="LTI/forskrift/2022-09-21-1627/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Teljing og registrering av personar om bord</span></h3><article class="legalP" id="kapittel-1-paragraf-6-ledd-1">Før kvar avgang skal talet på personar om bord registrerast hjå kontaktperson på land. Dersom reisa inkluderer overnatting, skal det i tillegg registrerast namn på alle om bord.</article><article class="legalP" id="kapittel-1-paragraf-6-ledd-2">Opplysingane som det er krav om etter første og andre ledd, skal gjerast tilgjengelege for redningstenesta i samband med søk og redning. Namnelister skal oppbevarast og slettast i samsvar med personvernregelverket.</article></article><article class="legalArticle" data-lovdata-URL="LTI/forskrift/2022-09-21-1627/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">CE-merka fartøy</span></h3><article class="legalP" id="kapittel-1-paragraf-7-ledd-1">For fartøy som er CE-merka i samsvar med forskrift 15. januar 2016 nr. 35 om produksjon og omsetning av fritidsfartøy og vannscootere mv., gjeld ikkje § 8 til § 16.</article><article class="legalP" id="kapittel-1-paragraf-7-ledd-2">For fartøy i første ledd skal avgrensingane som fylgjer av konstruksjonskategorien og talet på personar fartøyet er konstruert for, ikkje overskridast.</article></article><article class="legalArticle" data-lovdata-URL="LTI/forskrift/2022-09-21-1627/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Teknisk tryggleik</span></h3><article class="legalP" id="kapittel-1-paragraf-8-ledd-1">Fartøy med største lengd under 15 meter skal oppfylle Nordisk båtstandard 1990 for yrkesbåter under 15 meter (NBSY), inkludert kapittel Y31 Passasjerbåttillegg, eller ein standard som gir tilsvarande tryggleik.</article><article class="legalP" id="kapittel-1-paragraf-8-ledd-2">Fartøy med største lengd 15 meter eller meir skal oppfylle DNV Craft eller ein standard som gir tilsvarande tryggleik.</article><article class="legalP" id="kapittel-1-paragraf-8-ledd-3">Fartøy i fartsområde 4 og større skal ha faste sitjeplassar i innvendige opphaldsrom til alle om bord.</article></article><article class="legalArticle" data-lovdata-URL="LTI/forskrift/2022-09-21-1627/§9" data-name="§9" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Automatisk naudstopp</span></h3><article class="legalP" id="kapittel-1-paragraf-9-ledd-1">Fartøy som har utvendig styreposisjon og berre éin person i bemanninga, skal vere utstyrte med automatisk naudstopp som stoppar framdriftsmaskineriet dersom føraren fell over bord.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2022-09-21-1627/KAPITTEL_2"><h2>Kapittel 2. Stabilitet</h2><article class="legalArticle" data-lovdata-URL="LTI/forskrift/2022-09-21-1627/§10" data-name="§10" id="kapittel-2-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Krav til krengjeprøve</span></h3><article class="legalP" id="kapittel-2-paragraf-1-ledd-1">På fartøy med største lengd under 15 meter kan det i staden for å fylgje krava i NBSY Y3.3 og Y3.4 gjennomførast praktisk krengjeprøve med vekter om bord som svarar til det største talet på personar og last som fartøyet kan ha om bord. Når alle vekter er plasserte på den eine sida av fartøyet på minst gunstige måte, skal krengjevinkelen ikkje vere større enn 10 grader. Krenginga skal ikkje føre til reduksjon i fribordet på meir enn halve fribordet for fartøy som ikkje krengjer. Når endringar på fartøyet påverkar stabiliteten til fartøyet skal reiarlaget gjennomføre ny praktisk krengjeprøve.</article><article class="legalP" id="kapittel-2-paragraf-1-ledd-2">På fartøy med største lengd 15 meter eller meir skal det gjennomførast krengjeprøve for å fastsetje lettskipsdata.</article><article class="legalP" id="kapittel-2-paragraf-1-ledd-3">Krengjeprøva skal bestillast elektronisk og gjennomførast med inspektør frå Sjøfartsdirektoratet til stades.</article></article><article class="legalArticle" data-lovdata-URL="LTI/forskrift/2022-09-21-1627/§11" data-name="§11" id="kapittel-2-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Krav til stabilitetsutrekningar</span></h3><article class="legalP" id="kapittel-2-paragraf-2-ledd-1">Fartøy med største lengd 15 meter eller meir skal ha stabilitetsutrekningar som viser følgjande:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">Arealet under kurva for rettande arm (GZ-kurva) er minst 0,055 meterradianar opp til krengjevinkel på 30 grader og minst 0,09 meterradianar regnet opp til 40 grader eller fyllingsvinkelen, dersom denne er mindre enn 40 grader. I tillegg skal arealet under GZ-kurva mellom krengjevinklane 30 grader og 40 grader eller mellom 30 grader og fyllingsvinkelen, dersom denne er mindre enn 40 grader, ikkje vere mindre enn 0,03 meterradianar.</article></article></li><li data-li-identifier="b." data-name="b."><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">Rettande arm (GZ) er minst 0,2 meter ved ein krengjevinkel lik eller større enn 30 grader.</article></article></li><li data-li-identifier="c." data-name="c."><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">Krengjevinkelen til den rettande arm som har størst verdi (GZmaks) skal være større enn 25 grader.</article></article></li><li data-li-identifier="d." data-name="d."><article class="listArticle" id="kapittel-2-paragraf-2-ledd-1-punkt-4"><article class="legalP" id="kapittel-2-paragraf-2-ledd-1-punkt-4-ledd-1">Initialmetasenterhøgda (GM) er minst 0,15 meter.</article></article></li></ul></article><article class="legalP" id="kapittel-2-paragraf-2-ledd-2">Første ledd gjeld ikkje fartøy i fartsområde 2 og mindre når initialmetasenterhøgda (GM) er minst 0,15 meter og arealet under kurva for rettande arm (GZ-kurva) for lastetilstandane er minst 0,055 meterradianar rekna til fyllingsvinkelen, eller til krengjing på 20 grader når fyllingsvinkelen er større.</article><article class="legalP" id="kapittel-2-paragraf-2-ledd-3">Fartøy med største lengd 15 meter eller meir skal ikkje ha krengjevinkel på meir enn 10 grader når alle passasjerane er plasserte på eine sida av fartøyet på minst gunstige måte.</article></article><article class="legalArticle" data-lovdata-URL="LTI/forskrift/2022-09-21-1627/§12" data-name="§12" id="kapittel-2-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Krav til nye stabilitetsutrekningar</span></h3><article class="legalP" id="kapittel-2-paragraf-3-ledd-1">Når endringar på fartøyet påverkar oppdrifta til fartøyet slik at hydrostatikk og KY-verdiar blir endra, skal reiarlaget utarbeide nye stabilitetsutrekningar.</article><article class="legalP" id="kapittel-2-paragraf-3-ledd-2">Fartøy som blir endra ved reparasjon, ombygging eller utrusting slik at stabiliteten til fartøyet blir påverka, skal som eit minimum oppfylle dei krava til stabilitet som gjaldt før fartøyet blei endra.</article><article class="legalP" id="kapittel-2-paragraf-3-ledd-3">Ved omfattande endring grunna reparasjon, ombygging eller endring av utrusting skal fartøyet oppfylle krava til stabilitet som gjeld for nye fartøy på tidspunktet for endringa.</article><article class="legalP" id="kapittel-2-paragraf-3-ledd-4">Dersom det er tvil om stabiliteten til eit fartøy, kan Sjøfartsdirektoratet krevje at det blir sendt inn stabilitetsutrekningar og gjennomført ny krengjeprøve.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2022-09-21-1627/KAPITTEL_3"><h2>Kapittel 3. Brannsikring</h2><article class="legalArticle" data-lovdata-URL="LTI/forskrift/2022-09-21-1627/§13" data-name="§13" id="kapittel-3-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Gassalarm</span></h3><article class="legalP" id="kapittel-3-paragraf-1-ledd-1">Fartøy med fastmontert gassanlegg om bord skal ha gassalarm nær botnen av fartøyet.</article></article><article class="legalArticle" data-lovdata-URL="LTI/forskrift/2022-09-21-1627/§14" data-name="§14" id="kapittel-3-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Branndeteksjon på fartøy under 15 meter</span></h3><article class="legalP" id="kapittel-3-paragraf-2-ledd-1">Det skal vere varme- eller røykdetektor i alle innvendige opphaldsrom og maskinrom. Når ein detektor blir utløyst, skal det vere lydalarm i alle rom.</article></article><article class="legalArticle" data-lovdata-URL="LTI/forskrift/2022-09-21-1627/§15" data-name="§15" id="kapittel-3-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Berbare brannsløkkingsapparat</span></h3><article class="legalP" id="kapittel-3-paragraf-3-ledd-1">Det skal vere brannsløkkingsutstyr som svarer til den mogelege brannfaren.</article><article class="legalP" id="kapittel-3-paragraf-3-ledd-2">Det skal minst vere<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-3-ledd-2-punkt-1"><article class="legalP" id="kapittel-3-paragraf-3-ledd-2-punkt-1-ledd-1">eitt brannsløkkingsapparat i maskinrom og rom med stor brannfare</article></article></li><li data-li-identifier="b." data-name="b."><article class="listArticle" id="kapittel-3-paragraf-3-ledd-2-punkt-2"><article class="legalP" id="kapittel-3-paragraf-3-ledd-2-punkt-2-ledd-1">to brannsløkkingsapparat fordelt på opphaldsromma om bord i fartøy med største lengd mellom 8 og 15 meter</article></article></li><li data-li-identifier="c." data-name="c."><article class="listArticle" id="kapittel-3-paragraf-3-ledd-2-punkt-3"><article class="legalP" id="kapittel-3-paragraf-3-ledd-2-punkt-3-ledd-1">tre brannsløkkingsapparat fordelt på opphaldsromma om bord i fartøy med største lengd over 15 meter.</article></article></li></ul></article><article class="legalP" id="kapittel-3-paragraf-3-ledd-3">Brannsløkkingsapparata skal vere minst seks kilo og utstyrte med manometer.</article><article class="legalP" id="kapittel-3-paragraf-3-ledd-4">Apparat skal vere plasserte lett tilgjengeleg og nær inngangen til rommet der dei er plasserte.</article><article class="legalP" id="kapittel-3-paragraf-3-ledd-5">Brannsløkkingsapparat som kan bli utsette for frost, skal vere frostsikre.</article></article><article class="legalArticle" data-lovdata-URL="LTI/forskrift/2022-09-21-1627/§16" data-name="§16" id="kapittel-3-paragraf-4"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Brannpumpe, brannslangar og strålerøyr på fartøy på 15 meter eller meir</span></h3><article class="legalP" id="kapittel-3-paragraf-4-ledd-1">Fartøy med største lengd 15 meter eller meir skal vere utstyrte med brannpumpe. Brannpumpa kan vere driven av hovudmotor. Brannpumpa skal ha kapasitet på minst 80 liter per minutt.</article><article class="legalP" id="kapittel-3-paragraf-4-ledd-2">Fartøy med brannpumpe installert skal ha brannslange som skal kunne nå over heile fartøyet, og vere utstyrt med strålerøyr.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2022-09-21-1627/KAPITTEL_4"><h2>Kapittel 4. Redningsmiddel</h2><article class="legalArticle" data-lovdata-URL="LTI/forskrift/2022-09-21-1627/§17" data-name="§17" id="kapittel-4-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Redningsvestar og termiske drakter</span></h3><article class="legalP" id="kapittel-4-paragraf-1-ledd-1">Fartøyet skal ha termiske drakter (TPA) og redningsvestar i passande storleik til alle om bord. Redningsvestane skal vere CE-godkjende i samsvar med ISO 12402-4. Flyteplagg og termiske drakter skal oppbevarast lett tilgjengeleg om bord.</article></article><article class="legalArticle" data-lovdata-URL="LTI/forskrift/2022-09-21-1627/§18" data-name="§18" id="kapittel-4-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Redningsflåtar</span></h3><article class="legalP" id="kapittel-4-paragraf-2-ledd-1">Fartøyet skal ha redningsflåtar med samla kapasitet til alle om bord sjølv om éin redningsflåte skulle gå tapt eller bli ubrukeleg.</article><article class="legalP" id="kapittel-4-paragraf-2-ledd-2">Redningsflåtane skal vere CE-godkjende i samsvar med ISO 9650-1.</article><article class="legalP" id="kapittel-4-paragraf-2-ledd-3">Redningsflåtar skal vere stua i samsvar med produsenten si tilråding og skal kunne fortøyast til innskipingsstasjonar på ein forsvarleg måte.</article><article class="legalP" id="kapittel-4-paragraf-2-ledd-4">Fartøy med største lengd under 8 meter som går i fartsområde 1 eller mindre i perioden 1. april til 30. september, treng ikkje å ha redningsflåtar dersom alle om bord har på seg redningsvestar som nemnt i § 17.</article></article><article class="legalArticle" data-lovdata-URL="LTI/forskrift/2022-09-21-1627/§19" data-name="§19" id="kapittel-4-paragraf-3"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Fall over bord</span></h3><article class="legalP" id="kapittel-4-paragraf-3-ledd-1">For å handtere ein fall-over-bord-situasjon skal fartøyet ha<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-3-ledd-1-punkt-1"><article class="legalP" id="kapittel-4-paragraf-3-ledd-1-punkt-1-ledd-1">ei innretning som gjer det mogleg å plukke opp ein hjelpelaus person frå vatnet</article></article></li><li data-li-identifier="b." data-name="b."><article class="listArticle" id="kapittel-4-paragraf-3-ledd-1-punkt-2"><article class="legalP" id="kapittel-4-paragraf-3-ledd-1-punkt-2-ledd-1">ei livbøye med flytande redningsline og ei livbøye med sjølvtennande lys</article></article></li><li data-li-identifier="c." data-name="c."><article class="listArticle" id="kapittel-4-paragraf-3-ledd-1-punkt-3"><article class="legalP" id="kapittel-4-paragraf-3-ledd-1-punkt-3-ledd-1">manøvreringseigenskapar til å gå nær opp til og ta om bord personar på ein sikker måte frå sjøen under alle forhold</article></article></li><li data-li-identifier="d." data-name="d."><article class="listArticle" id="kapittel-4-paragraf-3-ledd-1-punkt-4"><article class="legalP" id="kapittel-4-paragraf-3-ledd-1-punkt-4-ledd-1">ei løfteinnretning dersom fribordet er over 1 meter. Innretninga skal vere plassert lett tilgjengeleg, og vere dimensjonert for statisk last på minst 200 kg</article></article></li><li data-li-identifier="e." data-name="e."><article class="listArticle" id="kapittel-4-paragraf-3-ledd-1-punkt-5"><article class="legalP" id="kapittel-4-paragraf-3-ledd-1-punkt-5-ledd-1">fastmontert redningsstige som enkelt kan løysast ut av ein person som ligg i vatnet.</article></article></li></ul></article></article><article class="legalArticle" data-lovdata-URL="LTI/forskrift/2022-09-21-1627/§20" data-name="§20" id="kapittel-4-paragraf-4"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Førstehjelpsutstyr</span></h3><article class="legalP" id="kapittel-4-paragraf-4-ledd-1">Fartøyet skal ha naudsynt førstehjelpsutstyr om bord.</article></article><article class="legalArticle" data-lovdata-URL="LTI/forskrift/2022-09-21-1627/§21" data-name="§21" id="kapittel-4-paragraf-5"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Beredskap, alarminstruks og øvingar</span></h3><article class="legalP" id="kapittel-4-paragraf-5-ledd-1">Alle redningsmiddel skal vere klare til omgåande bruk medan fartøyet er undervegs.</article><article class="legalP" id="kapittel-4-paragraf-5-ledd-2">Reiarlaget skal etablere klare instruksjonar for besetninga som skal fylgjast om ein naudssituasjon oppstår.</article><article class="legalP" id="kapittel-4-paragraf-5-ledd-3">Alle besetningsmedlemmar skal delta i øvingar i bruk av redningsmiddel og brannsløkkingsutstyr kvar månad og i øvingar i førstehjelp kvart år.</article><article class="legalP" id="kapittel-4-paragraf-5-ledd-4">Reiarlaget skal utarbeide ei opplæringshandbok som på ein lett forståeleg måte gir instruksar og informasjon om redningsreiskapane om bord og dei beste overlevingsmetodane.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2022-09-21-1627/KAPITTEL_5"><h2>Kapittel 5. Kommunikasjon og navigasjon</h2><article class="legalArticle" data-lovdata-URL="LTI/forskrift/2022-09-21-1627/§22" data-name="§22" id="kapittel-5-paragraf-1"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Radioutstyr</span></h3><article class="legalP" id="kapittel-5-paragraf-1-ledd-1">Fartøy i fartsområde 1 eller større skal vere utstyrte med VHF-radioutstyr med DSC, tilkopla posisjonsmottakar. I fartsområde 4 eller større skal VHF/DSC vere fastmontert.</article><article class="legalP" id="kapittel-5-paragraf-1-ledd-2">Fartøy i fartsområde 1 eller større skal vere utstyrte med éin handhalden VHF for kvar redningsflåte fartøyet fører.</article><article class="legalP" id="kapittel-5-paragraf-1-ledd-3">Elektriske kraftkjelder som driv radioutstyr skal ha kapasitet til å drive utstyret under heile reisa, og i tillegg ha ein reservekapasitet på minst 6 timar.</article><article class="legalP" id="kapittel-5-paragraf-1-ledd-4">Radioutstyret skal vere CE-merka.</article></article><article class="legalArticle" data-lovdata-URL="LTI/forskrift/2022-09-21-1627/§23" data-name="§23" id="kapittel-5-paragraf-2"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Satellitt-naudpeilesendar (EPIRB)</span></h3><article class="legalP" id="kapittel-5-paragraf-2-ledd-1">Fartøy i fartsområde 4 eller større skal vere utstyrte med fri-flyt satellitt-naudpeilesendar (EPIRB).</article><article class="legalP" id="kapittel-5-paragraf-2-ledd-2">EPIRB skal vere montert slik at han vil flyte opp til overflata og sende naudalarm dersom fartøyet skulle søkke.</article><article class="legalP" id="kapittel-5-paragraf-2-ledd-3">På fartøy utan overbygning kan ein manuell EPIRB erstatte ein fri-flyt EPIRB.</article></article><article class="legalArticle" data-lovdata-URL="LTI/forskrift/2022-09-21-1627/§24" data-name="§24" id="kapittel-5-paragraf-3"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Radartransponder (Radar-SART) eller AIS-transponder (AIS-SART)</span></h3><article class="legalP" id="kapittel-5-paragraf-3-ledd-1">Fartøy i fartsområde 4 eller større skal vere utstyrte med radartransponder (Radar-SART) eller AIS-transponder (AIS-SART). Transponderen skal vere plassert nær styreposisjonen, slik at den lett kan bli aktivert og er enkel å ta med i ein redningsfarkost.</article></article><article class="legalArticle" data-lovdata-URL="LTI/forskrift/2022-09-21-1627/§25" data-name="§25" id="kapittel-5-paragraf-4"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Navigasjons- og vêrvarsel</span></h3><article class="legalP" id="kapittel-5-paragraf-4-ledd-1">Fartøy skal vere utstyrte for å kunne ta i mot oppdaterte navigasjons- og vêrvarsel for heile den planlagde reisa.</article></article><article class="legalArticle" data-lovdata-URL="LTI/forskrift/2022-09-21-1627/§26" data-name="§26" id="kapittel-5-paragraf-5"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Navigasjon</span></h3><article class="legalP" id="kapittel-5-paragraf-5-ledd-1">Alle fartøy skal vere utstyrte med<ul class="defaultList"><li data-li-identifier="a." data-name="a."><article class="listArticle" id="kapittel-5-paragraf-5-ledd-1-punkt-1"><article class="legalP" id="kapittel-5-paragraf-5-ledd-1-punkt-1-ledd-1">mottakar for globalt satellittnavigasjonssystem</article></article></li><li data-li-identifier="b." data-name="b."><article class="listArticle" id="kapittel-5-paragraf-5-ledd-1-punkt-2"><article class="legalP" id="kapittel-5-paragraf-5-ledd-1-punkt-2-ledd-1">fastmontert magnetkompass</article></article></li><li data-li-identifier="c." data-name="c."><article class="listArticle" id="kapittel-5-paragraf-5-ledd-1-punkt-3"><article class="legalP" id="kapittel-5-paragraf-5-ledd-1-punkt-3-ledd-1">ekkolodd</article></article></li><li data-li-identifier="d." data-name="d."><article class="listArticle" id="kapittel-5-paragraf-5-ledd-1-punkt-4"><article class="legalP" id="kapittel-5-paragraf-5-ledd-1-punkt-4-ledd-1">radarreflektor.</article></article></li></ul></article><article class="legalP" id="kapittel-5-paragraf-5-ledd-2">Fartøy med største lengd 15 meter eller meir skal i tillegg vere utstyrte med<ul class="defaultList"><li data-li-identifier="a." data-name="a."><article class="listArticle" id="kapittel-5-paragraf-5-ledd-2-punkt-1"><article class="legalP" id="kapittel-5-paragraf-5-ledd-2-punkt-1-ledd-1">radar</article></article></li><li data-li-identifier="b." data-name="b."><article class="listArticle" id="kapittel-5-paragraf-5-ledd-2-punkt-2"><article class="legalP" id="kapittel-5-paragraf-5-ledd-2-punkt-2-ledd-1">automatisk identifikasjonssystem (AIS) klasse B med sendar og mottakar. AIS skal alltid vere i drift når fartøyet er undervegs.</article></article></li></ul></article><article class="legalP" id="kapittel-5-paragraf-5-ledd-3">Elektriske kraftkjelder som driv navigasjonsutstyr skal ha kapasitet til å drive utstyret under heile reisa, og i tillegg ha ein reservekapasitet på minst 6 timar.</article><article class="legalP" id="kapittel-5-paragraf-5-ledd-4">Reiser skal planleggast ved hjelp av oppdaterte offisielle sjøkart og nautiske publikasjonar og med omsyn til vêr- og bølgjevarslar.</article><article class="legalP" id="kapittel-5-paragraf-5-ledd-5">Oppdaterte offisielle sjøkart skal finnast om bord.</article><article class="legalP" id="kapittel-5-paragraf-5-ledd-6">Skipsførar skal overvake kursen og posisjonen til fartøyet for å sikre at fartøyet fylgjer den planlagde ruta.</article></article><article class="legalArticle" data-lovdata-URL="LTI/forskrift/2022-09-21-1627/§27" data-name="§27" id="kapittel-5-paragraf-6"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Føring av dagbok</span></h3><article class="legalP" id="kapittel-5-paragraf-6-ledd-1">Skipsførar skal føre dagbok med opplysingar om kvar enkelt reise og om hendingar undervegs som kan vere til nytte for styresmakter eller andre med rettsleg interesse i reisa. Dagboka skal innehalde opplysingar om<ul class="defaultList"><li data-li-identifier="a." data-name="a."><article class="listArticle" id="kapittel-5-paragraf-6-ledd-1-punkt-1"><article class="legalP" id="kapittel-5-paragraf-6-ledd-1-punkt-1-ledd-1">avgangs- og innkomsttid</article></article></li><li data-li-identifier="b." data-name="b."><article class="listArticle" id="kapittel-5-paragraf-6-ledd-1-punkt-2"><article class="legalP" id="kapittel-5-paragraf-6-ledd-1-punkt-2-ledd-1">vêr- og bølgjeforhold</article></article></li><li data-li-identifier="c." data-name="c."><article class="listArticle" id="kapittel-5-paragraf-6-ledd-1-punkt-3"><article class="legalP" id="kapittel-5-paragraf-6-ledd-1-punkt-3-ledd-1">øvingar</article></article></li><li data-li-identifier="d." data-name="d."><article class="listArticle" id="kapittel-5-paragraf-6-ledd-1-punkt-4"><article class="legalP" id="kapittel-5-paragraf-6-ledd-1-punkt-4-ledd-1">hendingsgang ved ulukker og personskadar</article></article></li><li data-li-identifier="e." data-name="e."><article class="listArticle" id="kapittel-5-paragraf-6-ledd-1-punkt-5"><article class="legalP" id="kapittel-5-paragraf-6-ledd-1-punkt-5-ledd-1">namn på skipsførar og besetningsmedlemmar.</article></article></li></ul></article></article></section><section class="section" data-name="kap6" id="kapittel-6" data-lovdata-URL="LTI/forskrift/2022-09-21-1627/KAPITTEL_6"><h2>Kapittel 6. Kvalifikasjonar og bemanning</h2><article class="legalArticle" data-lovdata-URL="LTI/forskrift/2022-09-21-1627/§28" data-name="§28" id="kapittel-6-paragraf-1"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Kvalifikasjonskrav og bemanning</span></h3><article class="legalP" id="kapittel-6-paragraf-1-ledd-1">Førar skal vere minst 20 år og ha<ul class="defaultList"><li data-li-identifier="a." data-name="a."><article class="listArticle" id="kapittel-6-paragraf-1-ledd-1-punkt-1"><article class="legalP" id="kapittel-6-paragraf-1-ledd-1-punkt-1-ledd-1">fritidsskippersertifikat (D5L)</article></article></li><li data-li-identifier="b." data-name="b."><article class="listArticle" id="kapittel-6-paragraf-1-ledd-1-punkt-2"><article class="legalP" id="kapittel-6-paragraf-1-ledd-1-punkt-2-ledd-1">helseerklæring for fritidsskipper som skal fornyast kvart tredje år</article></article></li><li data-li-identifier="c." data-name="c."><article class="listArticle" id="kapittel-6-paragraf-1-ledd-1-punkt-3"><article class="legalP" id="kapittel-6-paragraf-1-ledd-1-punkt-3-ledd-1">SRC-sertifikat</article></article></li><li data-li-identifier="d." data-name="d."><article class="listArticle" id="kapittel-6-paragraf-1-ledd-1-punkt-4"><article class="legalP" id="kapittel-6-paragraf-1-ledd-1-punkt-4-ledd-1">minst 150 timar dokumentert fartstid på tilsvarande fartøytype</article></article></li><li data-li-identifier="e." data-name="e."><article class="listArticle" id="kapittel-6-paragraf-1-ledd-1-punkt-5"><article class="legalP" id="kapittel-6-paragraf-1-ledd-1-punkt-5-ledd-1">godkjent tryggleiksopplæringskurs for sjøfolk på mindre skip</article></article></li><li data-li-identifier="f." data-name="f."><article class="listArticle" id="kapittel-6-paragraf-1-ledd-1-punkt-6"><article class="legalP" id="kapittel-6-paragraf-1-ledd-1-punkt-6-ledd-1">gjennomgått tryggleiksfamiliarisering og intern tryggleiksopplæring som sikrar forsvarleg handtering av personar om bord i naudssituasjonar.</article></article></li></ul></article><article class="legalP" id="kapittel-6-paragraf-1-ledd-2">For kvar redningsflåte om bord, med unntak av den eller dei redningsflåtane som er i reserve, skal det i tillegg til førar vere minst eitt besetningsmedlem som har opplæring som nemnt i første ledd bokstav e.</article><article class="legalP" id="kapittel-6-paragraf-1-ledd-3">Reiarlaget skal fastsetje ei bemanning som er tilstrekkeleg til å vareta forsvarleg drift av fartøyet og tryggleiken til alle personar om bord ved normal drift og i ein naudssituasjon. Bemanninga skal vere tilstrekkeleg til å handtere segl og rigg utan hjelp frå andre personar om bord. Personar som er ein del av bemanninga, skal oppfylle krava i første ledd bokstav f.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2022-09-21-1627/KAPITTEL_7"><h2>Kapittel 7. Vedlikehald</h2><article class="legalArticle" data-lovdata-URL="LTI/forskrift/2022-09-21-1627/§29" data-name="§29" id="kapittel-7-paragraf-1"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Vedlikehald av fartøy og utstyr</span></h3><article class="legalP" id="kapittel-7-paragraf-1-ledd-1">Fartøyet skal haldast ved like på ein slik måte at tryggleiken for liv og helse, miljø og materielle verdiar er vareteken.</article><article class="legalP" id="kapittel-7-paragraf-1-ledd-2">Reiarlaget skal ha rutinar for visuell kontroll av alt rednings- og førstehjelpsutstyr før kvar tur.</article><article class="legalP" id="kapittel-7-paragraf-1-ledd-3">Reiarlaget skal ha rutinar for ettersyn og vedlikehald av brannsløkkingsutstyr og rednings- og førstehjelpsutstyr minst éin gong kvar månad eller i samsvar med produsenten si tilråding.</article><article class="legalP" id="kapittel-7-paragraf-1-ledd-4">Reiarlaget skal ha rutinar for ettersyn og vedlikehald av anna utstyr om bord i samsvar med produsenten si tilråding.</article><article class="legalP" id="kapittel-7-paragraf-1-ledd-5">Oppblåsbare redningsmiddel skal kontrollerast ved ein godkjent servicestasjon minst kvart tredje år.</article></article></section><section class="section" data-name="kap8" id="kapittel-8" data-lovdata-URL="LTI/forskrift/2022-09-21-1627/KAPITTEL_8"><h2>Kapittel 8. Avsluttande reglar</h2><article class="legalArticle" data-lovdata-URL="LTI/forskrift/2022-09-21-1627/§30" data-name="§30" id="kapittel-8-paragraf-1"><h3 class="legalArticleHeader"><span class="legalArticleValue">§ 30</span>. <span class="legalArticleTitle">Dispensasjon</span></h3><article class="legalP" id="kapittel-8-paragraf-1-ledd-1">Sjøfartsdirektoratet kan etter skriftleg søknad gi dispensasjon frå krav i forskrifta. Spesielle grunnar må gjere dispensasjonen naudsynt, og dispensasjonen må vere tryggleiksmessig forsvarleg.</article></article><article class="legalArticle" data-lovdata-URL="LTI/forskrift/2022-09-21-1627/§31" data-name="§31" id="kapittel-8-paragraf-2"><h3 class="legalArticleHeader"><span class="legalArticleValue">§ 31</span>. <span class="legalArticleTitle">Iverksetjing</span></h3><article class="legalP" id="kapittel-8-paragraf-2-ledd-1">Forskrifta trer i kraft 1. oktober 2022.</article><article class="legalP" id="kapittel-8-paragraf-2-ledd-2">Fartøy som har vore brukte av opplæringsinstitusjonar før iverksetjing av denne forskrifta treng ikkje å oppfylle forskrifta før 1. april 2023.</article></article><article class="legalArticle" data-lovdata-URL="LTI/forskrift/2022-09-21-1627/§32" data-name="§32" id="kapittel-8-paragraf-3"><h3 class="legalArticleHeader"><span class="legalArticleValue">§ 32</span>. <span class="legalArticleTitle">Endring i annan forskrift</span></h3><article class="legalP" id="kapittel-8-paragraf-3-ledd-1">Frå 1. oktober 2022 blir det gjort følgande endring i forskrift 22. desember 2014 nr. 1893 om tilsyn og sertifikat for norske skip og flyttbare innretninger § 20:</article> <article class="defaultP" margin-top="true">§ 20 første ledd siste punktum skal lyde:</article><article class="defaultP">Første punktum gjelder ikke treskip som følger forskrift 23. januar 2020 nr. 69 om åpne treskip som fører flere enn 12 passasjerer, fartøy som følger forskrift 21. september 2022 nr. 1627 om fartøy som blir brukte av opplæringsinstitusjonar, eller fartøy som følger forskrift 21. september 2022 nr. 1628 om fartøy som blir brukte av lag eller foreiningar.</article></article></section></main></body></html>