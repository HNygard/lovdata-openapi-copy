<!DOCTYPE html><html lang="no"><head><title>Midlertidig lov om tilpasninger i regelverket om internasjonalt rettslig samarbeid som følge av utbruddet av covid-19 (testing for covid-19 før uttransportering)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2022-06-17-60</dd><dt class="dokid">DokumentID</dt><dd class="dokid">LTI/lov/2022-06-17-60</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="dateInForce">I kraft fra</dt><dd class="dateInForce">Kongen bestemmer, 2023-07-01</dd><dt class="changesToDocuments">Endrer</dt><dd class="changesToDocuments"><ul><li>lov/2021-12-17-148</li><li>lov/2008-05-15-35</li></ul></dd><dt class="legalArea">Rettsområde</dt><dd class="legalArea"><ul><li>Utlendingsrett</li> <li>Sivil- og straffeprosess &gt; Straffeprosess/straffeprosessloven</li> <li>Sivil- og straffeprosess &gt; Sivilprosess/tvisteloven</li> <li>Helse- og omsorgsrett</li></ul></dd><dt class="dateOfPublication">Kunngjort</dt><dd class="dateOfPublication">2022-06-17 12:35</dd><dt class="journalNumber">Journalnummer</dt><dd class="journalNumber">2022-0785</dd><dt class="titleShort">Korttittel</dt><dd class="titleShort">Midl. lov om tilpasninger i regelverket om internasjonalt samarbeid som følge av utbruddet av covid-19</dd><dt class="title">Tittel</dt><dd class="title">Midlertidig lov om tilpasninger i regelverket om internasjonalt rettslig samarbeid som følge av utbruddet av covid-19 (testing for covid-19 før uttransportering)</dd><dt class="miscInformation">Annet om dokumentet</dt><dd class="miscInformation">Prop.118 L (2021–2022), Innst.447 L (2021–2022), Lovvedtak 106 (2021–2022). Stortingets første og andre gangs behandling hhv. 10. og 13. juni 2022. Fremmet av Justis- og beredskapsdepartementet.</dd><dt class="refid">RefID</dt><dd class="refid">lov/2022-06-17-60</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig lov om tilpasninger i regelverket om internasjonalt rettslig samarbeid som følge av utbruddet av covid-19 (testing for covid-19 før uttransportering)<ul class="tocSubUl"><li>§ 1. Test for sykdommen covid-19 utløst av SARS-CoV-2</li><li>§ 2. Begjæring om gjennomføring av test med tvang og rettslig prøving</li><li>§ 3. Påtalemyndighetens beslutning om gjennomføring av test med tvang</li><li>§ 4. Krav til utleveringsbegjæring fra fremmed stat</li><li>§ 5. Elektronisk fremsendelse av rettsanmodninger fra fremmed stat</li><li>§ 6. Ikrafttredelse</li><li>§ 7. Endringer i andre lover<ul class="tocSubUl"><li>§ 103 a. Test for sykdommen covid-19 utløst av SARS-CoV-2</li></ul></li></ul></li></ul></dd></dl></header><main class="documentBody" data-lovdata-URL="LTI/lov/2022-06-17-60" id="dokument"><h1>Midlertidig lov om tilpasninger i regelverket om internasjonalt rettslig samarbeid som følge av utbruddet av covid-19 (testing for covid-19 før uttransportering)</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 15. mai 2008 nr. 35 om utlendingers adgang til riket og deres opphold her (utlendingsloven).</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Midlertidig lov 17. desember 2021 nr. 148 om enkelte tilpasninger i prosessregelverket som følge av utbruddet av covid-19.</article></article></li></ul></article><article class="legalArticle" data-lovdata-URL="LTI/lov/2022-06-17-60/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Test for sykdommen covid-19 utløst av SARS-CoV-2</span></h2><article class="legalP" id="paragraf-1-ledd-1">Dersom det er nødvendig for å sikre utlevering eller overlevering, kan påtalemyndigheten pålegge en ettersøkt å gjennomføre en godkjent test for avdekking av sykdommen covid-19 utløst av SARS-CoV-2. Dette skal skje gjennom bruk av PCR-test eller en tilsvarende testmetode som kan gjennomføres på medisinskfaglig forsvarlig måte uten å påføre fare.</article><article class="legalP" id="paragraf-1-ledd-2">Testen skal gjennomføres av lege eller annet kvalifisert helsepersonell og så skånsomt som mulig.</article><article class="legalP" id="paragraf-1-ledd-3">Påtalemyndigheten kan innhente resultatet av testen uten hinder av taushetsplikten etter helsepersonellloven § 21 og uten hinder av taushetsplikt utlevere opplysninger om resultatet til fremmede stater eller private aktører, så langt det er nødvendig for iverksetting av et utleverings- eller overleveringsvedtak.</article><article class="legalP" id="paragraf-1-ledd-4">Personopplysningsloven gjelder for behandlingen av opplysningene hvis ikke annet er bestemt i lov eller forskrift.</article></article><article class="legalArticle" data-lovdata-URL="LTI/lov/2022-06-17-60/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Begjæring om gjennomføring av test med tvang og rettslig prøving</span></h2><article class="legalP" id="paragraf-2-ledd-1">Dersom det er grunn til å tro at en ettersøkt ikke vil la seg teste frivillig eller følge opp et pålegg om å gjennomføre en test som nevnt i § 1 første ledd, kan påtalemyndigheten fremsette en begjæring for retten om at testen skal kunne tas med tvang. Retten skal avgjøre spørsmålet ved beslutning.</article><article class="legalP" id="paragraf-2-ledd-2">Rettens beslutning etter første ledd kan i saker om utlevering ankes i samsvar med utleveringsloven § 17 nr. 3. I saker om nordisk-europeisk arrestordre kan beslutningen ankes i samsvar med arrestordreloven § 14 tredje ledd, og i saker om nordisk arrestordre kan beslutningen ankes i samsvar med arrestordreloven § 21 tredje ledd.</article><article class="legalP" id="paragraf-2-ledd-3">Dersom nye forhold eller opplysninger i saken medfører at vurderingen etter første ledd stiller seg annerledes enn under den tidligere prøvingen for retten, eller andre særlige forhold tilsier dette, kan påtalemyndigheten fremsette en ny begjæring som nevnt i første ledd til retten. Andre ledd gjelder da tilsvarende.</article></article><article class="legalArticle" data-lovdata-URL="LTI/lov/2022-06-17-60/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Påtalemyndighetens beslutning om gjennomføring av test med tvang</span></h2><article class="legalP" id="paragraf-3-ledd-1">Dersom en ettersøkt ikke medvirker til å følge opp et pålegg etter § 1 første ledd, og retten endelig har avgjort at en slik test kan tas med tvang, kan påtalemyndigheten beslutte å ta en slik test med tvang når dette er forholdsmessig og nødvendig for å sikre utlevering eller overlevering.</article><article class="legalP" id="paragraf-3-ledd-2">Påtalemyndighetens beslutning etter annet ledd skal så vidt mulig være skriftlig. En muntlig beslutning skal snarest mulig nedtegnes.</article></article><article class="legalArticle" data-lovdata-URL="LTI/lov/2022-06-17-60/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til utleveringsbegjæring fra fremmed stat</span></h2><article class="legalP" id="paragraf-4-ledd-1">En begjæring om utlevering fra en fremmed stat kan fremsettes ved bruk av elektronisk kommunikasjonsmiddel til kompetent norsk myndighet. Den originale utleveringsbegjæringen skal ettersendes per post så snart det er mulig.</article><article class="legalP" id="paragraf-4-ledd-2">Ved begjæring om utlevering til rettsforfølgning skal det vedlegges en kopi av pågripelsesbeslutningen eller annen beslutning som er utferdiget i samsvar med vedkommende stats lovgivning, og som forutsetter at det er skjellig grunn til mistanke mot vedkommende for den straffbare handlingen.</article><article class="legalP" id="paragraf-4-ledd-3">Ved begjæring om utlevering til fullbyrding av dom skal det vedlegges en kopi av den fellende dommen.</article><article class="legalP" id="paragraf-4-ledd-4">Departementet skal foreta rimelige undersøkelser for å sikre at den elektroniske utleveringsbegjæringen er fremsatt av kompetent myndighet i den anmodende staten.</article></article><article class="legalArticle" data-lovdata-URL="LTI/lov/2022-06-17-60/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Elektronisk fremsendelse av rettsanmodninger fra fremmed stat</span></h2><article class="legalP" id="paragraf-5-ledd-1">Rettsanmodninger fra en fremmed stat kan fremsendes ved bruk av elektroniske kommunikasjonsmidler. Dersom staten ikke deltar i Schengen-samarbeidet eller er medlem av EU, skal rettsanmodningen ettersendes per post så snart det er mulig.</article></article><article class="legalArticle" data-lovdata-URL="LTI/lov/2022-06-17-60/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse</span></h2><article class="legalP" id="paragraf-6-ledd-1">Loven gjelder fra den tid Kongen bestemmer.</article><article class="legalP" id="paragraf-6-ledd-2">Loven oppheves 1. juli 2023. Utlendingsloven § 103 a oppheves 1. juli 2023.</article></article><article class="legalArticle" data-lovdata-URL="LTI/lov/2022-06-17-60/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Endringer i andre lover</span></h2><article class="legalP" id="paragraf-7-ledd-1">Fra den tid loven trer i kraft, gjøres følgende endringer i andre lover:</article> <article class="defaultP" margin-top="true"><strong>1.</strong> I lov 15. mai 2008 nr. 35 om utlendingers adgang til riket og deres opphold her skal ny § 103 a lyde:</article><article class="futureLegalArticle" data-name="§103a" id="paragraf-7-foreslåttparagraf-1"><span class="futureLegalArticleHeader"><span class="legalArticleValue">§ 103 a</span>. <span class="legalArticleTitle">Test for sykdommen covid-19 utløst av SARS-CoV-2</span></span><article class="legalP" id="paragraf-7-foreslåttparagraf-1-ledd-1">Dersom det er nødvendig for å kunne gjennomføre en uttransportering, kan politiet pålegge utlendingen å gjennomføre en godkjent test for avdekking av sykdommen covid-19 utløst av SARS-CoV-2. Dette skal skje gjennom bruk av PCR-test eller en tilsvarende testmetode som kan gjennomføres på medisinskfaglig forsvarlig måte uten å påføre fare.</article><article class="legalP" id="paragraf-7-foreslåttparagraf-1-ledd-2">Dersom utlendingen ikke medvirker til å følge opp et pålegg etter første ledd om å teste seg, kan politimesteren eller den politimesteren gir fullmakt, avgjøre at testen skal tas med tvang når dette er nødvendig.</article><article class="legalP" id="paragraf-7-foreslåttparagraf-1-ledd-3">En avgjørelse etter annet ledd om å gjennomføre en test med tvang kan bringes inn for retten med oppsettende virkning.</article><article class="legalP" id="paragraf-7-foreslåttparagraf-1-ledd-4">Testen skal gjennomføres av lege eller annet kvalifisert helsepersonell og så skånsomt som mulig.</article><article class="legalP" id="paragraf-7-foreslåttparagraf-1-ledd-5">Politiet kan innhente resultatet av testen uten hinder av taushetsplikten etter helsepersonelloven § 21 og uten hinder av taushetsplikt utlevere opplysninger om resultatet til fremmede stater og private aktører så langt det er nødvendig for iverksetting av vedtak etter § 90. Personopplysningsloven gjelder for behandlingen av opplysningene hvis ikke annet er bestemt i lov eller forskrift. Kongen kan gi forskrift om behandlingen av opplysningene.</article></article> <article class="defaultP" margin-top="true"><strong>2.</strong> I midlertidig lov 17. desember 2021 nr. 148 om enkelte tilpasninger i prosessregelverket som følge av utbruddet av covid-19 gjøres følgende endringer:</article><article class="defaultP">§§ 5 og 6 oppheves.</article></article></main></body></html>