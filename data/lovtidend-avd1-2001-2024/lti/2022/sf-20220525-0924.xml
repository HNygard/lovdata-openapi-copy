<!DOCTYPE html><html lang="no"><head><title>Forskrift om arbeidsmaskiner på jernbanenettet og infrastruktur for sporvei, tunnelbane og forstadsbane (arbeidsmaskinforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-05-25-924</dd><dt class="dokid">DokumentID</dt><dd class="dokid">LTI/forskrift/2022-05-25-924</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="subunit">Etat</dt><dd class="subunit"><ul><li>Statens jernbanetilsyn</li></ul></dd><dt class="dateInForce">I kraft fra</dt><dd class="dateInForce">2022-06-01</dd><dt class="basedOn">Hjemmel</dt><dd class="basedOn"><ul><li>lov/1993-06-11-100/§5</li><li>lov/1993-06-11-100/§6</li><li>lov/1993-06-11-100/§15</li><li>forskrift/2021-09-03-2675/§5</li></ul></dd><dt class="dateOfPublication">Kunngjort</dt><dd class="dateOfPublication">2022-05-30 14:25</dd><dt class="journalNumber">Journalnummer</dt><dd class="journalNumber">2022-0671</dd><dt class="titleShort">Korttittel</dt><dd class="titleShort">Arbeidsmaskinforskriften</dd><dt class="title">Tittel</dt><dd class="title">Forskrift om arbeidsmaskiner på jernbanenettet og infrastruktur for sporvei, tunnelbane og forstadsbane (arbeidsmaskinforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Statens jernbanetilsyn 25. mai 2022 med hjemmel i lov 11. juni 1993 nr. 100 om anlegg og drift av jernbane, herunder sporvei, tunnelbane og forstadsbane m.m. (jernbaneloven) § 5, § 6 og § 15 og forskrift 3. september 2021 nr. 2675 om sikkerhet og tekniske forhold ved jernbanen § 5.</dd><dt class="refid">RefID</dt><dd class="refid">forskrift/2022-05-25-924</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om arbeidsmaskiner på jernbanenettet og infrastruktur for sporvei, tunnelbane og forstadsbane (arbeidsmaskinforskriften)<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1-1. Formål</li><li>§ 1-2. Virkeområde</li><li>§ 1-3. Definisjoner</li></ul></li><li>Kapittel 2. Krav til virksomheter som forvalter jernbanekjøretøy<ul class="tocSubUl"><li>§ 2-1. Drift, kontroll og vedlikehold av kjøretøy</li><li>§ 2-2. Teknisk dokumentasjon</li><li>§ 2-3. Register</li></ul></li><li>Kapittel 3. Krav til kjøretøy<ul class="tocSubUl"><li>§ 3-1. Krav til kjøretøy</li><li>§ 3-2. Bremser</li></ul></li><li>Kapittel 4. Tillatelsesprosessen<ul class="tocSubUl"><li>§ 4-1. Krav om tillatelse til å ta i bruk kjøretøy og ny tillatelse etter endring av kjøretøy</li><li>§ 4-2. Søknad om tillatelse til å ta i bruk kjøretøy</li><li>§ 4-3. Søknad om tillatelse til å ta i bruk kjøretøy som er i samsvar med en tillatt type</li></ul></li><li>Kapittel 5. Avsluttende bestemmelser<ul class="tocSubUl"><li>§ 5-1. Unntak</li><li>§ 5-2. Ikrafttredelse og endring i andre forskrifter</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2022-05-25-924" id="dokument"><h1>Forskrift om arbeidsmaskiner på jernbanenettet og infrastruktur for sporvei, tunnelbane og forstadsbane (arbeidsmaskinforskriften)</h1><section class="section" data-name="kap1" id="kapittel-1" data-lovdata-URL="LTI/forskrift/2022-05-25-924/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2022-05-25-924/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriften fastsetter krav om og fremgangsmåten for søknad om tillatelse til å ta i bruk kjøretøy på jernbanenettet, og krav til kjøretøyet og virksomheten som forvalter det.</article></article><article class="legalArticle" data-lovdata-URL="LTI/forskrift/2022-05-25-924/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften omfatter tillatelse til å ta i bruk arbeidsmaskiner, oppgradering, fornyelse, drift og vedlikehold av arbeidsmaskiner til bruk på jernbanenettet og infrastruktur for sporvei, tunnelbane og forstadsbane, som kun skal kjøre på lukket område og som ikke faller inn under samtrafikkforskriftens virkeområde.</article></article><article class="legalArticle" data-lovdata-URL="LTI/forskrift/2022-05-25-924/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I forskriften her forstås med:<ul class="defaultList"><li data-li-identifier="a." data-name="a."><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>jernbanenett:</i> hele jernbaneinfrastrukturen som forvaltes av en infrastrukturforvalter,</article></article></li><li data-li-identifier="b." data-name="b."><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>jernbanevirksomhet:</i> virksomhet som driver gods- og persontransport, jernbaneinfrastruktur og trafikkstyring,</article></article></li><li data-li-identifier="c." data-name="c."><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1"><i>arbeidsmaskin:</i> skinne-/veimaskiner og påsporbare maskiner med jernbaneutrustning iht. EN 14033, EN 15746 og EN 15954, EN 15955 og EN 13977,</article></article></li><li data-li-identifier="d." data-name="d."><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1"><i>oppgradering:</i> ethvert større endringsarbeid på et delsystem eller en del av et delsystem som forbedrer delsystemets generelle ytelse,</article></article></li><li data-li-identifier="e." data-name="e."><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1"><i>lukket område:</i> område hvor jernbanestrekningen er stengt for ordinær trafikk, herunder sikret anleggsområde-jernbane og avstengt område.</article></article></li></ul></article></article></section><section class="section" data-name="kap2" id="kapittel-2" data-lovdata-URL="LTI/forskrift/2022-05-25-924/KAPITTEL_2"><h2>Kapittel 2. Krav til virksomheter som forvalter jernbanekjøretøy</h2><article class="legalArticle" data-lovdata-URL="LTI/forskrift/2022-05-25-924/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Drift, kontroll og vedlikehold av kjøretøy</span></h3><article class="legalP" id="kapittel-2-paragraf-1-ledd-1">Infrastrukturforvalter har ansvaret for alle kjøretøy som benyttes på lukket område.</article><article class="legalP" id="kapittel-2-paragraf-1-ledd-2">Den som eier kjøretøyet eller forvalter kjøretøyet på vegne av eier har ansvaret for at kjøretøyet blir vedlikeholdt i henhold til nasjonale og internasjonale standarder, og skal ha kontroll på og dokumentere utført vedlikehold. Vedlikeholdet skal sikre at ingen sikkerhetskritiske systemer, deler eller komponenter forringes så mye at det fører til funksjonssvikt.</article><article class="legalP" id="kapittel-2-paragraf-1-ledd-3">Den som eier kjøretøyet eller forvalter kjøretøyet på vegne av eier, er ansvarlig for at brukermanualer og nødvendig opplæring i bruk av kjøretøyet blir gitt til fører før kjøretøyet tas i bruk.</article><article class="legalP" id="kapittel-2-paragraf-1-ledd-4">Førere skal forstå hvordan adhesjonsforholdet virker inn på trekkraft og bremsekraft, samt kjenne til hvilke krefter som oppstår mellom spor og kjøretøy ved kjøring.</article></article><article class="legalArticle" data-lovdata-URL="LTI/forskrift/2022-05-25-924/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Teknisk dokumentasjon</span></h3><article class="legalP" id="kapittel-2-paragraf-2-ledd-1">Den som eier kjøretøyet eller forvalter kjøretøyet på vegne av eier, skal inneha oppdatert dokumentasjon for kjøretøyet. Den som bruker kjøretøyet plikter å bidra til oppdatering av dokumentasjonen, blant annet vedlikeholdsdokumentasjon og operasjonelle betingelser av sikkerhetsmessig betydning for kjøretøyet. Endringer av operasjonelle krav og vedlikeholdsdokumentasjon for kjøretøyet skal dokumenteres med risikoanalyse, risikovurderinger og betingelser for sikker bruk.</article><article class="legalP" id="kapittel-2-paragraf-2-ledd-2">Jernbanevirksomhet skal ha tilgang til teknisk dokumentasjon som beskriver de forutsetninger og begrensninger som er knyttet til kjøretøyet. Dokumentasjonen skal kunne bekrefte at systemer, deler og komponenter er i samsvar med de nasjonale og internasjonale standarder som er lagt til grunn for konstruksjon og bruk av kjøretøyet. Disse forutsetningene og begrensningene skal legges til grunn for prosedyrer for drift og vedlikehold av kjøretøyet.</article></article><article class="legalArticle" data-lovdata-URL="LTI/forskrift/2022-05-25-924/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Register</span></h3><article class="legalP" id="kapittel-2-paragraf-3-ledd-1">Jernbanevirksomheten skal ha et register over alle kjøretøy som virksomheten bruker. Registeret skal som et minimum identifisere kjøretøy individuelt.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2022-05-25-924/KAPITTEL_3"><h2>Kapittel 3. Krav til kjøretøy</h2><article class="legalArticle" data-lovdata-URL="LTI/forskrift/2022-05-25-924/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Krav til kjøretøy</span></h3><article class="legalP" id="kapittel-3-paragraf-1-ledd-1">Kjøretøy skal ha et akseptabelt sikkerhetsnivå. Kjøretøy som er konstruert, prosjektert, testet, oppgradert og fornyet i henhold til standardene EN 14033, EN 15746, EN 15954, EN 15955 eller EN 13977, anses å ha et akseptabelt sikkerhetsnivå. Der det ikke er oppgitt noe annet i forskriften her er det den siste versjonen av standarden som gjelder.</article><article class="legalP" id="kapittel-3-paragraf-1-ledd-2">Avvik fra standarder skal vurderes teknisk og sikkerhetsmessig, og testes, og vurderingen skal dokumenteres. Kravene til sikkerhet kan også oppfylles om virksomheten kan dokumentere at kjøretøyet, ved testing, holder et tilsvarende sikkerhetsnivå som i anerkjent standard.</article><article class="legalP" id="kapittel-3-paragraf-1-ledd-3">Hvis et kjøretøy har risikoaspekter som det ikke er tatt hensyn til i anerkjente standarder, må disse vurderes særskilt. En slik vurdering skal dokumenteres. Risikovurderinger skal gjennomføres etter anerkjent standard. Ved kombinasjoner av deler av anerkjente standarder skal det dokumenteres at det oppnås et akseptabelt sikkerhetsnivå.</article><article class="legalP" id="kapittel-3-paragraf-1-ledd-4">Statens jernbanetilsyn kan kreve at virksomheten benytter uavhengig organ til verifisering av om nødvendig sikkerhet er ivaretatt.</article></article><article class="legalArticle" data-lovdata-URL="LTI/forskrift/2022-05-25-924/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Bremser</span></h3><article class="legalP" id="kapittel-3-paragraf-2-ledd-1">Bremsesystemene skal være konstruert slik at de feiler til sikker tilstand.</article><article class="legalP" id="kapittel-3-paragraf-2-ledd-2">Kjøretøyet skal ha servicebrems, parkeringsbrems og nødbrems som sikrer bruken på gjeldende infrastruktur ved maksimal gradient.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2022-05-25-924/KAPITTEL_4"><h2>Kapittel 4. Tillatelsesprosessen</h2><article class="legalArticle" data-lovdata-URL="LTI/forskrift/2022-05-25-924/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Krav om tillatelse til å ta i bruk kjøretøy og ny tillatelse etter endring av kjøretøy</span></h3><article class="legalP" id="kapittel-4-paragraf-1-ledd-1">Før kjøretøy tas i bruk skal Statens jernbanetilsyn gi tillatelse i henhold til denne forskriften.</article><article class="legalP" id="kapittel-4-paragraf-1-ledd-2">Ved senere endringer eller oppgraderinger skal det oversendes dokumentasjon som beskriver prosjektet til Statens jernbanetilsyn. Statens jernbanetilsyn avgjør hvorvidt endringen medfører at det er nødvendig med en ny tillatelse. Dokumentasjonen skal kunne bekrefte at systemer, deler og komponenter er i samsvar med de nasjonale og internasjonale standarder som er lagt til grunn for konstruksjon og bruk av kjøretøyet.</article><article class="legalP" id="kapittel-4-paragraf-1-ledd-3">Slik ny tillatelse skal kreves når det allmenne sikkerhetsnivået kan påvirkes negativt av det planlagte arbeidet. Statens jernbanetilsyn skal fatte sin beslutning senest fire måneder etter at søkeren har innlevert komplett dokumentasjon.</article></article><article class="legalArticle" data-lovdata-URL="LTI/forskrift/2022-05-25-924/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Søknad om tillatelse til å ta i bruk kjøretøy</span></h3><article class="legalP" id="kapittel-4-paragraf-2-ledd-1">Ved søknad om tillatelse til å ta i bruk en arbeidsmaskin må følgende dokumentasjon vedlegges søknaden:<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-2-ledd-1-punkt-1"><article class="legalP" id="kapittel-4-paragraf-2-ledd-1-punkt-1-ledd-1">navn på kontaktperson,</article></article></li><li data-li-identifier="b." data-name="b."><article class="listArticle" id="kapittel-4-paragraf-2-ledd-1-punkt-2"><article class="legalP" id="kapittel-4-paragraf-2-ledd-1-punkt-2-ledd-1">beskrivelse av kjøretøyet (systembeskrivelse),</article></article></li><li data-li-identifier="c." data-name="c."><article class="listArticle" id="kapittel-4-paragraf-2-ledd-1-punkt-3"><article class="legalP" id="kapittel-4-paragraf-2-ledd-1-punkt-3-ledd-1">angivelse av den infrastrukturen kjøretøyet skal brukes på,</article></article></li><li data-li-identifier="d." data-name="d."><article class="listArticle" id="kapittel-4-paragraf-2-ledd-1-punkt-4"><article class="legalP" id="kapittel-4-paragraf-2-ledd-1-punkt-4-ledd-1">oversikt over relevante standarder som vist til i § 3-1 som kjøretøyet er bygget etter, eventuelle avvik fra disse standardene,</article></article></li><li data-li-identifier="e." data-name="e."><article class="listArticle" id="kapittel-4-paragraf-2-ledd-1-punkt-5"><article class="legalP" id="kapittel-4-paragraf-2-ledd-1-punkt-5-ledd-1">sikkerhetsvurderingsrapport som bekrefter kompatibilitet mellom kjøretøyet og infrastrukturen det skal brukes på.</article></article></li></ul></article></article><article class="legalArticle" data-lovdata-URL="LTI/forskrift/2022-05-25-924/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Søknad om tillatelse til å ta i bruk kjøretøy som er i samsvar med en tillatt type</span></h3><article class="legalP" id="kapittel-4-paragraf-3-ledd-1">Ved søknad om tillatelse til å ta i bruk et kjøretøy som er i samsvar med et kjøretøy som allerede har tillatelse i Norge, er det tilstrekkelig at en typesamsvarserklæring i henhold til forskrift om typesamsvarserklæring vedlegges søknaden, sammen med referanse til Statens jernbanetilsyns vedtak om tillatelse for identisk individ.</article><article class="legalP" id="kapittel-4-paragraf-3-ledd-2">Hvis forutsetningene for å gi den opprinnelige tillatelsen har blitt endret, kan Statens jernbanetilsyn kreve at det søkes på vanlig måte.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2022-05-25-924/KAPITTEL_5"><h2>Kapittel 5. Avsluttende bestemmelser</h2><article class="legalArticle" data-lovdata-URL="LTI/forskrift/2022-05-25-924/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Unntak</span></h3><article class="legalP" id="kapittel-5-paragraf-1-ledd-1">Statens jernbanetilsyn kan i særlige tilfeller gjøre unntak fra kravene i forskriften her.</article></article><article class="legalArticle" data-lovdata-URL="LTI/forskrift/2022-05-25-924/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Ikrafttredelse og endring i andre forskrifter</span></h3><article class="legalP" id="kapittel-5-paragraf-2-ledd-1">Forskriften trer i kraft 1. juni 2022.</article><article class="legalP" id="kapittel-5-paragraf-2-ledd-2">Unntak som er gitt med hjemmel i forskrift 19. desember 2005 nr. 1621 om krav til jernbaneforetak på det nasjonale jernbanenettet (sikkerhetsforskriften) eller med hjemmel i forskrift 21. juni 2012 nr. 633 om kjøretøy på det nasjonale jernbanenettet (kjøretøyforskriften) og forskrift av 19. desember 2016 nr. 1846 om kjøretøy på jernbanenettet (kjøretøyforskriften) gjelder videre så langt unntaket rekker.</article></article></section></main></body></html>