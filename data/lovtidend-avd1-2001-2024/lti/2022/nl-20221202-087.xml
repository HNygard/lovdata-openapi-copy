<!DOCTYPE html><html lang="no"><head><title>Lov om endringar i plan- og bygningsloven (reglar om handtering av overvatn i byggjesaker mv.)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2022-12-02-87</dd><dt class="dokid">DokumentID</dt><dd class="dokid">LTI/lov/2022-12-02-87</dd><dt class="ministry">Departement</dt><dd class="ministry"><ul><li>Kommunal- og distriktsdepartementet</li></ul></dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/2008-06-27-71</li></ul></dd><dt class="legalArea">Rettsområde</dt><dd class="legalArea"><ul><li>Forvaltnings- og kommunalrett &gt; Offentlige reguleringer</li></ul></dd><dt class="dateOfPublication">Kunngjort</dt><dd class="dateOfPublication">2022-12-02 11:45</dd><dt class="journalNumber">Journalnummer</dt><dd class="journalNumber">2022-1501</dd><dt class="titleShort">Korttittel</dt><dd class="titleShort">Endringslov til plan- og bygningsloven</dd><dt class="title">Tittel</dt><dd class="title">Lov om endringar i plan- og bygningsloven (reglar om handtering av overvatn i byggjesaker mv.)</dd><dt class="miscInformation">Annet om dokumentet</dt><dd class="miscInformation">Prop.125 L (2021–2022), Innst.35 L (2022–2023), Lovvedtak 3 (2022–2023). Stortingets første og andre gangs behandling hhv. 15. og 22. november 2022. Fremmet av Kommunal- og distriktsdepartementet.</dd><dt class="refid">RefID</dt><dd class="refid">lov/2022-12-02-87</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringar i plan- og bygningsloven (reglar om handtering av overvatn i byggjesaker mv.)<ul class="tocSubUl"><li>I<ul class="tocSubUl"><li>§ 16-5. Grunneiers og festers rett til ekspropriasjon til offentlig veg, avløps- og overvannsanlegg og fellesareal samt parkbelte i industriområde</li><li>§ 18-1. Krav til opparbeidelse av veg, hovedledning for vann og avløpsvann samt hovedanlegg for overvann</li><li>§ 18-3. Refusjonsberettigede tiltak</li><li>§ 28-10. Håndtering av overvann</li><li>§ 31-14. Pålegg om tiltak mot overvann på bebygd eiendom</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/lov/2022-12-02-87" id="dokument"><h1>Lov om endringar i plan- og bygningsloven (reglar om handtering av overvatn i byggjesaker mv.)</h1><article class="defaultP" data-text-size="small">Endringer i følgende lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 27. juni 2008 nr. 71 om planlegging og byggesaksbehandling (plan- og bygningsloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2022-12-02-87/KAPITTEL_1"><h2 data-text-align="center">I</h2><article class="defaultP">I lov 27. juni 2008 nr. 71 om planlegging og byggesaksbehandling gjøres følgende endringer:</article> <article class="defaultP" margin-top="true">§ 16-5 skal lyde:</article><article class="futureLegalArticle" data-name="§16-5" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 16-5</span>. <span class="legalArticleTitle">Grunneiers og festers rett til ekspropriasjon til offentlig veg, avløps- og overvannsanlegg og fellesareal samt parkbelte i industriområde</span></span><article class="legalP" id="kapittel-1-foreslåttparagraf-1-ledd-1">En grunneier eller fester kan med samtykke fra kommunestyret foreta ekspropriasjon for å oppfylle opparbeidingsplikten i § 18-1. Retten gjelder der offentlig veg, hovedavløpsledning eller offentlig hovedanlegg for oppsamling, avledning og eventuelt behandling av lokalt overvann skal opparbeides før en eiendom bebygges, opprettes eller endres. Ved ekspropriasjon til avløpsanlegg gjelder § 16-4 første ledd andre punktum tilsvarende.</article><article class="legalP" id="kapittel-1-foreslåttparagraf-1-ledd-2">En grunneier eller fester kan med samtykke fra kommunestyret foreta ekspropriasjon til hel eller delvis gjennomføring av del av reguleringsplan hvor områder er lagt ut til felles avkjørsel, felles anlegg for disponering og avledning av overvann og fellesområde for parkering, felles lekeareal, felles gårdsplass og annet fellesareal for flere eiendommer.</article><article class="legalP" id="kapittel-1-foreslåttparagraf-1-ledd-3">Dersom kommunen med hjemmel i § 18-2 andre ledd har stilt som vilkår for tillatelse til tiltak at parkbelte i industriområde blir ervervet i samsvar med reguleringsplan, kan grunneieren eller festeren med samtykke av kommunestyret foreta ekspropriasjon til dette formålet.</article><article class="legalP" id="kapittel-1-foreslåttparagraf-1-ledd-4">En grunneier eller fester kan med samtykke fra kommunestyret foreta ekspropriasjon som er nødvendig for å gjennomføre tilknytningsplikten etter §§ 27-1 eller 27-2.</article></article> <article class="defaultP" margin-top="true">§ 18-1 skal lyde:</article><article class="futureLegalArticle" data-name="§18-1" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 18-1</span>. <span class="legalArticleTitle">Krav til opparbeidelse av veg, hovedledning for vann og avløpsvann samt hovedanlegg for overvann</span></span><article class="legalP" id="kapittel-1-foreslåttparagraf-2-ledd-1">I regulert strøk kan grunn bare bebygges eller eksisterende bebyggelse utvides vesentlig eller gis en vesentlig endret bruk, eller eiendom opprettes eller endres, dersom følgende er oppfylt:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1">Offentlig veg skal være opparbeidet og godkjent så langt den er vist i planen, fram til og langs den side av tomta hvor den har sin atkomst. Med veg forstås kjørebane med fortau og snuplasser, busslomme, gangveg, sykkelsti, turveg, gatetun og offentlig plass. Det kan kreves at vegen legges ut i en bredde av inntil 10 meter med nødvendige tillegg for fylling og skjæring, og opparbeides til en effektiv vegbredde av inntil 6 meter. For eiendom der bebyggelse etter planen helt eller delvis skal tjene annet enn boligformål, og for eiendom hvor planen tillater boligblokker på 4 etasjer eller mer, skal plikten gjelde en vegbredde av inntil 20 meter med nødvendige tillegg for fylling og skjæring. Det kan ikke kreves opparbeidelse av veg hvor private avkjørsler ikke blir tillatt.</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1">Hovedavløpsledning skal føre til og langs eller over tomta. Det kan ikke kreves lagt rør av større diameter enn 600 mm. Kommunen kan godta avløpsforbindelse til annet hovedavløpsanlegg.</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-2-ledd-1-punkt-3"><article class="legalP" id="kapittel-1-foreslåttparagraf-2-ledd-1-punkt-3-ledd-1">Hovedvannledning skal føre til og langs eller over tomta. Det kan ikke kreves lagt rør av større diameter enn 150 mm. Kommunen kan godta vannforsyning fra annen vannledning.</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-2-ledd-1-punkt-4"><article class="legalP" id="kapittel-1-foreslåttparagraf-2-ledd-1-punkt-4-ledd-1">Offentlig hovedanlegg for oppsamling, avledning og eventuelt behandling av lokalt overvann skal være opparbeidet og godkjent så langt det er vist i planen. Det skal fremkomme av planen hvilke eiendommer overvannsanlegget skal betjene. Overvannsledninger kan kreves opparbeidet med rør med diameter opptil 600 mm, uavhengig av om det er angitt i planen hvilke eiendommer overvannsanlegget skal betjene. Opparbeidingsplikten gjelder ikke for håndtering av overvann fra allerede bebygde eiendommer som ikke omfattes av § 18-6 første, andre og tredje ledd.</article></article></li></ul></article><article class="legalP" id="kapittel-1-foreslåttparagraf-2-ledd-2">Kommunen kan gi kommuneplanbestemmelser om utførelsen av arbeid etter første ledd. Kommunen kan også stille krav til løsninger og produktvalg, innenfor gjeldende bestemmelser og så langt det er nødvendig for å sikre rasjonell drift og vedlikehold av anlegget.</article><article class="legalP" id="kapittel-1-foreslåttparagraf-2-ledd-3">Kommunen kan gi tillatelse til tiltak som nevnt i § 20-1 første ledd bokstaver a, d og m på vilkår av at arbeidene etter første ledd blir utført før tiltaket ferdigstilles. Utsettelse for tiltak som nevnt i § 20-1 første ledd bokstav a og d kan gjøres betinget av tinglyst erklæring. Utsettelse for tiltak som nevnt i § 20-1 første ledd bokstav m eller midlertidig dispensasjon for opparbeidelsen ved slike tiltak skal være betinget av tinglyst erklæring. Ved bygging kan kommunen kreve at det stilles sikkerhet for kostnadene ved ferdigstillelse.</article><article class="legalP" id="kapittel-1-foreslåttparagraf-2-ledd-4">I område som i kommuneplan er avsatt til utbygging eller til råstoffutvinning, kan kommunen sette som vilkår i tillatelse etter § 20-2 at tiltak etter første ledd er gjennomført.</article><article class="legalP" id="kapittel-1-foreslåttparagraf-2-ledd-5">Veger, hovedavløpsledninger, hovedvannledninger og overvannsanlegg som er lagt av en grunneier eller fester etter denne paragrafen, tilfaller kommunen uten vederlag fra det tidspunktet anlegget er ferdig og godkjent. Anlegget skal deretter holdes ved like av kommunen. Det skal holdes overtakelsesforretning. Kommunen plikter likevel ikke å overta en veg som ikke er opparbeidet i full bredde etter første ledd bokstav a.</article><article class="legalP" id="kapittel-1-foreslåttparagraf-2-ledd-6">Kommunen kan kreve å overta anlegget tidligere, mot selv å ferdigstille det. Er eiendommen opprettet eller endret, eller byggverket tatt i bruk, skal tiltakshaveren dekke utgiftene til ferdigstillelse. Kommunen trer inn i en forholdsmessig del av refusjonskravet der slikt krav foreligger.</article></article> <article class="defaultP" margin-top="true">§ 18-2 første ledd skal lyde:</article><article class="legalP" id="kapittel-1-ledd-1">Kommunen kan sette som vilkår for tillatelse for tiltak etter § 20-2 at felles avkjørsel, felles gårdsrom, felles anlegg for disponering og avledning av overvann eller annet fellesareal for flere eiendommer erverves, sikres og opparbeides der dette er regulert i plan.</article> <article class="defaultP" margin-top="true">§ 18-3 skal lyde:</article><article class="futureLegalArticle" data-name="§18-3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 18-3</span>. <span class="legalArticleTitle">Refusjonsberettigede tiltak</span></span><article class="legalP" id="kapittel-1-foreslåttparagraf-3-ledd-1">Den som vil legge, omlegge, fornye eller utvide godkjent offentlig veg, godkjent offentlig hovedledning for vann og avløpsvann eller hovedanlegg for oppsamling, avledning og eventuelt behandling av lokalt overvann, kan kreve sine utlegg refundert. Private refusjonskrav er betinget av at tiltaket kan pålegges i medhold av § 18-1. Med veg menes anlegg som nevnt i § 18-1.</article><article class="legalP" id="kapittel-1-foreslåttparagraf-3-ledd-2">Videre kan refusjon kreves av den som i medhold av reguleringsplan vil legge ut grunn til eller opparbeide felles avkjørsel, felles gårdsplass, felles anlegg for disponering og avledning av overvann, annet fellesareal for flere eiendommer eller parkbelte langs industristrøk. Private refusjonskrav er betinget av at tiltaket kan pålegges i medhold av § 18-2. Endelig kan den som vil legge, omlegge eller utvide privat anlegg for transport av vann eller avløpsvann i område som inngår i arealplan, kreve refusjon.</article></article> <article class="defaultP" margin-top="true">§ 18-5 andre ledd skal lyde:</article><article class="legalP" id="kapittel-1-ledd-2">Dersom veggrunnen erverves eller utføring skjer i større bredde, eller det legges ledninger med større diameter enn bestemt i § 18-1 første ledd bokstav a til c, refunderes utgifter for det omfanget det kan kreves refusjon for. Det samme gjelder ved opparbeiding av større hovedanlegg enn bestemt i § 18-1 første ledd bokstav d. Blir det som følge av den større bredde nødvendig å fjerne bygning eller anlegg, er erstatningsbeløpet samt rivings- og ryddingsutgifter ikke refusjonsberettiget.</article> <article class="defaultP" margin-top="true">§ 27-2 femte ledd skal lyde:</article><article class="legalP" id="kapittel-1-ledd-3">Før oppføring av bygning blir godkjent, skal avledning av grunn- og drensvann være sikret. Tilsvarende gjelder ved vedlikehold av drenering for eksisterende byggverk.</article> <article class="defaultP" margin-top="true">§ 28-3 første ledd skal lyde:</article><article class="legalP" id="kapittel-1-ledd-4">Dersom byggverk kan bli utsatt for skade som følge av vannsig, overvann, ras eller utglidning fra nabogrunn, kan kommunen tillate at nødvendige forebyggende tiltak foretas på nabogrunnen.</article> <article class="defaultP" margin-top="true">§ 28-3 fjerde ledd skal lyde:</article><article class="legalP" id="kapittel-1-ledd-5">Erstatning til eiere av nabogrunn for eventuelle utgifter, skader og ulemper fastsettes om nødvendig ved skjønn. Er sikringstiltak som nevnt i første ledd nødvendig som følge av at naboen har forsømt sin plikt til å lede bort vannet eller å forebygge ras eller utglidning, kan naboen ved skjønn pålegges å erstatte tiltakshaverens kostnader, skade og ulempe.</article> <article class="defaultP" margin-top="true">§ 28-6 første ledd tredje punktum skal lyde:</article><article class="legalP" id="kapittel-1-ledd-6">Kommunen kan ikke pålegge gjenfylling dersom brønn eller dam er påkrevd av hensyn til vannforsyning eller overvannshåndtering.</article> <article class="defaultP" margin-top="true">Ny § 28-10 skal lyde:</article><article class="futureLegalArticle" data-name="§28-10" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 28-10</span>. <span class="legalArticleTitle">Håndtering av overvann</span></span><article class="legalP" id="kapittel-1-foreslåttparagraf-4-ledd-1">Tiltakshaver skal gjennomføre tiltak slik at overvann i størst mulig grad infiltreres eller fordrøyes på eiendommen. Forsvarlig avledning skal sikres og opparbeides så langt det er nødvendig. Første og andre punktum gjelder så langt ikke annet er bestemt i arealplan.</article><article class="legalP" id="kapittel-1-foreslåttparagraf-4-ledd-2">Kommunen kan avslå tiltak som ikke oppfyller kravene i første ledd.</article><article class="legalP" id="kapittel-1-foreslåttparagraf-4-ledd-3">Departementet kan gi forskrift om hva som omfattes av kravene i første ledd, blant annet om hvilke overvannsmengder som skal håndteres.</article></article> <article class="defaultP" margin-top="true">Kapitteloverskriften til kapittel 31 skal lyde:</article><span class="futuretitle" id="kapittel-1-foreslåttittel-1">Kapittel 31. Krav til eksisterende byggverk og bebygde eiendommer</span> <article class="defaultP" margin-top="true">Ny § 31-14 skal lyde:</article><article class="futureLegalArticle" data-name="§31-14" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 31-14</span>. <span class="legalArticleTitle">Pålegg om tiltak mot overvann på bebygd eiendom</span></span><article class="legalP" id="kapittel-1-foreslåttparagraf-5-ledd-1">Der det er nødvendig for å avverge fare for skade eller vesentlig ulempe på person, eiendom eller miljø, kan kommunen pålegge en eier eller fester av bebygd eiendom å sørge for forsvarlig håndtering av overvann på egen eiendom, forsvarlig avledning av overvann fra eiendommen, eller å gjennomføre en kombinasjon av håndtering og avledning av overvann. Pålegget skal kunne gjennomføres uten uforholdsmessig stor kostnad.</article><article class="legalP" id="kapittel-1-foreslåttparagraf-5-ledd-2">Eieren eller festeren skal varsles etter § 32-2 før det gis pålegg etter første ledd. Kommunen skal ved utferdigelse av pålegget fastsette en frist for oppfyllelse.</article></article></section><section class="section" data-name="kapII" id="kapittel-2" data-lovdata-URL="LTI/lov/2022-12-02-87/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Loven trer i kraft fra den tiden Kongen bestemmer.</article></section></main></body></html>