<!DOCTYPE html><html lang="no"><head><title>Forskrift om erstatning etter politiloven § 23a</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-06-30-1279</dd><dt class="dokid">DokumentID</dt><dd class="dokid">LTI/forskrift/2022-06-30-1279</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Politiavdelingen</li></ul></dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="basedOn">Hjemmel</dt><dd class="basedOn"><ul><li>lov/1995-08-04-53/§23a</li></ul></dd><dt class="dateOfPublication">Kunngjort</dt><dd class="dateOfPublication">2022-07-04 14:25</dd><dt class="journalNumber">Journalnummer</dt><dd class="journalNumber">2022-1018</dd><dt class="title">Tittel</dt><dd class="title">Forskrift om erstatning etter politiloven § 23a</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og beredskapsdepartementet 30. juni 2022 med hjemmel i lov 4. august 1995 nr. 53 om politiet (politiloven) § 23a femte ledd.</dd><dt class="refid">RefID</dt><dd class="refid">forskrift/2022-06-30-1279</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om erstatning etter politiloven § 23a<ul class="tocSubUl"><li>§ 1. Definisjoner</li><li>§ 2. Personkretsen som omfattes av politiloven § 23a</li><li>§ 3. Skadesituasjoner som omfattes av politiloven § 23a</li><li>§ 4. Oppgaver som omfattes av politiloven § 23a første ledd bokstav b</li><li>§ 5. Skadesituasjoner som ikke omfattes av politiloven § 23a</li><li>§ 6. Treningsaktiviteter som anses pålagt og organisert etter politiloven § 23a første ledd bokstav a og b</li><li>§ 7. Fremsettelse av krav</li><li>§ 8. Klage</li><li>§ 9. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2022-06-30-1279" id="dokument"><h1>Forskrift om erstatning etter politiloven § 23a</h1><article class="legalArticle" data-lovdata-URL="LTI/forskrift/2022-06-30-1279/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Definisjoner</span></h2><article class="legalP" id="paragraf-1-ledd-1">I denne forskriften forstås med<ul class="defaultList"><li data-li-identifier="a." data-name="a."><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1"><i>Treningsaktiviteter:</i> Trening, testing, kursing og øvelser som omfattes av politiloven § 23a første ledd bokstav a og b.</article></article></li><li data-li-identifier="b." data-name="b."><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1"><i>Markører:</i> Personer som spiller praktiske roller for å støtte gjennomføringen av politiets treningsaktiviteter og opptaksprøver.</article></article></li><li data-li-identifier="c." data-name="c."><article class="listArticle" id="paragraf-1-ledd-1-punkt-3"><article class="legalP" id="paragraf-1-ledd-1-punkt-3-ledd-1"><i>Opptaksprøver:</i> Prøver som må bestås for å tjenestegjøre i spesielle enheter, funksjoner eller tjenestearter i politiet. Som opptaksprøver regnes også seleksjon i forkant av selve opptaksprøven.</article></article></li></ul></article></article><article class="legalArticle" data-lovdata-URL="LTI/forskrift/2022-06-30-1279/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Personkretsen som omfattes av politiloven § 23a</span></h2><article class="legalP" id="paragraf-2-ledd-1">Som personell som gjør arbeid eller utfører verv i politiets tjeneste etter politiloven § 23a anses<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">fast eller midlertidig ansatte i politidistrikt, særorgan eller Politidirektoratet, med eller uten politiutdanning og politimyndighet, som deltar i eller medvirker til politiets, herunder Politihøgskolens, treningsaktiviteter og opptaksprøver</article></article></li><li data-li-identifier="b." data-name="b."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">politistudenter som er i praksis i politiet i bachelorutdanningen eller som medvirker til politiets treningsaktiviteter og opptaksprøver som markører</article></article></li><li data-li-identifier="c." data-name="c."><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">personell fra Forsvaret, Sivilforsvaret, andre etater og myndigheter, virksomheter og frivillige organisasjoner, og andre som deltar i eller medvirker til politiets treningsaktiviteter og opptaksprøver som instruktører eller markører.</article></article></li></ul></article><article class="legalP" id="paragraf-2-ledd-2">Første ledd bokstav a omfatter også personer som gjennomfører opptaksprøver uten å være ansatt i politiet.</article><article class="legalP" id="paragraf-2-ledd-3">Personell som nevnt i første ledd bokstav c omfattes ikke når deltakelsen eller medvirkningen er forankret i disse aktørenes egne roller, myndighet, ansvar og oppgaver, herunder Forsvarets bistand til politiet etter politiloven § 27a og bistandsinstruksen.</article></article><article class="legalArticle" data-lovdata-URL="LTI/forskrift/2022-06-30-1279/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Skadesituasjoner som omfattes av politiloven § 23a</span></h2><article class="legalP" id="paragraf-3-ledd-1">Retten til erstatning etter politiloven § 23a omfatter skader som skyldes<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">treningsaktivitet som inngår i et sertifiserings- og vedlikeholdsprogram for innsatspersonell, og treningsaktivitet med elementer fra slike program når den inngår i kravsett for å inneha bestemte stillinger, funksjoner, klassifiseringer og sertifiseringer. Treningsaktiviteten omfattes uavhengig av om den foregår på eller utenfor politiets egen eiendom</article></article></li><li data-li-identifier="b." data-name="b."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">annen treningsaktivitet på operative politioppgaver som omfatter elementer av maktbruk eller redningstjeneste, jf. § 4. Slik treningsaktivitet omfattes også når den arrangeres av, eller i samvirke med, andre nasjonale eller internasjonale aktører eller av Politihøgskolen som etter- og videreutdanning</article></article></li><li data-li-identifier="c." data-name="c."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">opptaksprøver for innsatspersonell.</article></article></li></ul></article><article class="legalP" id="paragraf-3-ledd-2">Retten til erstatning gjelder uavhengig av om treningsaktiviteten foregår i Norge eller i utlandet, og under hvilken del av treningsaktiviteten skaden oppstod. Retten til erstatning omfatter også skader som skyldes skadeforebyggende oppvarmingsøvelser som inngår i det spesifikke opplegget for treningsaktiviteter og opptaksprøver.</article></article><article class="legalArticle" data-lovdata-URL="LTI/forskrift/2022-06-30-1279/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Oppgaver som omfattes av politiloven § 23a første ledd bokstav b</span></h2><article class="legalP" id="paragraf-4-ledd-1">Med treningsaktiviteter på operative politioppgaver med elementer av maktbruk eller redningstjeneste menes trening, kursing eller øvelser i blant annet:<ul class="defaultList"><li data-li-identifier="-" data-name="-"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">arrestasjonsteknikk</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">bruk av våpen og andre maktmidler</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">utrykningskjøring og bruk av kjøretøy til tvangsmessig stans av annet kjøretøy</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">bruk av politihelikopter, droner o.l. i taktisk hendelses- eller situasjonshåndtering</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">føring av snøscooter i polisiære oppdrag, redningstjeneste og oppsynsvirksomhet</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-6"><article class="legalP" id="paragraf-4-ledd-1-punkt-6-ledd-1">sjøtjeneste med føring av politiets båter</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-7"><article class="legalP" id="paragraf-4-ledd-1-punkt-7-ledd-1">bruk av tjenestehunder i søk og redning og som maktmiddel</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-8"><article class="legalP" id="paragraf-4-ledd-1-punkt-8-ledd-1">mobilt innsatskonsept og massetjeneste</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-9"><article class="legalP" id="paragraf-4-ledd-1-punkt-9-ledd-1">livvakttjeneste</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-10"><article class="legalP" id="paragraf-4-ledd-1-punkt-10-ledd-1">gjennomføring av søk og redningsoppdrag</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-11"><article class="legalP" id="paragraf-4-ledd-1-punkt-11-ledd-1">innsatsledelse i politioppdrag og redningstjeneste</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-12"><article class="legalP" id="paragraf-4-ledd-1-punkt-12-ledd-1">andre operative politioppgaver for å opprettholde ro og orden, beskytte liv og helse og kritiske samfunnsfunksjoner mv, og bekjempe kriminalitet.</article></article></li></ul></article></article><article class="legalArticle" data-lovdata-URL="LTI/forskrift/2022-06-30-1279/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Skadesituasjoner som ikke omfattes av politiloven § 23a</span></h2><article class="legalP" id="paragraf-5-ledd-1">Retten til erstatning etter politiloven § 23a omfatter ikke skader som skyldes<ul class="defaultList"><li data-li-identifier="a." data-name="a."><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">gjøremål knyttet til administrativ støtte, planlegging og gjennomføring av treningsaktiviteter og opptaksprøver</article></article></li><li data-li-identifier="b." data-name="b."><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">alminnelig og generell fysisk grunntrening</article></article></li><li data-li-identifier="c." data-name="c."><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">alminnelig og generell fysisk oppvarming i forkant av treningsaktiviteter eller opptaksprøver.</article></article></li></ul></article></article><article class="legalArticle" data-lovdata-URL="LTI/forskrift/2022-06-30-1279/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Treningsaktiviteter som anses pålagt og organisert etter politiloven § 23a første ledd bokstav a og b</span></h2><article class="legalP" id="paragraf-6-ledd-1">Treningsaktiviteter anses som pålagt når de utøves i henhold til<ul class="defaultList"><li data-li-identifier="a." data-name="a."><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">sertifiserings- og vedlikeholdsprogram for innsatspersonell eller andre kravsett for å inneha bestemte stillinger, funksjoner, klassifiseringer og sertifiseringer, jf. § 3 første ledd bokstav a</article></article></li><li data-li-identifier="b." data-name="b."><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">krav om å gjennomføre treningsaktiviteter for å opprettholde kompetanse i operative politioppgaver og egen sikkerhet, jf. § 3 første ledd bokstav b og § 4.</article></article></li></ul></article><article class="legalP" id="paragraf-6-ledd-2">Treningsaktiviteter anses som organisert når de ledes av eller utføres i samråd med instruktør eller øvingsleder. Det er ikke et krav at instruktør eller øvingsleder er til stede for å lede treningsaktiviteten.</article></article><article class="legalArticle" data-lovdata-URL="LTI/forskrift/2022-06-30-1279/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Fremsettelse av krav</span></h2><article class="legalP" id="paragraf-7-ledd-1">Retten til erstatning etter politiloven § 23a forutsetter at skadelidte fremmer krav om erstatning etter yrkesskadeforsikringsloven § 11. Dersom dette kravet avslås, vurderer Statens pensjonskasse av eget tiltak om erstatning skal tilkjennes etter politiloven § 23a.</article></article><article class="legalArticle" data-lovdata-URL="LTI/forskrift/2022-06-30-1279/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Klage</span></h2><article class="legalP" id="paragraf-8-ledd-1">Avgjørelser om erstatning etter politiloven § 23a kan påklages til Finansklagenemnda. Slik klage er ikke et vilkår for domstolsbehandling av avgjørelser om erstatning etter politiloven § 23a.</article></article><article class="legalArticle" data-lovdata-URL="LTI/forskrift/2022-06-30-1279/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Forskriften trer i kraft når Kongen bestemmer.</article></article></main></body></html>