<!DOCTYPE html><html lang="no"><head><title>Forskrift om endring i forskrift 27. mars 2020 nr. 470 om smitteverntiltak mv. ved koronautbruddet (covid-19-forskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-01-13-57</dd><dt class="dokid">DokumentID</dt><dd class="dokid">LTI/forskrift/2022-01-13-57</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="subunit">Etat</dt><dd class="subunit"><ul><li>Helserettsavdelingen</li></ul></dd><dt class="dateInForce">I kraft fra</dt><dd class="dateInForce">2022-01-13 kl. 24:00, 14.01.22 kl. 24:00</dd><dt class="changesToDocuments">Endrer</dt><dd class="changesToDocuments"><ul><li>forskrift/2020-03-27-470</li></ul></dd><dt class="basedOn">Hjemmel</dt><dd class="basedOn"><ul><li>lov/1994-08-05-55/§4-1</li><li>lov/1994-08-05-55/§4-3</li><li>lov/1994-08-05-55/§4-3a</li><li>forskrift/2020-03-27-470/§25</li></ul></dd><dt class="dateOfPublication">Kunngjort</dt><dd class="dateOfPublication">2022-01-13 23:35</dd><dt class="journalNumber">Journalnummer</dt><dd class="journalNumber">2022-0060</dd><dt class="titleShort">Korttittel</dt><dd class="titleShort">Endr. i covid-19-forskriften</dd><dt class="title">Tittel</dt><dd class="title">Forskrift om endring i forskrift 27. mars 2020 nr. 470 om smitteverntiltak mv. ved koronautbruddet (covid-19-forskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Helse- og omsorgsdepartementet 13. januar 2022 med hjemmel i lov 5. august 1994 nr. 55 om vern mot smittsomme sykdommer § 4-1 andre og sjette ledd, jf. § 4-1 første ledd bokstavene a, b og c, § 4-3 og § 4-3a, jf. forskrift 27. mars 2020 nr. 470 om smitteverntiltak mv. ved koronautbruddet (covid-19-forskriften) § 25.</dd><dt class="refid">RefID</dt><dd class="refid">forskrift/2022-01-13-57</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift 27. mars 2020 nr. 470 om smitteverntiltak mv. ved koronautbruddet (covid-19-forskriften)<ul class="tocSubUl"><li>I<ul class="tocSubUl"><li>§ 4i. Krav om smittekarantene for husstandsmedlemmer og tilsvarende nære</li><li>§ 13a. Antall personer som kan være til stede på et arrangement</li><li>§ 14a. Krav til smittevernfaglig forsvarlig drift ved andre virksomheter</li></ul></li><li>II</li><li>III</li></ul></li></ul></dd></dl></header><main class="documentBody" data-lovdata-URL="LTI/forskrift/2022-01-13-57" id="dokument"><h1>Forskrift om endring i forskrift 27. mars 2020 nr. 470 om smitteverntiltak mv. ved koronautbruddet (covid-19-forskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2022-01-13-57/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 27. mars 2020 nr. 470 om smitteverntiltak mv. ved koronautbruddet (covid-19-forskriften) gjøres følgende endringer:</article> <article class="defaultP" margin-top="true">§ 4i skal lyde:</article><article class="futureLegalArticle" data-name="§4i" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 4i</span>. <span class="legalArticleTitle">Krav om smittekarantene for husstandsmedlemmer og tilsvarende nære</span></span><article class="legalP" id="kapittel-1-foreslåttparagraf-1-ledd-1">Personer som har hatt nærkontakt, jf. § 3 første ledd, med en person som er bekreftet smittet av SARS-CoV-2 mindre enn 48 timer før den smittede fikk de første symptomer på smitte, eller fra prøvetidspunktet dersom personen ikke utviklet symptomer, og som er husstandsmedlem eller tilsvarende nær den smittede, skal i smittekarantene i 10 døgn etter siste nærkontakt.</article><article class="legalP" id="kapittel-1-foreslåttparagraf-1-ledd-2">Personer som har karanteneplikt skal så snart som mulig teste seg med selvtest, antigen hurtigtest gjennomført av helsepersonell eller PCR-test. Ved negativt testresultat fra slik test tatt tidligst 7 døgn etter nærkontakten kan karantenen avsluttes. Barn under 16 år skal ikke testes dersom det er uforholdsmessig krevende å få tatt test av barnet.</article><article class="legalP" id="kapittel-1-foreslåttparagraf-1-ledd-3">Smittekarantene gjelder ikke for personer som ved nærkontakten:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-1-ledd-3-punkt-1"><article class="legalP" id="kapittel-1-foreslåttparagraf-1-ledd-3-punkt-1-ledd-1">har gjennomgått covid-19 i løpet av de siste 3 måneder med varighet fra avisolering til 3 måneder etter prøvedato.</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-1-ledd-3-punkt-2"><article class="legalP" id="kapittel-1-foreslåttparagraf-1-ledd-3-punkt-2-ledd-1">har fått oppfriskningsdose for minimum 1 uke siden. Unntaket gjelder bare dersom personen testes daglig med selvtest, antigen hurtigtest gjennomført av helsepersonell eller annenhver dag med PCR-test i 7 døgn etter nærkontakten.</article></article></li></ul></article><article class="legalP" id="kapittel-1-foreslåttparagraf-1-ledd-4">Personer i karantene som utvikler akutt luftveisinfeksjon, med feber, hoste eller tung pust, skal teste seg.</article><article class="legalP" id="kapittel-1-foreslåttparagraf-1-ledd-5">Personer i smittekarantene skal oppholde seg i egen bolig eller annet egnet oppholdssted hvor det er mulig å unngå nærkontakt med andre, med enerom, eget bad og eget kjøkken eller matservering. Personer i smittekarantene kan bare oppholde seg utenfor oppholdsstedet hvis de kan unngå nærkontakt med andre enn dem de bor sammen med. De som er i karantene, kan ikke være på en arbeidsplass der også andre oppholder seg, på skole eller i barnehage. Det er ikke tillatt å bruke offentlig transport.</article><article class="legalP" id="kapittel-1-foreslåttparagraf-1-ledd-6">Foreldre og barn i smittekarantene kan gjennomføre samvær i karantenetiden.</article><article class="legalP" id="kapittel-1-foreslåttparagraf-1-ledd-7">Personer i smittekarantene kan unntaksvis bruke offentlig transport for å komme seg til egnet karantenested i Norge etter tillatelse fra kommunelegen. Personer over 12 år skal bruke munnbind.</article></article> <article class="defaultP" margin-top="true">§ 6e andre ledd skal lyde:</article><article class="legalP" id="kapittel-1-ledd-2">Personer som er strengt nødvendig for å opprettholde forsvarlig drift av kritiske samfunnsfunksjoner eller ivareta befolkningens grunnleggende behov, herunder personer som gjennomfører vare- og passasjertransport og personell som jobber i barneverninstitusjoner og institusjoner for psykisk utviklingshemmede o.l., er unntatt fra smittekarantene etter § 4i i arbeidstiden etter å ha testet negativt med antigen hurtigtest samme dag som arbeidet skal gjennomføres. Unntaket gjelder bare dersom de er fullvaksinert, jf. § 3 sjette ledd og bruker munnbind i arbeidstiden.</article> <article class="defaultP" margin-top="true">§ 6e tredje ledd oppheves.</article> <article class="defaultP" margin-top="true">§ 6e nåværende fjerde til sjette ledd blir tredje til femte ledd.</article> <article class="defaultP" margin-top="true">§ 6e femte ledd skal lyde:</article><article class="legalP" id="kapittel-1-ledd-3">Personer som er unntatt fra karantene i arbeidstiden etter første eller andre ledd, kan levere og hente barn de har foreldreansvar for i barnehage, skole og skolefritidsordning uten hinder av plikt til å oppholde seg i karantene på fritiden. For å levere eller hente barn etter denne bestemmelsen, kan de benytte offentlig transport.</article><article class="defaultP">§ 13 første ledd bokstav f oppheves.</article> <article class="defaultP" margin-top="true">§ 13a skal lyde:</article><article class="futureLegalArticle" data-name="§13a" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 13a</span>. <span class="legalArticleTitle">Antall personer som kan være til stede på et arrangement</span></span><article class="legalP" id="kapittel-1-foreslåttparagraf-2-ledd-1">Selv om kravene til avstand i § 13b blir oppfylt, skal det ikke gjennomføres arrangementer med flere personer som samtidig er fysisk til stede enn:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1">30 personer på innendørs privat sammenkomst som regulert i § 13 første ledd bokstav e. Barn i samme gruppe eller klasse i barnehage eller barneskole kan likevel møtes med et nødvendig antall voksne personer som tilretteleggere</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1">50 personer på innendørs minnestund etter begravelse eller bisettelse</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-2-ledd-1-punkt-3"><article class="legalP" id="kapittel-1-foreslåttparagraf-2-ledd-1-punkt-3-ledd-1">50 personer på utendørs privat sammenkomst som regulert i § 13 første ledd bokstav e</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-2-ledd-1-punkt-4"><article class="legalP" id="kapittel-1-foreslåttparagraf-2-ledd-1-punkt-4-ledd-1">30 personer på innendørs arrangement som regulert i § 13 første ledd bokstavene a til d</article></article></li><li data-li-identifier="e." data-name="e."><article class="listArticle" id="kapittel-1-foreslåttparagraf-2-ledd-1-punkt-5"><article class="legalP" id="kapittel-1-foreslåttparagraf-2-ledd-1-punkt-5-ledd-1">200 personer på innendørs arrangement som regulert i § 13 første ledd bokstavene a til d, hvor alle i publikum sitter på faste, tilviste plasser</article></article></li><li data-li-identifier="f." data-name="f."><article class="listArticle" id="kapittel-1-foreslåttparagraf-2-ledd-1-punkt-6"><article class="legalP" id="kapittel-1-foreslåttparagraf-2-ledd-1-punkt-6-ledd-1">200 personer på utendørs arrangement som regulert i § 13 første ledd bokstavene a til d</article></article></li><li data-li-identifier="g." data-name="g."><article class="listArticle" id="kapittel-1-foreslåttparagraf-2-ledd-1-punkt-7"><article class="legalP" id="kapittel-1-foreslåttparagraf-2-ledd-1-punkt-7-ledd-1">600 personer på utendørs arrangement som regulert i § 13 første ledd bokstavene a til d, hvor alle i publikum sitter på faste, tilviste plasser. Ved arrangementer hvor det er flere enn 200 personer til stede samtidig, skal de som er til stede fordeles i grupper med inntil 200 personer. Det skal hele tiden være minst to meter avstand mellom gruppene.</article></article></li></ul></article><article class="legalP" id="kapittel-1-foreslåttparagraf-2-ledd-2">Utendørs arrangementer tilknyttet organiserte kultur-, idretts- og fritidsaktiviteter for barn og unge under 20 år kan skje uten antallsbegrensning for deltagerne og med et nødvendig antall voksne. Dersom det er flere enn 100 personer til stede, skal det ikke tilrettelegges for publikumsområder eller bruk av innendørs fasiliteter med unntak av toalettfasiliteter.</article><article class="legalP" id="kapittel-1-foreslåttparagraf-2-ledd-3">Følgende personer skal ikke regnes med i det totale antallet personer som kan være til stede på arrangement:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-2-ledd-3-punkt-1"><article class="legalP" id="kapittel-1-foreslåttparagraf-2-ledd-3-punkt-1-ledd-1">ansatte og oppdragstakere som står for gjennomføringen av arrangementer</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-2-ledd-3-punkt-2"><article class="legalP" id="kapittel-1-foreslåttparagraf-2-ledd-3-punkt-2-ledd-1">utøvende kunstnere ved gjennomføring av kulturaktiviteter i regi av en profesjonell aktør</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-2-ledd-3-punkt-3"><article class="legalP" id="kapittel-1-foreslåttparagraf-2-ledd-3-punkt-3-ledd-1">utøverne og eventuelt støttepersonell ved innendørs offentlige kultur- eller idrettsarrangementer hvor barn og unge under 20 år utøver aktiviteten</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-2-ledd-3-punkt-4"><article class="legalP" id="kapittel-1-foreslåttparagraf-2-ledd-3-punkt-4-ledd-1">toppidrettsutøvere, støtteapparat og dommere ved gjennomføring av idrettsarrangement</article></article></li><li data-li-identifier="e." data-name="e."><article class="listArticle" id="kapittel-1-foreslåttparagraf-2-ledd-3-punkt-5"><article class="legalP" id="kapittel-1-foreslåttparagraf-2-ledd-3-punkt-5-ledd-1">støtteapparat og dommere ved gjennomføring av seriekamper i toppfotball (fotballserier) som Norges Fotballforbund har besluttet er klare til å følge forbundets smittevernprotokoller utarbeidet i samarbeid med Helsedirektoratet</article></article></li><li data-li-identifier="f." data-name="f."><article class="listArticle" id="kapittel-1-foreslåttparagraf-2-ledd-3-punkt-6"><article class="legalP" id="kapittel-1-foreslåttparagraf-2-ledd-3-punkt-6-ledd-1">journalister, fotografer og øvrige representanter fra media som er nødvendig for å sikre mediedekning av arrangementet.</article></article></li></ul></article><article class="legalP" id="kapittel-1-foreslåttparagraf-2-ledd-4">Med faste, tilviste sitteplasser menes at publikum kjøper billetter til bestemte nummererte plasser eller verter viser til plasser, og at publikum sitter på en fast plass under hele arrangementet.</article></article> <article class="defaultP" margin-top="true">§ 13c tredje ledd skal lyde:</article><article class="legalP" id="kapittel-1-ledd-4">Ved arrangementer som har skjenkebevilling etter alkoholloven kapittel 4 og 5 og forskrift om alkoholordningen for Svalbard kapittel 3 skal servering av alkohol skje ved bordene. Utøvelse av skjenkebevilling etter alkoholloven kapittel 4 og 5 og forskrift om alkoholordningen for Svalbard kapittel 3 skal opphøre kl. 23.00. Konsum av utskjenket alkoholholdig drikk må opphøre senest 30 minutter etter dette.</article> <article class="defaultP" margin-top="true">§ 14 andre ledd bokstav c og nye bokstaver d og e skal lyde:<ul class="defaultList"><li data-li-identifier="c." data-name="c."><article class="listArticle" id="kapittel-1-ledd-4-punkt-1"><article class="legalP" id="kapittel-1-ledd-4-punkt-1-ledd-1">ikke ha servering for privat sammenkomst med flere enn 30 personer innendørs og 50 personer utendørs</article></article></li><li data-li-identifier="d." data-name="d."><article class="listArticle" id="kapittel-1-ledd-4-punkt-2"><article class="legalP" id="kapittel-1-ledd-4-punkt-2-ledd-1">servere alkohol kun ved bordene</article></article></li><li data-li-identifier="e." data-name="e."><article class="listArticle" id="kapittel-1-ledd-4-punkt-3"><article class="legalP" id="kapittel-1-ledd-4-punkt-3-ledd-1">ikke utøve skjenkebevilling etter alkoholloven kapittel 4 og 5 og forskrift om alkoholordningen for Svalbard kapittel 3 etter kl. 23.00. Konsum av utskjenket alkoholholdig drikk må opphøre senest 30 minutter etter dette.</article></article></li></ul></article> <article class="defaultP" margin-top="true">§ 14 tredje ledd oppheves.</article> <article class="defaultP" margin-top="true">§ 14 nåværende fjerde ledd blir nytt tredje ledd.</article> <article class="defaultP" margin-top="true">§ 14 tredje ledd skal lyde:</article><article class="legalP" id="kapittel-1-ledd-5">Forskriften § 13a til § 13d gjelder ikke for privat sammenkomst på serveringssted med inntil 30 personer innendørs eller inntil 50 personer utendørs.</article> <article class="defaultP" margin-top="true">§ 14a skal lyde:</article><article class="futureLegalArticle" data-name="§14a" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 14a</span>. <span class="legalArticleTitle">Krav til smittevernfaglig forsvarlig drift ved andre virksomheter</span></span><article class="legalP" id="kapittel-1-foreslåttparagraf-3-ledd-1">Treningssentre, svømmehaller, badeland, spaanlegg, hotellbasseng, bowlinghaller, kjøpesentre, butikker, bingohaller, bibliotek, museer, varemesser, midlertidige markeder og lignende skal, for å kunne holde åpent, drives smittevernfaglig forsvarlig. Med smittevernfaglig forsvarlig drift menes at virksomheten skal sørge for at det er mulig å holde minst 1 meters avstand til personer som ikke er i samme husstand, at virksomheten har utarbeidet rutiner for god hygiene og godt renhold, og at rutinene blir overholdt. Den enkelte virksomhet skal fastsette hvor mange personer som maksimalt kan være til stede i lokalene, beregnet ut fra lokalenes størrelse og utforming. Det skal om nødvendig benyttes vakthold for å sikre at kravet etterkommes.</article><article class="legalP" id="kapittel-1-foreslåttparagraf-3-ledd-2">Treningssentre, svømmehaller, badeland, spaanlegg, hotellbasseng, bowlinghaller, varemesser, midlertidige markeder og lignende skal registrere kontaktopplysninger til de gjestene som samtykker til det. Det er tilstrekkelig å registrere opplysningene til én person i hver gruppe. Virksomhetene skal likevel oppfordre til at flest mulig oppgir kontaktopplysninger. Med kontaktopplysninger menes informasjon som gjør det mulig å komme i kontakt med gjesten, for eksempel telefonnummer. Virksomheten skal også registrere dato og tidspunkt for besøket. Kontaktopplysningene skal kun brukes for å bistå kommunen ved en eventuell senere smitteoppsporing etter smittevernloven § 3-6. Ved forespørsel skal opplysningene utleveres til dette formålet. Når kommunen ber om det, skal virksomheten ta kontakt med de som var til stede i virksomheten innenfor et gitt tidsintervall for å informere om mulig eksponering for smitte. Opplysningene skal oppbevares forsvarlig og slettes etter 14 dager. Virksomheten skal informere den som registreres om formålet med registreringen og hvor lenge kontaktinformasjonen oppbevares.</article><article class="legalP" id="kapittel-1-foreslåttparagraf-3-ledd-3">Treningssentre, svømmehaller, badeland, spaanlegg, hotellbasseng, bowlinghaller og lignende skal sørge for at besøkende holder minst 2 meter avstand til personer som ikke er i samme husstand ved utøvelse av høyintensiv aktivitet innendørs. Ved gruppetrening kan det være inntil 20 personer innendørs.</article></article> <article class="defaultP" margin-top="true">§ 14d andre ledd oppheves.</article> <article class="defaultP" margin-top="true">§ 15 nytt andre ledd skal lyde:</article><article class="legalP" id="kapittel-1-ledd-6">Arbeidsgivere kan gjøre individuelle vurderinger for enkeltansatte som har behov for å være fysisk på jobb, av hensyn til den ansattes individuelle situasjon.</article> <article class="defaultP" margin-top="true">§ 16 femte ledd skal lyde:</article><article class="legalP" id="kapittel-1-ledd-7">Plikten til å bruke munnbind gjelder ikke<ul class="defaultList"><li data-li-identifier="a." data-name="a."><article class="listArticle" id="kapittel-1-ledd-7-punkt-1"><article class="legalP" id="kapittel-1-ledd-7-punkt-1-ledd-1">for barn under 12 år</article></article></li><li data-li-identifier="b." data-name="b."><article class="listArticle" id="kapittel-1-ledd-7-punkt-2"><article class="legalP" id="kapittel-1-ledd-7-punkt-2-ledd-1">for de som av medisinske eller andre årsaker ikke kan bruke munnbind</article></article></li><li data-li-identifier="c." data-name="c."><article class="listArticle" id="kapittel-1-ledd-7-punkt-3"><article class="legalP" id="kapittel-1-ledd-7-punkt-3-ledd-1">mens man sitter ved et bord på serveringssted eller inntar mat eller drikke sittende</article></article></li><li data-li-identifier="d." data-name="d."><article class="listArticle" id="kapittel-1-ledd-7-punkt-4"><article class="legalP" id="kapittel-1-ledd-7-punkt-4-ledd-1">på innendørs arrangementer for andre enn publikum.</article></article></li></ul></article> <article class="defaultP" margin-top="true">§ 16 sjette ledd oppheves.</article></section><section class="section" data-name="kapII" id="kapittel-2" data-lovdata-URL="LTI/forskrift/2022-01-13-57/KAPITTEL_2"><h2 data-text-align="center">II</h2><article class="defaultP">§ 14b første ledd skal lyde:</article><article class="legalP" id="kapittel-2-ledd-1">Barnehager og opplærings- og utdanningsvirksomheter skal drives smittevernfaglig forsvarlig. Med smittevernfaglig forsvarlig drift menes at det blant annet er iverksatt tiltak som bidrar til at syke personer ikke er til stede i virksomheten, hygienetiltak og kontaktreduserende tiltak. Helsedirektoratet utgir veiledere om smittevernfaglig forsvarlig drift for barnehager, grunnskoler og videregående skoler, blant annet innholdet i grønt, gult og rødt tiltaksnivå.</article> <article class="defaultP" margin-top="true">§ 14b andre ledd oppheves.</article> <article class="defaultP" margin-top="true">§ 14b nåværende tredje og fjerde ledd blir andre og tredje ledd.</article> <article class="defaultP" margin-top="true">§ 14c oppheves.</article></section><section class="section" data-name="kapIII" id="kapittel-3" data-lovdata-URL="LTI/forskrift/2022-01-13-57/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">Endringer i forskriften romertall I trer i kraft 13. januar 2022 kl. 24:00.</article><article class="legalP" id="kapittel-3-ledd-2">Endringer i forskriften romertall II trer i kraft 14. januar 2022 kl. 24:00.</article></section></main></body></html>