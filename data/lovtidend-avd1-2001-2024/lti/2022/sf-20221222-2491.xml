<!DOCTYPE html><html lang="no"><head><title>Forskrift om endring i forskrift om elektronisk kommunikasjonsnett og elektronisk kommunikasjonstjeneste</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-12-22-2491</dd><dt class="dokid">DokumentID</dt><dd class="dokid">LTI/forskrift/2022-12-22-2491</dd><dt class="ministry">Departement</dt><dd class="ministry"><ul><li>Kommunal- og distriktsdepartementet</li></ul></dd><dt class="subunit">Etat</dt><dd class="subunit"><ul><li>Avdeling for IT- og forvaltningspolitikk</li></ul></dd><dt class="dateInForce">I kraft fra</dt><dd class="dateInForce">2023-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2004-02-16-401</li></ul></dd><dt class="basedOn">Hjemmel</dt><dd class="basedOn"><ul><li>lov/2003-07-04-83/§2-8a</li><li>lov/2003-07-04-83/§2-8b</li></ul></dd><dt class="dateOfPublication">Kunngjort</dt><dd class="dateOfPublication">2022-12-28 15:15</dd><dt class="journalNumber">Journalnummer</dt><dd class="journalNumber">2022-1950</dd><dt class="titleShort">Korttittel</dt><dd class="titleShort">Endr. i ekomforskriften</dd><dt class="title">Tittel</dt><dd class="title">Forskrift om endring i forskrift om elektronisk kommunikasjonsnett og elektronisk kommunikasjonstjeneste</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kommunal- og distriktsdepartementet 22. desember 2022 med hjemmel i lov 4. juli 2003 nr. 83 om elektronisk kommunikasjon (ekomloven) § 2-8a og § 2-8b.</dd><dt class="refid">RefID</dt><dd class="refid">forskrift/2022-12-22-2491</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om elektronisk kommunikasjonsnett og elektronisk kommunikasjonstjeneste<ul class="tocSubUl"><li>I<ul class="tocSubUl"><li>§ 7-6. Krav i forbindelse med lagring og utlevering av IP-adresser mv.</li><li>§ 7-7. Årlig rapportering om uthenting av opplysninger om IP-adresser</li></ul></li><li>II<ul class="tocSubUl"><li>§ 10-7. Overgangsbestemmelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2022-12-22-2491" id="dokument"><h1>Forskrift om endring i forskrift om elektronisk kommunikasjonsnett og elektronisk kommunikasjonstjeneste</h1><section class="section" data-name="kapI" id="kapittel-1" data-lovdata-URL="LTI/forskrift/2022-12-22-2491/KAPITTEL_1"><h2 data-text-align="center">I</h2><article class="defaultP">I forskrift 16. februar 2004 nr. 401 om elektronisk kommunikasjonsnett og elektronisk kommunikasjonstjeneste (ekomforskriften) gjøres følgende endringer:</article> <article class="defaultP" margin-top="true">Ny § 7-6 skal lyde:</article><article class="futureLegalArticle" data-name="§7-6" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 7-6</span>. <span class="legalArticleTitle">Krav i forbindelse med lagring og utlevering av IP-adresser mv.</span></span><article class="legalP" id="kapittel-1-foreslåttparagraf-1-ledd-1">Tilbyder som nevnt i ekomloven § 2-8a første ledd skal uten ugrunnet opphold lagre de opplysninger som går frem av bestemmelsens første ledd. Lagringen skal skje med tilstrekkelig sikring for å unngå at opplysningene går tapt. Det skal fremgå informasjon om hvilken tidssone lagrede klokkeslett er angitt i. Tilbyder skal sikre at opplysningene ikke endres gjennom innsamling, logging, lagring og utlevering.</article><article class="legalP" id="kapittel-1-foreslåttparagraf-1-ledd-2">På bakgrunn av anmodninger fra politi- og påtalemyndighet etter ekomloven § 2-8b første ledd, skal tilbyder utlevere lagringspliktige opplysninger uten ugrunnet opphold. Responstiden vil avhenge av blant annet anmodningens omfang og kompleksitet, og antall samtidige anmodninger. Utenfor normal arbeidstid skal tilbyder ha beredskap for på kort varsel å kunne behandle anmodninger i saker som haster av hensyn til liv eller helse eller dersom det ved opphold er fare for at etterforskingen vil lide. Tilbyder skal sørge for sikker utlevering av opplysningene. Tilbyder skal så langt mulig benytte de standardiserte løsningene for datautvekslingen.</article><article class="legalP" id="kapittel-1-foreslåttparagraf-1-ledd-3">Anmodninger fra politi- og påtalemyndighet kan ta utgangspunkt i både IP-adresser og abonnenter. Tilbyder skal utlevere liste over alle abonnenter som har vært tilordnet en IP-adresse på aktuelt tidspunkt når anmodninger ikke inneholder informasjon om portnummer på abonnentssiden. Tilbyder skal utlevere all tilgjengelig abonnentinformasjon knyttet til identifiserte abonnenter i forbindelse med anmodningen. Tilbyder skal ikke utlevere opplysninger om abonnement og abonnentens utstyr etter bestemmelsen her med unntak av tidspunktet for når abonnementet ble opprettet. Tilbyder skal utlevere informasjon om tidspunkt og tidsperiode abonnenten har vært tilordnet IP-adressen og portnummer om dette har vært benyttet.</article><article class="legalP" id="kapittel-1-foreslåttparagraf-1-ledd-4">Tilbyder skal opprette et kontaktpunkt i sin politisvarfunksjon og melde inn kontaktpunkt og eventuelle endringer til Nasjonal kommunikasjonsmyndighet. Tilbyder som er tildelt IP-adresserom av RIPE plikter å ha oppdatert informasjon om dette i RIPE-databasen. Tilbyder som har tilordnet sine tildelte IP-adresser i faste adresseblokker til annen tilbyder plikter å ha oppdatert informasjon om dette i RIPE-databasen.</article><article class="legalP" id="kapittel-1-foreslåttparagraf-1-ledd-5">Tilbyder skal årlig utarbeide oversikt over kostnadene som følge av utleveringsplikten i ekomloven § 2-8b første ledd. En revisorbekreftet oversikt over kostnadene skal være ferdigstilt innen 30. juni hvert år, for foregående regnskapsår. Nasjonal kommunikasjonsmyndighet skal på forespørsel få tilsendt den revisorbekreftede kostnadsoversikten, og kan kreve dokumentasjon av de prinsipper og vurderinger som er lagt til grunn for den.</article></article> <article class="defaultP" margin-top="true">Ny § 7-7 skal lyde:</article><article class="futureLegalArticle" data-name="§7-7" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 7-7</span>. <span class="legalArticleTitle">Årlig rapportering om uthenting av opplysninger om IP-adresser</span></span><article class="legalP" id="kapittel-1-foreslåttparagraf-2-ledd-1">Politi- og påtalemyndigheten skal oversende årlig rapportering om uthentingen av lagringspliktige opplysninger etter ekomloven § 2-8b første ledd. Rapporteringen skal sendes Nasjonal kommunikasjonsmyndighet innen 1. mars hvert år.</article><article class="legalP" id="kapittel-1-foreslåttparagraf-2-ledd-2">Rapporteringen skal inneholde:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-2-ledd-2-punkt-1"><article class="legalP" id="kapittel-1-foreslåttparagraf-2-ledd-2-punkt-1-ledd-1">oversikt over det totale antallet anmodninger som er sendt lagringspliktige tilbydere per kalenderår, antallet som er besvart av tilbyder og dokumentasjon på at kravene til utlevering i ekomloven § 2-8b annet ledd er oppfylt for anmodningene,</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-2-ledd-2-punkt-2"><article class="legalP" id="kapittel-1-foreslåttparagraf-2-ledd-2-punkt-2-ledd-1">det totale antallet abonnenter politiet har fått utlevert informasjon om per kalenderår, og varigheten av det etterspurte tidsintervallet for den enkelte anmodning om dette er benyttet. Dersom det anmodes om informasjon gjentatte ganger i løpet av kalenderåret med utgangspunkt i samme abonnent når denne er en fysisk person, skal antallet abonnenter dette gjelder oppgis. I slike tilfeller skal også det totale antallet utleveringer og den totale varigheten på eventuelle tidsintervall benyttet oppgis per abonnent,</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-2-ledd-2-punkt-3"><article class="legalP" id="kapittel-1-foreslåttparagraf-2-ledd-2-punkt-3-ledd-1">den årlige fordelingen av besvarte anmodninger med utgangspunkt i henholdsvis IP-adresse eller abonnent og</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-2-ledd-2-punkt-4"><article class="legalP" id="kapittel-1-foreslåttparagraf-2-ledd-2-punkt-4-ledd-1">oversikt over hvilke straffebud som ligger til grunn for det årlige uttaket av lagringspliktig informasjon.</article></article></li></ul></article></article> <article class="defaultP" margin-top="true">§ 10-3 annet ledd skal lyde:</article><article class="legalP" id="kapittel-1-ledd-1">Nasjonal kommunikasjonsmyndighet kan pålegge en fysisk person eller et foretak overtredelsesgebyr dersom personen, foretaket eller noen som handler på vegne av foretaket, forsettlig eller uaktsomt overtrer ekomforskriften § 1-2 første og fjerde ledd, § 1-6 til § 1-8, § 2-2 første ledd, § 2-4, § 2-5, § 2-6 første ledd, § 2-7, § 2-8, § 3-1 til § 3-6, § 4-1 første ledd, § 4-2 til § 4-4, § 5-1 første og fjerde ledd, § 5-3, § 5-4, § 5-5 første ledd, § 5-6, § 5-8 første ledd, § 5-10, § 5a-1 til § 5a-5, § 5a-6 første og tredje ledd, § 6-2, § 6-6 fjerde ledd, § 7-1, § 7-2, § 7-6 eller § 8-2 til § 8-4, § 8-5 første ledd.</article></section><section class="section" data-name="kapII" id="kapittel-2" data-lovdata-URL="LTI/forskrift/2022-12-22-2491/KAPITTEL_2"><h2 data-text-align="center">II</h2><article class="defaultP">§ 10-6 nytt sjuende ledd skal lyde:</article><article class="legalP" id="kapittel-2-ledd-1">Forskrift 22. desember 2022 nr. 2491 om endring i ekomforskriften trer i kraft 1. januar 2023, med unntak av § 7-6 annet ledd siste punktum, som trer i kraft på det tidspunktet departementet fastsetter.</article> <article class="defaultP" margin-top="true">Ny § 10-7 skal lyde:</article><article class="futureLegalArticle" data-name="§10-7" id="kapittel-2-foreslåttparagraf-1"><span class="futureLegalArticleHeader"><span class="legalArticleValue">§ 10-7</span>. <span class="legalArticleTitle">Overgangsbestemmelse</span></span><article class="legalP" id="kapittel-2-foreslåttparagraf-1-ledd-1">Kravet til revisorbekreftet oversikt over kostnadene etter § 7-6 femte ledd skal første gang være ferdigstilt innen 30. juni 2024.</article><article class="legalP" id="kapittel-2-foreslåttparagraf-1-ledd-2">Første gangs rapportering etter § 7-7 skal sendes Nasjonal kommunikasjonsmyndighet innen 1. mars 2024.</article><article class="legalP" id="kapittel-2-foreslåttparagraf-1-ledd-3">Ved første års rapportering etter § 7-7 første og annet ledd kan Nasjonal kommunikasjonsmyndighet etter anmodning fra politi- og påtalemyndighet gi delvis unntak fra innholdskravene til rapporteringen etter § 7-7 annet ledd.</article></article></section></main></body></html>