<!DOCTYPE html><html lang="nb"><head><title>Lov om endringer i folketrygdloven (kapittel 8 og 9) og arbeidsmiljøloven</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2022-12-20-98</dd><dt class="dokid">DokumentID</dt><dd class="dokid">LTI/lov/2022-12-20-98</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/1997-02-28-19</li><li>lov/2005-06-17-62</li></ul></dd><dt class="legalArea">Rettsområde</dt><dd class="legalArea"><ul><li>Pensjons- og trygderett &gt; Ytelser ved sykdom m.m.</li> <li>Pensjons- og trygderett &gt; Ytelser ved sykdom m.m.</li> <li>Arbeidsrett &gt; Arbeidsmiljø</li></ul></dd><dt class="dateOfPublication">Kunngjort</dt><dd class="dateOfPublication">2022-12-20 11:10</dd><dt class="journalNumber">Journalnummer</dt><dd class="journalNumber">2022-1756</dd><dt class="titleShort">Korttittel</dt><dd class="titleShort">Endringslov til folketrygdloven og arbeidsmiljøloven</dd><dt class="title">Tittel</dt><dd class="title">Lov om endringer i folketrygdloven (kapittel 8 og 9) og arbeidsmiljøloven</dd><dt class="miscInformation">Annet om dokumentet</dt><dd class="miscInformation">Prop.7 L (2022–2023), Innst.106 L (2022–2023), Lovvedtak 26 (2022–2023). Stortingets første og andre gangs behandling hhv. 12. og 16. desember 2022. Fremmet av Arbeids- og inkluderingsdepartementet.</dd><dt class="refid">RefID</dt><dd class="refid">lov/2022-12-20-98</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i folketrygdloven (kapittel 8 og 9) og arbeidsmiljøloven<ul class="tocSubUl"><li>I<ul class="tocSubUl"><li>§ 9-6. Antall dager med omsorgspenger</li><li>§ 9-13. Pleiepenger for pleie av en nærstående i livets sluttfase</li><li>§ 9-14. Opplæringspenger til et medlem som tar seg av et funksjonshemmet eller langvarig sykt barn</li></ul></li><li>II</li><li>III</li></ul></li></ul></dd></dl></header><main class="documentBody" data-lovdata-URL="LTI/lov/2022-12-20-98" id="dokument"><h1>Lov om endringer i folketrygdloven (kapittel 8 og 9) og arbeidsmiljøloven</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 28. februar 1997 nr. 19 om folketrygd (folketrygdloven).</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 17. juni 2005 nr. 62 om arbeidsmiljø, arbeidstid og stillingsvern mv. (arbeidsmiljøloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2022-12-20-98/KAPITTEL_1"><h2 data-text-align="center">I</h2><article class="defaultP">I lov 28. februar 1997 nr. 19 om folketrygd gjøres følgende endringer:</article> <article class="defaultP" margin-top="true">§ 8-18 tredje ledd tredje punktum skal lyde:</article><article class="legalP" id="kapittel-1-ledd-1">Retten til sykepenger faller bort dersom arbeidsgiveren skal betale sykepenger på grunnlag av legeerklæring (§ 8-7), og legeerklæringen ikke er sendt til arbeidsgiveren innen 14 dager etter at arbeidsgiveren kan kreve slik erklæring, såfremt det har vært mulig for arbeidstakeren å sende legeerklæringen.</article> <article class="defaultP" margin-top="true">§ 8-41 andre ledd bokstav a skal lyde:<ul class="defaultList"><li data-li-identifier="a." data-name="a."><article class="listArticle" id="kapittel-1-ledd-1-punkt-1"><article class="legalP" id="kapittel-1-ledd-1-punkt-1-ledd-1">Sykepengegrunnlaget fastsettes ut fra den aktuelle månedsinntekten, se §§ 8-28 til 8-30.</article></article></li></ul></article> <article class="defaultP" margin-top="true">§ 8-43 andre ledd skal lyde:</article><article class="legalP" id="kapittel-1-ledd-2">Sykepengegrunnlaget fastsettes etter de bestemmelsene som gjelder for et medlem som har inntekt både som arbeidstaker og som selvstendig næringsdrivende, se § 8-41. Inntekt som arbeidstaker og frilanser fastsettes ut fra den aktuelle månedsinntekten etter § 8-41 andre ledd bokstav a. Inntekt som selvstendig næringsdrivende fastsettes ut fra den pensjonsgivende årsinntekten etter § 8-41 andre ledd bokstav b.</article> <article class="defaultP" margin-top="true">§ 8-49 første ledd første punktum skal lyde:</article><article class="legalP" id="kapittel-1-ledd-3">Til et medlem som mottar dagpenger under arbeidsløshet, eller som opptjener ventetid etter § 4-9, ytes det sykepenger etter bestemmelsene i kapitlet her fra og med den dag medlemmet blir arbeidsufør.</article> <article class="defaultP" margin-top="true">§ 9-5 tredje ledd skal lyde:</article><article class="legalP" id="kapittel-1-ledd-4">Retten til omsorgspenger gjelder til og med det kalenderåret barnet fyller 12 år. Dersom barnet er kronisk eller langvarig sykt eller funksjonshemmet, og vilkårene for utvidet rett til omsorgspenger etter § 9-6 andre ledd er oppfylt, gjelder retten til og med det året barnet fyller 18 år.</article> <article class="defaultP" margin-top="true">§ 9-6 skal lyde:</article><article class="futureLegalArticle" data-name="§9-6" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 9-6</span>. <span class="legalArticleTitle">Antall dager med omsorgspenger</span></span><article class="legalP" id="kapittel-1-foreslåttparagraf-1-ledd-1">Omsorgspenger etter § 9-5 første ledd ytes til den enkelte arbeidstaker i opptil 10 stønadsdager for hvert kalenderår. Har vedkommende omsorgen for mer enn to barn, ytes det omsorgspenger i opptil 15 stønadsdager. Når arbeidstakeren er alene om omsorgen, økes antallet stønadsdager til henholdsvis 20 og 30.</article><article class="legalP" id="kapittel-1-foreslåttparagraf-1-ledd-2">Dersom en arbeidstaker har kronisk eller langvarig syke eller funksjonshemmede barn og dette fører til en markert høyere risiko for fravær fra arbeidet for å ta seg av barnet, ytes det omsorgspenger etter reglene i første ledd med tillegg av 10 stønadsdager for hvert kronisk eller langvarig sykt eller funksjonshemmet barn. Når arbeidstakeren er alene om omsorgen, dobles antall stønadsdager.</article><article class="legalP" id="kapittel-1-foreslåttparagraf-1-ledd-3">Arbeidstakeren regnes for å være alene om omsorgen for et barn også hvis den andre av barnets foreldre i lang tid ikke kan ha tilsyn med barnet fordi han eller hun er funksjonshemmet, er innlagt i helseinstitusjon, er i fengsel, avtjener verneplikt e.l.</article><article class="legalP" id="kapittel-1-foreslåttparagraf-1-ledd-4">For at arbeidstakeren skal få utvidet rett til omsorgspenger etter andre ledd, må Arbeids- og velferdsetaten ha godtatt at barnet er kronisk eller langvarig sykt eller funksjonshemmet, og at dette fører til markert høyere risiko for fravær fra arbeidet for å ta seg av barnet.</article><article class="legalP" id="kapittel-1-foreslåttparagraf-1-ledd-5">Når den ene av foreldrene er alene om omsorgen, kan stønadsdagene etter første og andre ledd fordeles mellom foreldrene etter avtale.</article><article class="legalP" id="kapittel-1-foreslåttparagraf-1-ledd-6">Når en av foreldrene er alene om omsorgen, kan opptil 10 av stønadsdagene overføres til ektefelle, eller til samboer når samboerforholdet har vart i minst 12 måneder.</article><article class="legalP" id="kapittel-1-foreslåttparagraf-1-ledd-7">Reglene i denne paragrafen gjelder tilsvarende for frilansere og selvstendig næringsdrivende, men slik at det ytes omsorgspenger etter utløpet av ventetiden, se § 9-9 første ledd.</article><article class="legalP" id="kapittel-1-foreslåttparagraf-1-ledd-8">Arbeidsgiver kan gi rett til omsorgspenger for kortere perioder enn hele dager. Arbeidsgiver har plikt til å drøfte med de tillitsvalgte om det skal gis slik rett til å ta ut omsorgspenger for del av dag.</article><article class="legalP" id="kapittel-1-foreslåttparagraf-1-ledd-9">Departementet kan gi forskrifter om gjennomføringen av bestemmelsene i denne paragrafen.</article></article> <article class="defaultP" margin-top="true">§ 9-7 fjerde ledd skal lyde:</article><article class="legalP" id="kapittel-1-ledd-5">For at arbeidstakeren, frilanseren eller den selvstendige næringsdrivende skal få rett til omsorgspenger fra trygden må barnets eller barnepasserens sykdom dokumenteres med egenmelding de første tre stønadsdagene, og deretter med legeerklæring.</article> <article class="defaultP" margin-top="true">§ 9-8 fjerde ledd skal lyde:</article><article class="legalP" id="kapittel-1-ledd-6">Omsorgspenger til en arbeidstaker som bare har omsorg for et kronisk eller langvarig sykt eller funksjonshemmet barn over 12 år, refunderes fullt ut.</article> <article class="defaultP" margin-top="true">§ 9-8 nytt femte ledd skal lyde:</article><article class="legalP" id="kapittel-1-ledd-7">Når en arbeidstaker skifter arbeidsgiver, kan den nye arbeidsgiveren kreve at arbeidstakeren legger fram erklæring fra tidligere arbeidsgiver om hvor mange dager arbeidstakeren har fått omsorgspenger i det kalenderåret ansettelsen finner sted.</article> <article class="defaultP" margin-top="true">§ 9-9 første ledd skal lyde:</article><article class="legalP" id="kapittel-1-ledd-8">Trygden yter omsorgspenger dersom arbeidstakeren har vært i arbeid eller i en likestilt situasjon (§ 9-2 jf. § 8-2) i til sammen minst fire uker umiddelbart før fraværet, men ikke har rett til omsorgspenger fra en arbeidsgiver. Til frilansere og selvstendig næringsdrivende ytes det ikke omsorgspenger fra trygden de ti første fraværsdagene (ventetid). Dersom frilanseren eller den selvstendig næringsdrivende bare har omsorg for et kronisk eller langvarig sykt eller funksjonshemmet barn over 12 år, ytes omsorgspenger fra og med 1. fraværsdag.</article> <article class="defaultP" margin-top="true">§ 9-13 skal lyde:</article><article class="futureLegalArticle" data-name="§9-13" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 9-13</span>. <span class="legalArticleTitle">Pleiepenger for pleie av en nærstående i livets sluttfase</span></span><article class="legalP" id="kapittel-1-foreslåttparagraf-2-ledd-1">Til medlem som i hjemmet pleier en nærstående i livets sluttfase, ytes det pleiepenger i opptil 60 dager for hver pasient. Det kan ytes pleiepenger til inntil to personer samtidig for pleie av samme person.</article></article> <article class="defaultP" margin-top="true">§ 9-14 skal lyde:</article><article class="futureLegalArticle" data-name="§9-14" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 9-14</span>. <span class="legalArticleTitle">Opplæringspenger til et medlem som tar seg av et funksjonshemmet eller langvarig sykt barn</span></span><article class="legalP" id="kapittel-1-foreslåttparagraf-3-ledd-1">Til et medlem som trenger nødvendig opplæring for å ta seg av og behandle et barn med en funksjonshemning eller en langvarig sykdom, ytes det opplæringspenger dersom medlemmet gjennomgår opplæring ved en godkjent helseinstitusjon eller deltar på foreldrekurs ved et offentlig spesialpedagogisk kompetansesenter.</article><article class="legalP" id="kapittel-1-foreslåttparagraf-3-ledd-2">Stønaden kan gis selv om barnet har fylt 18 år.</article></article> <article class="defaultP" margin-top="true">§ 9-16 fjerde ledd skal lyde:</article><article class="legalP" id="kapittel-1-ledd-9">For å få rett til pleiepenger etter § 9-13 må det legges fram legeerklæring fra den helseinstitusjonen eller den legen som har behandlet pasienten. Samme legeerklæring kan benyttes av flere pleiepengemottakere.</article></section><section class="section" data-name="kapII" id="kapittel-2" data-lovdata-URL="LTI/lov/2022-12-20-98/KAPITTEL_2"><h2 data-text-align="center">II</h2><article class="defaultP">I lov 17. juni 2005 nr. 62 om arbeidsmiljø, arbeidstid og stillingsvern mv. skal § 12-9 sjette ledd andre punktum lyde:</article><article class="legalP" id="kapittel-2-ledd-1">Det samme gjelder hvis det er to om omsorgen, men en av dem er langvarig avskåret fra tilsynet med barnet på grunn av nedsatt funksjonsevne, innleggelse i helseinstitusjon som langtidspasient, er i fengsel, avtjener verneplikt eller tilsvarende forhold.</article></section><section class="section" data-name="kapIII" id="kapittel-3" data-lovdata-URL="LTI/lov/2022-12-20-98/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">Loven trer i kraft fra den tid Kongen bestemmer.</article></section></main></body></html>