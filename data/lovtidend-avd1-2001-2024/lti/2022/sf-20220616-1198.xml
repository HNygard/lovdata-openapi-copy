<!DOCTYPE html><html lang="no"><head><title>Forskrift om endring i forskrift om opptak, studier, grader og eksamen ved Høyskolen Kristiania</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-06-16-1198</dd><dt class="dokid">DokumentID</dt><dd class="dokid">LTI/forskrift/2022-06-16-1198</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Høyskolen Kristiania</li></ul></dd><dt class="dateInForce">I kraft fra</dt><dd class="dateInForce">2022-07-15</dd><dt class="changesToDocuments">Endrer</dt><dd class="changesToDocuments"><ul><li>forskrift/2018-06-01-813</li></ul></dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-5</li><li>lov/2005-04-01-15/§3-6</li><li>lov/2005-04-01-15/§3-7</li><li>lov/2005-04-01-15/§3-9</li><li>lov/2005-04-01-15/§4-7</li><li>lov/2005-04-01-15/§4-8</li><li>lov/2005-04-01-15/§5-3</li></ul></dd><dt class="dateOfPublication">Kunngjort</dt><dd class="dateOfPublication">2022-06-28 15:15</dd><dt class="journalNumber">Journalnummer</dt><dd class="journalNumber">2022-0952</dd><dt class="title">Tittel</dt><dd class="title">Forskrift om endring i forskrift om opptak, studier, grader og eksamen ved Høyskolen Kristiania</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Høyskolen Kristiania 16. juni 2022 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-5, § 3-6, § 3-7, § 3-9, § 4-7, § 4-8 og § 5-3.</dd><dt class="refid">RefID</dt><dd class="refid">forskrift/2022-06-16-1198</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om opptak, studier, grader og eksamen ved Høyskolen Kristiania<ul class="tocSubUl"><li>I<ul class="tocSubUl"><li>§ 1-1. Virkeområde</li><li>§ 1-3. Definisjoner</li><li>§ 2-2. Opptakskrav til grunnutdanninger</li><li>§ 2-3. Opptak til masterstudier</li><li>§ 2-4. Opptakskrav til videreutdanning</li><li>§ 2-5. Opptak som emnestudent</li><li>§ 2-6. Rangering av søkere til grunnutdanninger</li><li>§ 2-7. Søknaden og dokumentasjon</li><li>§ 2-8. Opptak</li><li>§ 2-10. Klage på opptak</li><li>§ 3-4. Semestrenes varighet</li><li>§ 3-5. Faglig godkjenning</li><li>§ 3-6. Studierett og studieprogresjon</li><li>§ 3-10. Individuell tilrettelegging</li><li>§ 3-11. Bytte av studiested og studium</li><li>§ 4-1. Eksamensformer og tidspunkt for eksamen</li><li>§ 4-3. Oppmelding til eksamen</li><li>§ 4-6. Hjelpemidler til eksamen</li><li>§ 4-7. Særordninger</li><li>§ 4-11. Vurdering og karakterskala</li><li>§ 4-13. Karakterbegrunnelse og klage over karakterfastsetting</li><li>§ 5-8. Vitnemål</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2022-06-16-1198" id="dokument"><h1>Forskrift om endring i forskrift om opptak, studier, grader og eksamen ved Høyskolen Kristiania</h1><section class="section" data-name="kapI" id="kapittel-1" data-lovdata-URL="LTI/forskrift/2022-06-16-1198/KAPITTEL_1"><h2 data-text-align="center">I</h2><article class="defaultP">I forskrift 1.juni 2018 nr. 813 om opptak, studier, grader og eksamen ved Høyskolen Kristiania gjøres følgende endringer:</article> <article class="defaultP" margin-top="true">§ 1-1. Virkeområde skal nå lyde:</article><article class="futureLegalArticle" data-name="§1-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1-1</span>. <span class="legalArticleTitle">Virkeområde</span></span><article class="numberedLegalP" data-numerator="1" id="kapittel-1-foreslåttparagraf-1-nummer-1">(1) Forskriften gjelder for alle studier ved Høyskolen Kristiania. Forskriften gir regler for opptak og gjennomføring av studier samt bestemmelser for studentens rettigheter og plikter ved høyskolen</article><article class="numberedLegalP" data-numerator="2" id="kapittel-1-foreslåttparagraf-1-nummer-2">(2) Kapittel 2 Opptak gjelder for søkere til utdanning på bachelor- og mastergradsnivå, inkludert videreutdanning og enkeltemner, ved Høyskolen Kristiania.</article><article class="numberedLegalP" data-numerator="3" id="kapittel-1-foreslåttparagraf-1-nummer-3">(3) Forskriften gjelder også for deltagere på bedriftsinterne kurs så fremt ikke annet er påpekt i avtale mellom høyskolen og avtalepartner.</article><article class="numberedLegalP" data-numerator="4" id="kapittel-1-foreslåttparagraf-1-nummer-4">(4) Forskriftens kapittel 4. Eksamen vil være gjeldende for studier underlagt Forskrift for gradene philosophiae doctor (ph.d.) og philosophiae kunstnerisk utviklingsarbeid ved Høyskolen Kristiania – Ernst G. Mortensens stiftelse.</article></article> <article class="defaultP" margin-top="true">§ 1-3. Definisjoner skal lyde:</article><article class="futureLegalArticle" data-name="§1-3" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 1-3</span>. <span class="legalArticleTitle">Definisjoner</span></span></article><article class="defaultP"><i>Student</i></article><article class="legalP" id="kapittel-1-ledd-1">Person som er tatt opp til studier ved Høyskolen Kristiania og har aktiv studierett.</article><article class="defaultP"><i>Studierett</i></article><article class="legalP" id="kapittel-1-ledd-2">Rettigheter knyttet til det å være tatt opp som student til studieprogram eller emner. Studierett innebærer rett til deltagelse i all organisert undervisning, veiledning med videre ved det studiet eller emnet studenten er tatt opp til.</article><article class="defaultP"><i>Studieprogram</i></article><article class="legalP" id="kapittel-1-ledd-3">Et studium med 60 studiepoeng eller mer bestemt av en studieplan, som fører frem til vitnemål.</article><article class="defaultP"><i>Studieplan</i></article><article class="legalP" id="kapittel-1-ledd-4">Studieprogrambeskrivelse for studieprogrammet, eventuelle studieretningsbeskrivelser og komplett samling av emnebeskrivelser.</article><article class="defaultP"><i>Programbeskrivelse</i></article><article class="legalP" id="kapittel-1-ledd-5">En overordnet beskrivelse av oppbyggingen og gjennomføring av et studieprogram. Beskrivelsen skal inneholde bestemmelser vedrørende opptakskrav, studiepoeng, mål, læringsutbytte, faglig innhold og vurderingsordning i tråd med gjeldende kvalitetssystem for høyskolen.</article><article class="defaultP"><i>Emne</i></article><article class="legalP" id="kapittel-1-ledd-6">Den minste studiepoenggivende enhet som kan inngå i et studieprogram.</article><article class="defaultP"><i>Emnebeskrivelse</i></article><article class="legalP" id="kapittel-1-ledd-7">Skal inneholde bestemmelser om omfang, krav til forkunnskaper, faginnhold, læringsutbytte, undervisnings- og arbeidsformer, læremidler, vurderingsformer og eventuell obligatorisk aktivitet i tråd med gjeldende kvalitetssystem for høyskolen.</article><article class="defaultP"><i>Studiepoeng</i></article><article class="legalP" id="kapittel-1-ledd-8">Mål på studieomfang, der 60 studiepoeng tilsvarer ett års fulltidsstudium.</article><article class="defaultP"><i>Pensum</i></article><article class="legalP" id="kapittel-1-ledd-9">Litteratur eller f.eks. nettsteder, filmer, forestillinger, forelesninger eller liknende som studentene benytter i læringssituasjonen og som skiller seg distinkt fra anbefalt litteratur, tilleggslitteratur og andre anbefalte læringsmidler.</article><article class="defaultP"><i>Obligatorisk aktivitet</i></article><article class="legalP" id="kapittel-1-ledd-10">Krav som må være godkjent for å gå opp til eksamen. Obligatorisk aktivitet vurderes som godkjent/ikke-godkjent.</article><article class="defaultP"><i>Utdanningsplan</i></article><article class="legalP" id="kapittel-1-ledd-11">Avtale om plan for gjennomføring av studiet inngått mellom Høyskolen Kristiania og den enkelte student. Avtalen gjelder for ett semester av gangen. Sammen med rettigheter og plikter som fremkommer i forskrift, definerer utdanningsplanen studentens studieløp og progresjon.</article><article class="defaultP"><i>Undervisning</i></article><article class="legalP" id="kapittel-1-ledd-12">Enhver planlagt og/eller timeplanfestet læringsaktivitet i regi av høyskolen.</article><article class="defaultP"><i>Eksamen</i></article><article class="legalP" id="kapittel-1-ledd-13">En eksamen er en avsluttende oppgave innen et emne eller et avgrenset delemne. Resultatet av arbeidet (vurderingsgrunnlaget) sensureres, og resultatet av sensuren skal inngå på vitnemål eller karakterutskrift.</article><article class="defaultP"><i>Ordinær eksamen</i></article><article class="legalP" id="kapittel-1-ledd-14">Ordinær eksamen er første gang en student går opp til eksamen i et emne eller deler av emne.</article><article class="defaultP"><i>Utsatt eksamen</i></article><article class="legalP" id="kapittel-1-ledd-15">Utsatt eksamen er den vurdering som arrangeres for studenter som har hatt dokumentert gyldig fravær ved ordinær eksamen.</article><article class="defaultP"><i>Ny eksamen/kontinuasjonseksamen</i></article><article class="legalP" id="kapittel-1-ledd-16">Ny eksamen/kontinuasjonseksamen er den vurdering som arrangeres for studenter som ikke har bestått eller ikke har møtt/levert ordinær eksamen og for studenter som ønsker å forbedre det samlede vurderingsresultatet for et emne.</article><article class="defaultP"><i>Ekstraordinær eksamen</i></article><article class="legalP" id="kapittel-1-ledd-17">Ekstraordinær eksamen er den vurdering som arrangeres i emner som er tatt ut av emneporteføljen.</article><article class="defaultP"><i>Eksamensform</i></article><article class="legalP" id="kapittel-1-ledd-18">Den vurderingsformen en eksamen eller en deleksamen har.</article><article class="defaultP"><i>Deleksamen</i></article><article class="legalP" id="kapittel-1-ledd-19">En av flere vurderinger i et emne som hver gir en selvstendig karakter som skal inngå i beregningen av endelig karakter i emnet. Hver deleksamen leder frem til en vektet karakter, og vekten av hver deleksamen skal være angitt i emnebeskrivelsen. Kandidatens rettigheter til begrunnelse, klage med videre etter denne forskriften gjelder ved hver enkelt deleksamen.</article><article class="defaultP"><i>Løpende opptak</i></article><article class="legalP" id="kapittel-1-ledd-20">Kvalifiserte søkere tas opp i den rekkefølgen søknadene blir registrert igjennom søknadsperioden. Kan ikke benyttes ved studieprogram med begrenset antall studieplasser eller der opptaksprøve benyttes.</article><article class="defaultP"><i>Felles opptak</i></article><article class="legalP" id="kapittel-1-ledd-21">Alle søkere vurderes samtidig og i henhold til søknadsfrist. Skal benyttes i studieprogram med begrenset antall studieplasser og studieprogram med opptaksprøver.</article><article class="defaultP"><i>Fullføringsfrist</i></article><article class="legalP" id="kapittel-1-ledd-22">Dersom en student ikke har fullført sitt studieløp innen to år etter siste ordinære eksamen vil vedkommende miste sin studierett.</article><article class="defaultP"><i>Studieprogresjon</i></article><article class="legalP" id="kapittel-1-ledd-23">Studieprogresjon måles ved antall studiepoeng en student har avlagt i forhold til antall studiepoeng som er normert på angitt tidspunkt i studiet. Full studieprogresjon vil si at studenten tar emner tilsvarende 60 studiepoeng i henhold til sin utdanningsplan i løpet av studieåret.</article><article class="defaultP"><i>Studentens betalingsforpliktelser</i></article><article class="legalP" id="kapittel-1-ledd-24">Til enhver tid de betalingsforpliktelser som omhandles i studentens studiekontrakt. Dette utgjør normalt studieavgift og semesteravgift.</article> <article class="defaultP" margin-top="true">§ 2-2. Opptakskrav til grunnutdanninger skal lyde:</article><article class="futureLegalArticle" data-name="§2-2" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 2-2</span>. <span class="legalArticleTitle">Opptakskrav til grunnutdanninger</span></span><article class="numberedLegalP" data-numerator="1" id="kapittel-1-foreslåttparagraf-3-nummer-1">(1) For opptak til grunnutdanninger ved Høyskolen Kristiania følges nasjonal forskrift for opptak til høyere utdanning.</article><article class="numberedLegalP" data-numerator="2" id="kapittel-1-foreslåttparagraf-3-nummer-2">(2) Enkelte studieprogram kan ha spesielle opptakskrav utover generelle studiekompetanse. Slike krav skal fremgå av den enkelte programbeskrivelse og kommuniseres via høyskolens nettsider.</article><article class="numberedLegalP" data-numerator="3" id="kapittel-1-foreslåttparagraf-3-nummer-3">(3) Ved enkelte studieprogram kan det gis fritak fra det ordinære kravet om generell studiekompetanse. Slikt fritak skal være hjemlet i nasjonal forskrift.</article><article class="numberedLegalP" data-numerator="4" id="kapittel-1-foreslåttparagraf-3-nummer-4">(4) Når opptaksprøve benyttes skal denne poengvurderes i tråd med kriterier fastlagt i retningslinjer ved høyskolen. Kriterier og retningslinjer skal gjøres tilgjengelige for søkere.</article><article class="numberedLegalP" data-numerator="5" id="kapittel-1-foreslåttparagraf-3-nummer-5">(5) De enkelte opptaksprøver godkjennes av utdanningsutvalget.</article></article> <article class="defaultP" margin-top="true">§ 2-3. Opptak til masterstudier skal lyde:</article><article class="futureLegalArticle" data-name="§2-3" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 2-3</span>. <span class="legalArticleTitle">Opptak til masterstudier</span></span><article class="numberedLegalP" data-numerator="1" id="kapittel-1-foreslåttparagraf-4-nummer-1">(1) For opptak til masterstudier kreves det at søkeren har bachelorgrad, cand.mag.-grad eller tilsvarende studieløp av minst 180 studiepoengs omfang.</article><article class="numberedLegalP" data-numerator="2" id="kapittel-1-foreslåttparagraf-4-nummer-2">(2) For opptak til masterstudier av 120 studiepoengs omfang, skal følgende krav til opptak fremkomme i programbeskrivelsen:<ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-4-nummer-2-punkt-1"><article class="legalP" id="kapittel-1-foreslåttparagraf-4-nummer-2-punkt-1-ledd-1">hvilken fordypning i fag, emne eller emnegruppe av minimum 80 studiepoengs omfang innenfor fagområdet for mastergraden eller</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-4-nummer-2-punkt-2"><article class="legalP" id="kapittel-1-foreslåttparagraf-4-nummer-2-punkt-2-ledd-1">hvilken integrert yrkesrettet utdanning av minimum 120 studiepoengs omfang innenfor fagområdet for mastergraden.</article></article></li></ul></article><article class="numberedLegalP" data-numerator="3" id="kapittel-1-foreslåttparagraf-4-nummer-3">(3) Høyskolen kan i spesielle tilfeller godkjenne andre dokumenterte kvalifikasjoner som helt eller delvis likeverdige med kravene nevnt § 2-3 (1) og (2).</article><article class="numberedLegalP" data-numerator="4" id="kapittel-1-foreslåttparagraf-4-nummer-4">(4) Fagkrav, eventuelle karakterkrav og krav om opptaksprøver samt rangeringskriterier for det enkelte masterstudium fastsettes i programbeskrivelsen. Ved karakterkrav C tilsvarer dette minimum 2,5 i ECTS skala.</article><article class="numberedLegalP" data-numerator="5" id="kapittel-1-foreslåttparagraf-4-nummer-5">(5) For opptak til erfaringsbaserte masterstudier, kreves i tillegg 2 år eller mer relevant yrkespraksis. Det fastsettes i programbeskrivelsen hva som er relevant yrkespraksis. Praksis skal være avlagt etter endt grunnutdanning.</article></article> <article class="defaultP" margin-top="true">§ 2-4. Opptakskrav til videreutdanning skal lyde:</article><article class="futureLegalArticle" data-name="§2-4" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 2-4</span>. <span class="legalArticleTitle">Opptakskrav til videreutdanning</span></span><article class="legalP" id="kapittel-1-foreslåttparagraf-5-ledd-1">Generelt opptakskrav til videreutdanning ved Høyskolen Kristiania er fullført og bestått relevant høyere utdanning. Krav til spesifikk faglig bakgrunn og spesielle opptakskrav fremgår av programbeskrivelsen for hver videreutdanning.</article></article> <article class="defaultP" margin-top="true">§ 2-5.Opptak som emnestudent skal lyde:</article><article class="futureLegalArticle" data-name="§2-5" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 2-5</span>. <span class="legalArticleTitle">Opptak som emnestudent</span></span><article class="legalP" id="kapittel-1-foreslåttparagraf-6-ledd-1">Det er mulig å søke opptak til enkeltemner fra Høyskolen Kristianias portefølje for enkeltemner og følge tilhørende undervisning. Søkeren blir vurdert etter gjeldende opptakskrav spesifisert ved det studieprogrammet emnet rapporteres under og eventuelle absolutte forkunnskapskrav til emnet.</article></article> <article class="defaultP" margin-top="true">§ 2-6. Rangering av søkere til grunnutdanninger skal lyde:</article><article class="futureLegalArticle" data-name="§2-6" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 2-6</span>. <span class="legalArticleTitle">Rangering av søkere til grunnutdanninger</span></span><article class="numberedLegalP" data-numerator="1" id="kapittel-1-foreslåttparagraf-7-nummer-1">(1) For studier ved Høyskolen Kristiania som har begrenset antall studieplasser og/ eller opptaksprøve, rangeres søkerne på bakgrunn av nasjonalt lovverk. Rangeringsgrunnlag skal fremgå av programbeskrivelsen.</article><article class="numberedLegalP" data-numerator="2" id="kapittel-1-foreslåttparagraf-7-nummer-2">(2) For studier ved Høyskolen Kristiania som benytter løpende opptak, skjer det ingen rangering.</article></article> <article class="defaultP" margin-top="true">§ 2-7. Søknaden og dokumentasjon skal lyde:</article><article class="futureLegalArticle" data-name="§2-7" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 2-7</span>. <span class="legalArticleTitle">Søknaden og dokumentasjon</span></span><article class="numberedLegalP" data-numerator="1" id="kapittel-1-foreslåttparagraf-8-nummer-1">(1) Søknad om opptak skjer etter gjeldende søknadsprosedyre. Søkerne må dokumentere at de oppfyller opptakskravene. Alle dokumenter som skal gi grunnlag for opptak må lastes opp i Høyskolen Kristianias portal eller sendes per brevpost innen angitte frister i retningslinjer. Fristene skal være tilgjengelig på Høyskolen Kristiania sin hjemmeside.</article><article class="numberedLegalP" data-numerator="2" id="kapittel-1-foreslåttparagraf-8-nummer-2">(2) For dokumentasjon som ikke er tilgjengelig på søknadstidspunktet må ettersendingen være innen angitt frist i retningslinjer.</article><article class="numberedLegalP" data-numerator="3" id="kapittel-1-foreslåttparagraf-8-nummer-3">(3) På forespørsel er søker pliktig til å vise originaldokumenter til oppgitt tid og sted. Studenter som ikke framviser de forespurte originaldokumentene for kontroll, kan miste tilbud om studieplass.</article></article> <article class="defaultP" margin-top="true">§ 2-8. Opptak skal lyde:</article><article class="futureLegalArticle" data-name="§2-8" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 2-8</span>. <span class="legalArticleTitle">Opptak</span></span><article class="numberedLegalP" data-numerator="1" id="kapittel-1-foreslåttparagraf-9-nummer-1">(1) For opptak til studier med løpende opptak vil betingede tilbud sendes fortløpende. Opptaket fullføres ved at studenten dokumenterer at opptakskravene er oppfylt innen spesifiserte frister.</article><article class="numberedLegalP" data-numerator="2" id="kapittel-1-foreslåttparagraf-9-nummer-2">(2) Søkere som tilfredsstiller gjeldende opptakskrav og som når frem i en eventuell rangering vil bli tilbudt studieplass ved Høyskolen Kristiania. Opptaket fullføres ved at studenten signerer kontrakt med høyskolen</article></article> <article class="defaultP" margin-top="true">§ 2-10. Klage på opptak skal lyde:</article><article class="futureLegalArticle" data-name="§2-10" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 2-10</span>. <span class="legalArticleTitle">Klage på opptak</span></span><article class="legalP" id="kapittel-1-foreslåttparagraf-10-ledd-1">Opptak til utdanninger ved høyskolen anses som enkeltvedtak og kan påklages til høyskolens studieadministrasjon, i henhold til kapittel 6.</article></article> <article class="defaultP" margin-top="true">§ 3-4. Semestrenes varighet skal lyde:</article><article class="futureLegalArticle" data-name="§3-4" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 3-4</span>. <span class="legalArticleTitle">Semestrenes varighet</span></span><article class="numberedLegalP" data-numerator="1" id="kapittel-1-foreslåttparagraf-11-nummer-1">(1) Høstsemesteret begynner medio august og avsluttes i desember, og vårsemesteret begynner i januar og avsluttes medio juni. Studiedirektør fastsetter undervisningsterminer og datoer for studiestart.<article class="legalP" id="kapittel-1-foreslåttparagraf-11-nummer-1-ledd-1">For fleksible studier gjelder primært individuell oppstart. Enkelte fleksible studier har fast oppstart, og semesterets varighet vil i de tilfeller følge av gjeldende emnebeskrivelse og/ eller programbeskrivelse.</article></article><article class="numberedLegalP" data-numerator="2" id="kapittel-1-foreslåttparagraf-11-nummer-2">(2) Undervisning og ordinær eksamen skal avholdes innenfor disse periodene.</article></article> <article class="defaultP" margin-top="true">§ 3-5. Faglig godkjenning skal lyde:</article><article class="futureLegalArticle" data-name="§3-5" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 3-5</span>. <span class="legalArticleTitle">Faglig godkjenning</span></span><article class="numberedLegalP" data-numerator="1" id="kapittel-1-foreslåttparagraf-12-nummer-1">(1) Studenter kan, søke om faglig godkjenning av emner, fag, eksamener eller obligatorisk aktivitet ut fra<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-12-nummer-1-punkt-1"><article class="legalP" id="kapittel-1-foreslåttparagraf-12-nummer-1-punkt-1-ledd-1">beståtte emner og eksamener fra annen akkreditert utdanning</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-12-nummer-1-punkt-2"><article class="legalP" id="kapittel-1-foreslåttparagraf-12-nummer-1-punkt-2-ledd-1">tidligere ikke-akkreditert utdanning og erfaring (realkompetanse).</article></article></li></ul></article><article class="numberedLegalP" data-numerator="2" id="kapittel-1-foreslåttparagraf-12-nummer-2">(2) Søknader om faglig godkjenning gjøres i tråd med nasjonal lov og forskrift samt høyskolens retningslinjer om faglig godkjenning.</article><article class="numberedLegalP" data-numerator="3" id="kapittel-1-foreslåttparagraf-12-nummer-3">(3) Faglig godkjente enkeltemner gir ikke redusert studieavgift, men studenten kan søke om å få følge alternative emner på andre studieprogram eller enkeltemner fra enkeltemneporteføljen. Søknaden behandles i tråd med høyskolens interne retningslinjer.</article><article class="numberedLegalP" data-numerator="4" id="kapittel-1-foreslåttparagraf-12-nummer-4">(4) Faglig godkjent utdanning og enkeltemner skal fremgå av karakterutskrift og vitnemålsgrunnlag i tråd med gjeldende mal. Denne bestemmelsen gjelder også ved utveksling.</article><article class="numberedLegalP" data-numerator="5" id="kapittel-1-foreslåttparagraf-12-nummer-5">(5) Studenter som avlegger eksamen i emner som faglig dekker hverandre helt eller delvis og er på samme faglige nivå, får redusert sin samlede studiepoengsum for de aktuelle emnene. Studieprogramleder avgjør omfanget av reduksjonen.</article><article class="numberedLegalP" data-numerator="6" id="kapittel-1-foreslåttparagraf-12-nummer-6">(6) Vedtak om faglig godkjenning er et enkeltvedtak og kan påklages etter kapittel 6.</article></article> <article class="defaultP" margin-top="true">§ 3-6. Studierett og studieprogresjon skal lyde:</article><article class="futureLegalArticle" data-name="§3-6" id="kapittel-1-foreslåttparagraf-13"><span class="futureLegalArticleHeader"><span class="legalArticleValue">§ 3-6</span>. <span class="legalArticleTitle">Studierett og studieprogresjon</span></span><article class="numberedLegalP" data-numerator="1" id="kapittel-1-foreslåttparagraf-13-nummer-1">(1) Den som har akseptert tilbud om studieplass etter betingelser i studiekontrakten, har studierett i henhold til normert studietid for det aktuelle studieprogrammet en er tatt opp til.</article><article class="numberedLegalP" data-numerator="2" id="kapittel-1-foreslåttparagraf-13-nummer-2">(2) Studieretten opphører når:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-13-nummer-2-punkt-1"><article class="legalP" id="kapittel-1-foreslåttparagraf-13-nummer-2-punkt-1-ledd-1">studenten har overskredet fullføringsfristen på 2 år etter at studiet normalt skulle vært avsluttet, ved nettstudier 18 måneder etter påmeldingsdato for hvert emne; eller</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-13-nummer-2-punkt-2"><article class="legalP" id="kapittel-1-foreslåttparagraf-13-nummer-2-punkt-2-ledd-1">Høyskolen Kristiania innen fastsatt frist mottar melding fra studenten om at vedkommende trekker seg fra studiet før det er fullført; eller</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-13-nummer-2-punkt-3"><article class="legalP" id="kapittel-1-foreslåttparagraf-13-nummer-2-punkt-3-ledd-1">studenten har oppnådd grad eller avlagt slutteksamen, og Høyskolen Kristiania ikke har forlenget studieretten; eller</article></article></li></ul></article></article> <article class="defaultP" margin-top="true">§ 3-10. Individuell tilrettelegging skal lyde:</article><article class="futureLegalArticle" data-name="§3-10" id="kapittel-1-foreslåttparagraf-14"><span class="futureLegalArticleHeader"><span class="legalArticleValue">§ 3-10</span>. <span class="legalArticleTitle">Individuell tilrettelegging</span></span><article class="numberedLegalP" data-numerator="1" id="kapittel-1-foreslåttparagraf-14-nummer-1">(1) Studenter som på grunn av funksjonsnedsettelse, helsetilstand eller annen spesiell grunn trenger tilrettelegging av studiene kan søke om dette jf. Universitets- og høyskoleloven § 4-3 (5). Behovet for tilrettelegging må være dokumentert med erklæring fra lege eller annen relevant sakkyndig</article><article class="numberedLegalP" data-numerator="2" id="kapittel-1-foreslåttparagraf-14-nummer-2">(2) Klage på vedtak om særordninger ved høyskolen ansees som enkeltvedtak og kan påklages til høyskolens studieadministrasjon, i henhold til reglene i kapittel 6.</article></article> <article class="defaultP" margin-top="true">Ny § 3-11. Bytte av studiested og studium skal lyde:</article><article class="futureLegalArticle" data-name="§3-11" id="kapittel-1-foreslåttparagraf-15"><span class="futureLegalArticleHeader"><span class="legalArticleValue">§ 3-11</span>. <span class="legalArticleTitle">Bytte av studiested og studium</span></span><article class="legalP" id="kapittel-1-foreslåttparagraf-15-ledd-1">En student som har fått opptak til et studium ved Høyskolen Kristiania kan søke studieadministrasjonen om å bytte studiested eller studieretning. Søknaden vurderes på bakgrunn av ledige plasser på studiet og formelle kvalifikasjonskrav.</article><article class="legalP" id="kapittel-1-foreslåttparagraf-15-ledd-2">Svaret på søknaden er et enkeltvedtak og kan påklages etter reglene i kapittel 6.</article></article> <article class="defaultP" margin-top="true">§ 4-1. Eksamensformer og tidspunkt for eksamen skal lyde:</article><article class="futureLegalArticle" data-name="§4-1" id="kapittel-1-foreslåttparagraf-16"><span class="futureLegalArticleHeader"><span class="legalArticleValue">§ 4-1</span>. <span class="legalArticleTitle">Eksamensformer og tidspunkt for eksamen</span></span><article class="numberedLegalP" data-numerator="1" id="kapittel-1-foreslåttparagraf-16-nummer-1">(1) Eksamen gjennomføres i henhold til de eksamens-/vurderingsformer som er fastsatt i emnebeskrivelsen for det enkelte emnet. Eksamen som innleveres i strid med fastsatt vurderingsform kan unnlates å sendes til sensur.</article><article class="numberedLegalP" data-numerator="2" id="kapittel-1-foreslåttparagraf-16-nummer-2">(2) Gjennomføringsplan for eksamen fastsettes og kunngjøres av høyskolen i egne eksamensplaner og gjøres tilgjengelig for studentene. Alle kandidater er selv ansvarlige for å holde seg orientert om tid og sted for eksamen.</article><article class="numberedLegalP" data-numerator="3" id="kapittel-1-foreslåttparagraf-16-nummer-3">(3) Utsatt eksamen gjennomføres for studenter som hadde gyldig fravær under eksamen. Kontinuasjonseksamen gjennomføres for studenter som ikke har bestått eksamen, ikke har gyldig fravær eller vil forbedre karakter. Nærmere bestemmelser om mulig tidspunkt for og om gjennomføring av kontinuasjonseksamen vil fremgå av gjeldende retningslinjer. Det betales eksamensavgift for kontinuasjonseksamen. Det betales ikke ny avgift for utsatt eksamen.</article><article class="numberedLegalP" data-numerator="4" id="kapittel-1-foreslåttparagraf-16-nummer-4">(4) Ved kontinuasjon gjelder siste versjon av emnet, herunder vurderingsform og pensum. Det er studentenes eget ansvar å undersøke hvilket vurderingsgrunnlag som gjelder ved oppmelding til kontinuasjonseksamen i et emne.</article><article class="numberedLegalP" data-numerator="5" id="kapittel-1-foreslåttparagraf-16-nummer-5">(5) Det kan gjennomføres inntil to ekstraordinære eksamener når et emne utgår. Siste ekstraordinære eksamen arrangeres innen to år etter utgangen av studieåret da emnet ble undervist siste gang. Studiedirektør kan gjøre vedtak om ekstraordinær eksamen i spesielle tilfeller.</article></article> <article class="defaultP" margin-top="true">§ 4-3. Oppmelding til eksamen skal lyde:</article><article class="futureLegalArticle" data-name="§4-3" id="kapittel-1-foreslåttparagraf-17"><span class="futureLegalArticleHeader"><span class="legalArticleValue">§ 4-3</span>. <span class="legalArticleTitle">Oppmelding til eksamen</span></span><article class="numberedLegalP" data-numerator="1" id="kapittel-1-foreslåttparagraf-17-nummer-1">(1) Oppmelding til ordinær eksamen gjøres automatisk ved godkjenning av utdanningsplanen for studenter som følger normert progresjon i et studieprogram. For ny-, kontinuasjonseksamen-, utsatt- og ekstraordinær eksamen kunngjøres oppmeldingsrutiner og frister i høyskolens formelle kommunikasjonskanaler. Studenten har selv ansvar for å melde seg opp til eller av eksamen.</article><article class="numberedLegalP" data-numerator="2" id="kapittel-1-foreslåttparagraf-17-nummer-2">(2) Kandidater som har meldt seg til ny, utsatt eller ekstraordinær eksamen kan trekke oppmeldingen innen fastsatt frist.</article></article> <article class="defaultP" margin-top="true">§ 4-6. Hjelpemidler til eksamen under tilsyn skal lyde:</article><article class="futureLegalArticle" data-name="§4-6" id="kapittel-1-foreslåttparagraf-18"><span class="futureLegalArticleHeader"><span class="legalArticleValue">§ 4-6</span>. <span class="legalArticleTitle">Hjelpemidler til eksamen</span></span><article class="legalP" id="kapittel-1-foreslåttparagraf-18-ledd-1">Studenter ved Høyskolen Kristiania plikter å kjenne til hvilke hjelpemidler som er tillatt til eksamen. Tillatte hjelpemidler fremgår av emnebeskrivelsen.</article></article> <article class="defaultP" margin-top="true">§ 4-7. Særordninger skal lyde:</article><article class="futureLegalArticle" data-name="§4-7" id="kapittel-1-foreslåttparagraf-19"><span class="futureLegalArticleHeader"><span class="legalArticleValue">§ 4-7</span>. <span class="legalArticleTitle">Særordninger</span></span><article class="numberedLegalP" data-numerator="1" id="kapittel-1-foreslåttparagraf-19-nummer-1">(1) Kandidater som har behov for særordninger ved eksamen og obligatorisk aktivitet som lar seg etterprøve, må søke om dette innen fastsatte frister i retningslinjer. Behovet skal dokumenteres i henhold til krav i retningslinjer. Det kan gis dispensasjon fra søknadsfristen når det fremgår av dokumentasjon at behovet har oppstått etter fristens utløp. Studieadministrasjonen fatter vedtak om særordninger ved eksamen og obligatorisk aktivitet.</article><article class="numberedLegalP" data-numerator="2" id="kapittel-1-foreslåttparagraf-19-nummer-2">(2) Studenter med norsk som fremmedspråk kan søke om å få besvare eksamensoppgaver og obligatorisk aktivitet som lar seg etterprøve på engelsk.</article><article class="numberedLegalP" data-numerator="3" id="kapittel-1-foreslåttparagraf-19-nummer-3">(3) Søknad om vurderingsformer som avviker fra emnebeskrivelsen innvilges i begrenset omfang. Søknad må begrunnes og dokumenteres, og det foretas en helhetlig faglig vurdering av studentens studieløp. Nærmere om særordninger finnes i retningslinjer.</article><article class="numberedLegalP" data-numerator="4" id="kapittel-1-foreslåttparagraf-19-nummer-4">(4) Klage på vedtak om særordninger ved høyskolen ansees som enkeltvedtak og kan påklages til høyskolens studieadministrasjon, i henhold til kapittel 6.</article></article> <article class="defaultP" margin-top="true">§ 4-11. Vurdering og karakterskala skal lyde:</article><article class="futureLegalArticle" data-name="§4-11" id="kapittel-1-foreslåttparagraf-20"><span class="futureLegalArticleHeader"><span class="legalArticleValue">§ 4-11</span>. <span class="legalArticleTitle">Vurdering og karakterskala</span></span><article class="numberedLegalP" data-numerator="1" id="kapittel-1-foreslåttparagraf-20-nummer-1">(1) Ved eksamen benyttes normalt vurderingsuttrykket A–E som uttrykk for «bestått», mens F betyr «ikke bestått». Bokstavkarakterene gis uten tillegg av pluss eller minus. Karaktertrinnene gis følgende betegnelse og generell, kvalitativ beskrivelse: <table><tbody><tr><td data-text-align="left" data-vertical-align="top">A</td><td data-text-align="left" data-vertical-align="top"><i>Fremragende</i></td><td data-text-align="left" data-vertical-align="top">Fremragende prestasjon som klart utmerker seg. Kandidaten viser svært god vurderingsevne og stor grad av selvstendighet.</td></tr><tr><td data-text-align="left" data-vertical-align="top">B</td><td data-text-align="left" data-vertical-align="top"><i>Meget god</i></td><td data-text-align="left" data-vertical-align="top">Meget god prestasjon. Kandidaten viser meget god vurderingsevne og selvstendighet.</td></tr><tr><td data-text-align="left" data-vertical-align="top">C</td><td data-text-align="left" data-vertical-align="top"><i>God</i></td><td data-text-align="left" data-vertical-align="top">Jevnt god prestasjon som er tilfredsstillende på de fleste områder. Kandidaten viser god vurderingsevne og selvstendighet på de viktigste områdene.</td></tr><tr><td data-text-align="left" data-vertical-align="top">D</td><td data-text-align="left" data-vertical-align="top"><i>Nokså god</i></td><td data-text-align="left" data-vertical-align="top">En akseptabel prestasjon med noen vesentlige mangler. Kandidaten viser en viss grad av vurderingsevne og selvstendighet.</td></tr><tr><td data-text-align="left" data-vertical-align="top">E</td><td data-text-align="left" data-vertical-align="top"><i>Tilstrekkelig</i></td><td data-text-align="left" data-vertical-align="top">Prestasjonen tilfredsstiller minimumskravene, men heller ikke mer. Kandidaten viser liten vurderingsevne og selvstendighet.</td></tr><tr><td data-text-align="left" data-vertical-align="top">F</td><td data-text-align="left" data-vertical-align="top"><i>Ikke bestått</i></td><td data-text-align="left" data-vertical-align="top">Prestasjon som ikke tilfredsstiller minimumskravene. Kandidaten viser både manglende vurderingsevne og selvstendighet.</td></tr></tbody></table></article><article class="numberedLegalP" data-numerator="2" id="kapittel-1-foreslåttparagraf-20-nummer-2">(2) Vurderingsuttrykket kan også være «bestått» eller «ikke bestått». Dette er en separat vurderingsskala og skal ikke kobles til et trinn i vurderingsuttrykket A-F. For å oppnå «bestått» skal kandidaten ha oppnådd kravene til læringsutbytte og viser nødvendig kunnskap, ferdighet og kompetanse. Mer detaljerte vurderingskriterier skal fremkomme i sensorveiledningen.</article><article class="numberedLegalP" data-numerator="3" id="kapittel-1-foreslåttparagraf-20-nummer-3">(3) Karakterskala skal fremkomme i emnebeskrivelsen.</article><article class="numberedLegalP" data-numerator="4" id="kapittel-1-foreslåttparagraf-20-nummer-4">(4) Innbyrdes vekting av deleksamener skal være fastsatt i emnebeskrivelsen.</article><article class="numberedLegalP" data-numerator="5" id="kapittel-1-foreslåttparagraf-20-nummer-5">(5) Eksamener som utføres i gruppe skal resultere i en samlet karakter for gruppen som et hele. Unntatt fra dette er gruppeeksamener med eksplisitt identifiserbare deler, hvor karakter kan differensieres individuelt ut fra de individuelle delene. Dersom en gruppeeksamen skal få individuelle karakterer, skal dette fremgå av emnebeskrivelsen.</article><article class="numberedLegalP" data-numerator="6" id="kapittel-1-foreslåttparagraf-20-nummer-6">(6) Dersom en kandidat har bestått samme eksamen flere ganger, gjelder beste karakter, og bare denne skal fremgå av karakterutskrift og vitnemål.</article></article> <article class="defaultP" margin-top="true">§ 4-13. Begrunnelse og klage over karakterfastsetting skal lyde:</article><article class="futureLegalArticle" data-name="§4-13" id="kapittel-1-foreslåttparagraf-21"><span class="futureLegalArticleHeader"><span class="legalArticleValue">§ 4-13</span>. <span class="legalArticleTitle">Karakterbegrunnelse og klage over karakterfastsetting</span></span><article class="numberedLegalP" data-numerator="1" id="kapittel-1-foreslåttparagraf-21-nummer-1">(1) Regler for karakterbegrunnelse for og klage over karakterfastsetting følger universitets- og høyskoleloven. I forhold som ikke er spesielt omtalt i loven, i denne forskrift eller i høyskolens reglementer, legges forvaltningslovens prinsipper til grunn.</article><article class="numberedLegalP" data-numerator="2" id="kapittel-1-foreslåttparagraf-21-nummer-2">(2) Ved muntlig eksamen og eksamener/deleksamener der vurderingsgrunnlaget består av praktiske eller utøvende prestasjoner som etter sin art ikke lar seg etterprøve, må krav om karakterbegrunnelse fremsettes umiddelbart etter at karakter er meddelt. Ved annen bedømmelse er tidsfristen en uke fra sensuren ble publisert. Karakterbegrunnelse kan gis muntlig eller skriftlig av sensor(ene) innen de tidsfrister loven setter. Sensor(ene) selv bestemmer formen.</article><article class="numberedLegalP" data-numerator="3" id="kapittel-1-foreslåttparagraf-21-nummer-3">(3) Ved klage over karakterfastsetting vil eksamen, prøve eller obligatorisk aktivitet som lar seg etterprøve bli sensurert av to nye sensorer, hvorav minst en ekstern sensor. Studentens klagefrist er tre uker fra karakteren ble publisert, alternativ tre uker etter at karakterbegrunnelse ble gitt. Ny sensur ved klage på etterprøvbar eksamen skal gis innen tre uker etter klagefristens utløp. For studenter som har bedt om karakterbegrunnelse utløper klagefristen tre uker etter at karakterbegrunnelse ble mottatt av studenten. Ny sensur ved klage på masteroppgave skal foreligge innen fire uker av klagefristens utløp eller fra karakterbegrunnelse er gitt til studenten.</article><article class="numberedLegalP" data-numerator="4" id="kapittel-1-foreslåttparagraf-21-nummer-4">(4) Ved muntlig eksamen og eksamener/deleksamener der vurderingsgrunnlaget består av praktiske presentasjoner og utøvende prestasjoner som etter sin art ikke lar seg etterprøve, kan det kun klages på formelle feil av mulig betydning for resultatet.</article></article> <article class="defaultP" margin-top="true">§ 5-8. Vitnemål skal lyde:</article><article class="futureLegalArticle" data-name="§5-8" id="kapittel-1-foreslåttparagraf-22"><span class="futureLegalArticleHeader"><span class="legalArticleValue">§ 5-8</span>. <span class="legalArticleTitle">Vitnemål</span></span><article class="numberedLegalP" data-numerator="1" id="kapittel-1-foreslåttparagraf-22-nummer-1">(1) Felles studieadministrasjon produserer digitalt vitnemål ved fullført og oppnådd grad eller vitnemålsgivende studieprogram ved Høyskolen Kristiania.</article><article class="numberedLegalP" data-numerator="2" id="kapittel-1-foreslåttparagraf-22-nummer-2">(2) Vitnemål skal opplyse om alle emner som inngår i grad eller vitnemålsgivende studieprogram. Vitnemål produseres kun én gang. Eksamen som avlegges på ny etter at student har fått utstedt vitnemål, dokumenteres ved karakterutskrift.</article><article class="numberedLegalP" data-numerator="3" id="kapittel-1-foreslåttparagraf-22-nummer-3">(3) I vitnemålsgrunnlaget må minimum 60 studiepoeng være oppnådd og bestått ved Høyskolen Kristiania for å kunne få vitnemål. Bachelor- og mastergradsutdanning med avsluttende bachelor- eller masteroppgave må avlegges og bestås ved Høyskolen Kristiania for å kunne få vitnemål, øvrige oppnåelse dokumenteres ved karakterutskrift.</article><article class="numberedLegalP" data-numerator="4" id="kapittel-1-foreslåttparagraf-22-nummer-4">(4) Alle vitnemål ved fullført og oppnådd gradgivende studium vedlegges et engelsk vitnemålstillegg, Diploma Supplement.</article><article class="numberedLegalP" data-numerator="5" id="kapittel-1-foreslåttparagraf-22-nummer-5">(5) Etter søknad kan det ved særlig behov utstedes vitnemål på papir. Studenten må betale utstedelse av vitnemål i dette formatet, med noen unntak beskrevet i egne retningslinjer.</article><article class="numberedLegalP" data-numerator="6" id="kapittel-1-foreslåttparagraf-22-nummer-6">(6) Etter søknad kan det ved tap av papirvitnemål utstede duplikat. Studenten må betale for utstedelsen av duplikat.</article><article class="numberedLegalP" data-numerator="7" id="kapittel-1-foreslåttparagraf-22-nummer-7">(7) Høyskoleledelsen kan fastsette utfyllende bestemmelser om utstedelse og utforming av vitnemål. Nærmere om vitnemål beskrives i retningslinjer.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2022-06-16-1198/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 15. juli 2022.</article></section></main></body></html>