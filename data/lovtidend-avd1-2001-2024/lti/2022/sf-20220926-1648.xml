<!DOCTYPE html><html lang="no"><head><title>Forskrift om endring i forskrift om tilskudd til produsenter som gjennomfører opphold i eggproduksjonen</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-09-26-1648</dd><dt class="dokid">DokumentID</dt><dd class="dokid">LTI/forskrift/2022-09-26-1648</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Landbruksdirektoratet</li></ul></dd><dt class="dateInForce">I kraft fra</dt><dd class="dateInForce">2022-09-26</dd><dt class="changesToDocuments">Endrer</dt><dd class="changesToDocuments"><ul><li>forskrift/2022-09-21-1626</li></ul></dd><dt class="basedOn">Hjemmel</dt><dd class="basedOn"><ul><li>lov/1936-07-10-6/§3</li></ul></dd><dt class="dateOfPublication">Kunngjort</dt><dd class="dateOfPublication">2022-09-27 15:00</dd><dt class="journalNumber">Journalnummer</dt><dd class="journalNumber">2022-1282</dd><dt class="title">Tittel</dt><dd class="title">Forskrift om endring i forskrift om tilskudd til produsenter som gjennomfører opphold i eggproduksjonen</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruksdirektoratet 26. september 2022 med hjemmel i lov 10. juli 1936 nr. 6 til å fremja umsetnaden av jordbruksvaror § 3 femte ledd.</dd><dt class="refid">RefID</dt><dd class="refid">forskrift/2022-09-26-1648</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om tilskudd til produsenter som gjennomfører opphold i eggproduksjonen<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2022-09-26-1648" id="dokument"><h1>Forskrift om endring i forskrift om tilskudd til produsenter som gjennomfører opphold i eggproduksjonen</h1><section class="section" data-name="kapI" id="kapittel-1" data-lovdata-URL="LTI/forskrift/2022-09-26-1648/KAPITTEL_1"><h2 data-text-align="center">I</h2><article class="defaultP">I forskrift 21. september 2022 nr. 1626 om tilskudd til produsenter som gjennomfører opphold i eggproduksjonen gjøres følgende endringer:</article> <article class="defaultP" margin-top="true">§ 3 Krav for å søke om tilskudd skal lyde:</article><article class="legalP" id="kapittel-1-ledd-1">Eggprodusenter med 1&#xa0;000 verpehøner eller mer på søketidspunktet kan melde seg på tiltaket.</article><article class="legalP" id="kapittel-1-ledd-2">Oppholdsperioden må starte innen 1. april 2023 og vare i minst 12 måneder. Oppholdsperioden regnes fra utslaktingstidspunktet før oppholdet.</article><article class="legalP" id="kapittel-1-ledd-3">Produksjonen må starte opp igjen i tilnærmet samme omfang senest 8 måneder etter oppholdsperioden på 12 måneder. Det første innsettet etter oppholdsperioden skal ha tilnærmet samme omfang som det siste innsettet før oppholdsperioden.</article><article class="legalP" id="kapittel-1-ledd-4">Det skal ikke forekomme utbygging i oppholdsperioden som kan medføre økt produksjonsomfang.</article><article class="legalP" id="kapittel-1-ledd-5">Det skal ikke foregå eggproduksjon fra produksjonslokalene som er omfattet av avtalen i oppholdsperioden.</article><article class="legalP" id="kapittel-1-ledd-6">Produksjonslokalene kan ikke selges eller leies bort til eggproduksjon til andre i oppholdsperioden.</article><article class="legalP" id="kapittel-1-ledd-7">Den som har tegnet avtale om opphold kan ikke drive eggproduksjon fra andre bruk/produksjonslokaler/adresser, så fremt dette ikke er uttrykkelig regulert i avtalen.</article> <article class="defaultP" margin-top="true">§ 4 Utvelgelseskriterier skal lyde:</article><article class="legalP" id="kapittel-1-ledd-8">Det overordnete prinsipp for utvelgelsen av tilskuddsberettigede søkere skal være «først i tid, best i rett». Dette registreres ved påmelding via elektronisk søknadsskjema på Nortura Totalmarkeds nettside, som vil være dokumentasjon på tidspunkt for påmelding. Det skal være et mål å spre antallet produsenter som deltar mellom ulike deler av landet. Ut fra denne målsettingen skal Nortura søke å oppnå følgende fordeling på regionene i Norge.<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-8-punkt-1"><article class="legalP" id="kapittel-1-ledd-8-punkt-1-ledd-1">Nord og Midt, 450 tonn: Troms og Finnmark, Nordland, Trøndelag, Møre og Romsdal,</article></article></li><li data-li-identifier="-" data-name="-"><article class="listArticle" id="kapittel-1-ledd-8-punkt-2"><article class="legalP" id="kapittel-1-ledd-8-punkt-2-ledd-1">Sør og Vest, 525 tonn: Vestland, Rogaland, Agder,</article></article></li><li data-li-identifier="-" data-name="-"><article class="listArticle" id="kapittel-1-ledd-8-punkt-3"><article class="legalP" id="kapittel-1-ledd-8-punkt-3-ledd-1">Øst, 525 tonn: Vestfold og Telemark, Viken, Oslo, Innlandet.</article></article></li></ul></article><article class="legalP" id="kapittel-1-ledd-9">For øvrig skal følgende utvelgelseskriterier legges til grunn (i prioritert rekkefølge):<ul class="defaultList"><li><article class="listArticle" id="kapittel-1-ledd-9-punkt-1"><article class="legalP" id="kapittel-1-ledd-9-punkt-1-ledd-1">Det skal være en målsetting at maksimalt to produsenter som gis tilbud om midlertidig opphold i eggproduksjonen kjøper unghøner fra samme oppdretter av verpehøner.</article></article></li><li><article class="listArticle" id="kapittel-1-ledd-9-punkt-2"><article class="legalP" id="kapittel-1-ledd-9-punkt-2-ledd-1">Det skal være en målsetting at det ikke skal være mer enn 50&#xa0;% av de som deltar i tiltaket innenfor hver region som benytter en og samme rase (Lohmann eller Dekalb).</article></article></li></ul></article><article class="legalP" id="kapittel-1-ledd-10">Nortura kan gjøre unntak fra ovennevnte kriterier for å oppnå at Nortura får tilstrekkelig med deltagere til tiltaket.</article><article class="legalP" id="kapittel-1-ledd-11">Nortura kan også gjøre unntak fra de ovennevnte kriterier dersom dette er nødvendig for å ivareta målet om konkurransenøytralitet, jf. markedsreguleringsforskriften § 3-1 fjerde ledd.</article> <article class="defaultP" margin-top="true">§ 5-2 Frister for gjennomføring av tiltaket skal lyde:</article><article class="legalP" id="kapittel-1-ledd-12">Oppholdet i eggproduksjonen på bruket skal starte senest 1. april 2023 eller fra det tidspunktet som fremgår av avtalen mellom produsenten og markedsregulator. Oppholdet regnes fra tidspunkt for avliving/utslakting av hele besetningen.</article><article class="legalP" id="kapittel-1-ledd-13">Dersom tidsfristene i dette punkt ikke kan overholdes pga. sykdom eller andre særlige forhold, må dette dokumenteres og forelegges for markedsregulator som kan gi fristutsettelse.</article><article class="legalP" id="kapittel-1-ledd-14">Etter at oppholdet er startet skal det ikke omsettes egg av noen kategori fra bruket med mindre dette er avtalt særskilt med markedsregulator. Dette gjelder ikke restleveranse av gjenværende egg etter utslaktingen/avlivingen.</article> <article class="defaultP" margin-top="true">§ 5-3 Opphørsperioden skal lyde:</article><article class="legalP" id="kapittel-1-ledd-15">Eggproduksjonen må ha et opphold i 12 måneder etter oppholdets start. Dette gjelder uansett om det blir foretatt eierskifte/brukerskifte på bruket, jf. markedsreguleringsforskriften § 3-1.</article><article class="legalP" id="kapittel-1-ledd-16">Bruker/medbruker eller ektefelle/samboer/barn kan heller ikke drive eggproduksjon i lokaler som er omfattet av avtalen før 12 måneder etter oppholdet er startet. Hvilke lokaler som omfattes kan avtales nærmere mellom produsent og markedsregulator.</article> <article class="defaultP" margin-top="true">§ 6 Krav om gjenopptakelse av produksjonen og forbud mot ombygging skal lyde:</article><article class="defaultP">Eggprodusenter som deltar i tiltaket må dokumentere skriftlig på egnet måte at de har startet opp igjen eggproduksjonen med samme omfang innen 8 måneder etter at tiltaket er avsluttet. Det første innsettet etter oppholdsperioden skal ha tilnærmet samme omfang som det siste innsettet før oppholdsperioden.</article><article class="defaultP">Det er videre et krav at produsenter som deltar i tiltaket under oppholdet ikke kan utføre ombygging/utvidelse av produksjonslokalene som kan medføre produksjonsøkning etter oppholdsperioden.</article><article class="legalP" id="kapittel-1-ledd-17">Produsent kan søke Nortura om dispensasjon fra kravene i første og andre ledd jf. § 12.</article></section><section class="section" data-name="kapII" id="kapittel-2" data-lovdata-URL="LTI/forskrift/2022-09-26-1648/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section></main></body></html>