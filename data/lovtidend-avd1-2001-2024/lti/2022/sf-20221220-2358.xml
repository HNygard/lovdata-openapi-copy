<!DOCTYPE html><html lang="nb"><head><title>Forskrift om barns rettigheter i barnevernsinstitusjon</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-12-20-2358</dd><dt class="dokid">DokumentID</dt><dd class="dokid">LTI/forskrift/2022-12-20-2358</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="subunit">Etat</dt><dd class="subunit"><ul><li>Barnevernsavdelingen</li></ul></dd><dt class="dateInForce">I kraft fra</dt><dd class="dateInForce">2023-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2011-11-15-1103</li></ul></dd><dt class="basedOn">Hjemmel</dt><dd class="basedOn"><ul><li>lov/2021-06-18-97/§10-1</li><li>lov/2021-06-18-97/§10-2</li><li>lov/2021-06-18-97/§10-3</li><li>lov/2021-06-18-97/§10-4</li><li>lov/2021-06-18-97/§10-7</li><li>lov/2021-06-18-97/§10-8</li><li>lov/2021-06-18-97/§10-9</li><li>lov/2021-06-18-97/§10-10</li><li>lov/2021-06-18-97/§10-11</li><li>lov/2021-06-18-97/§10-12</li><li>lov/2021-06-18-97/§10-14</li><li>lov/2021-06-18-97/§10-15</li></ul></dd><dt class="dateOfPublication">Kunngjort</dt><dd class="dateOfPublication">2022-12-21 14:45</dd><dt class="journalNumber">Journalnummer</dt><dd class="journalNumber">2022-1836</dd><dt class="title">Tittel</dt><dd class="title">Forskrift om barns rettigheter i barnevernsinstitusjon</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Barne- og familiedepartementet 20. desember 2022 med hjemmel i lov 18. juni 2021 nr. 97 om barnevern (barnevernsloven) § 10-1, § 10-2, § 10-3, § 10-4, § 10-7, § 10-8, § 10-9, § 10-10, § 10-11, § 10-12, § 10-14 og § 10-15.</dd><dt class="refid">RefID</dt><dd class="refid">forskrift/2022-12-20-2358</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om barns rettigheter i barnevernsinstitusjon<ul class="tocSubUl"><li>§ 1. Institusjonens omsorgsansvar</li><li>§ 2. Ivaretakelse av det enkelte barn</li><li>§ 3. Forbud mot innskrenkninger i barns rettigheter</li><li>§ 4. Oppbevaring av økonomiske midler</li><li>§ 5. Medisinsk tilsyn og behandling</li><li>§ 6. Gjennomføring av kroppsvisitasjon og undersøkelser av barnets rom, eiendeler, brev og pakker</li><li>§ 7. Gjennomføring av innskrenkninger i bevegelsesfrihet, besøk og bruk av elektroniske kommunikasjonsmidler for barn plassert etter § 4-4, § 6-1 eller § 6-2</li><li>§ 8. Gjennomføring av rusmiddeltesting</li><li>§ 9. Tilbakeføring ved rømming</li><li>§ 10. Klage over forhold på institusjonen</li><li>§ 11. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2022-12-20-2358" id="dokument"><h1>Forskrift om barns rettigheter i barnevernsinstitusjon</h1><article class="legalArticle" data-lovdata-URL="LTI/forskrift/2022-12-20-2358/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Institusjonens omsorgsansvar</span></h2><article class="legalP" id="paragraf-1-ledd-1">Institusjonen har et ansvar for å gi forsvarlig omsorg. Det innebærer blant annet å gi barnet vern og beskyttelse, tydelige rammer for å sikre trygghet og god utvikling, oppfølging av skole- og opplæringstilbud og fritidsaktiviteter, stabil og god voksenkontakt, opplevelse av mestring og å bli sett og hørt, samt å lære barnet respekt og toleranse.</article><article class="legalP" id="paragraf-1-ledd-2">Hva som er å anse som forsvarlig omsorg vil blant annet avhenge av barnets alder og modenhet og formålet med oppholdet.</article><article class="legalP" id="paragraf-1-ledd-3">Ved handlinger og avgjørelser som berører barnet, skal barnets beste være et grunnleggende hensyn. Barnet skal få tilstrekkelig og tilpasset informasjon og har rett til fritt å gi uttrykk for sine meninger.</article></article><article class="legalArticle" data-lovdata-URL="LTI/forskrift/2022-12-20-2358/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Ivaretakelse av det enkelte barn</span></h2><article class="legalP" id="paragraf-2-ledd-1">Institusjonen skal så langt som mulig legge til rette for at barnet får ivaretatt sine personlige interesser og delta i ønskede fritidsaktiviteter.</article><article class="legalP" id="paragraf-2-ledd-2">Institusjonen skal legge til rette for at barnet får opplæring etter opplæringsloven og følge opp barnets behov for helse- og omsorgstjenester og andre velferdstilbud.</article><article class="legalP" id="paragraf-2-ledd-3">Institusjonen skal legge forholdene til rette slik at det kan gjennomføres gode samvær og besøk for det enkelte barn.</article><article class="legalP" id="paragraf-2-ledd-4">Institusjonen skal i sin oppfølging ta hensyn til barnets etniske, kulturelle, språklige og religiøse bakgrunn. Samiske barns særskilte rettigheter skal ivaretas.</article><article class="legalP" id="paragraf-2-ledd-5">Barnet skal ikke utsettes for utilbørlig påvirkning eller påtrykk av livssynsmessig, politisk eller ideologisk art.</article></article><article class="legalArticle" data-lovdata-URL="LTI/forskrift/2022-12-20-2358/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Forbud mot innskrenkninger i barns rettigheter</span></h2><article class="legalP" id="paragraf-3-ledd-1">Husordensregler, rutiner eller lignende kan ikke innskrenke barns rettigheter etter loven eller forskrifter til loven, og må ikke anvendes på en måte som vil være urimelig overfor barnet i det enkelte tilfellet.</article></article><article class="legalArticle" data-lovdata-URL="LTI/forskrift/2022-12-20-2358/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Oppbevaring av økonomiske midler</span></h2><article class="legalP" id="paragraf-4-ledd-1">Institusjonen skal sørge for at barn kan oppbevare private eiendeler, penger mv. på en forsvarlig måte. Dersom et barn av hensyn til f.eks. alder ikke kan ta hånd om slike eiendeler, har institusjonen plikt til å oppbevare dem på en forsvarlig måte.</article><article class="legalP" id="paragraf-4-ledd-2">Institusjonen skal føre oversikt over penger og private eiendeler som den mottar til oppbevaring fra barnet.</article></article><article class="legalArticle" data-lovdata-URL="LTI/forskrift/2022-12-20-2358/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Medisinsk tilsyn og behandling</span></h2><article class="legalP" id="paragraf-5-ledd-1">Institusjonen skal ha rutiner som legger til rette for at barnets rett til medisinsk tilsyn og behandling ivaretas.</article><article class="legalP" id="paragraf-5-ledd-2">Barn som blir akuttplassert skal tilses av lege før inntak, snarest mulig etter inntak eller senest i løpet av inntaksdøgnet.</article></article><article class="legalArticle" data-lovdata-URL="LTI/forskrift/2022-12-20-2358/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Gjennomføring av kroppsvisitasjon og undersøkelser av barnets rom, eiendeler, brev og pakker</span></h2><article class="legalP" id="paragraf-6-ledd-1">Dersom barnet eller den ansatte som skal foreta kroppsvisitasjon, ønsker det, jf. barnevernsloven § 10-8, skal kroppsvisitasjon gjennomføres med to ansatte til stede. Kroppsvisitasjonen skal foretas av en person av samme kjønn som barnet, med mindre barnet av særlige grunner ikke ønsker det.</article><article class="legalP" id="paragraf-6-ledd-2">Undersøkelser av rom og eiendeler skal foretas mens barnet er til stede, med mindre dette er uforholdsmessig vanskelig fordi barnet har forlatt institusjonen uten samtykke, ikke ønsker å være til stede eller lignende.</article><article class="legalP" id="paragraf-6-ledd-3">Undersøkelser av brev og pakker skal foregå ved at posten åpnes av institusjonens leder eller den lederen gir fullmakt i nærvær av postens mottaker eller avsender. Ved klage over vedtak om undersøkelser av brev og pakker skal ikke undersøkelsen foretas før klagebehandlingen er avsluttet.</article><article class="legalP" id="paragraf-6-ledd-4">Kroppsvisitasjon og undersøkelser skal skje så skånsomt som mulig og på en måte som ivaretar barnets integritet.</article></article><article class="legalArticle" data-lovdata-URL="LTI/forskrift/2022-12-20-2358/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Gjennomføring av innskrenkninger i bevegelsesfrihet, besøk og bruk av elektroniske kommunikasjonsmidler for barn plassert etter § 4-4, § 6-1 eller § 6-2</span></h2><article class="legalP" id="paragraf-7-ledd-1">Innskrenkninger i bevegelsesfrihet, besøk og bruk av elektroniske kommunikasjonsmidler etter barnevernsloven § 10-9 første ledd kan ikke gjennomføres dersom det vil være urimelig overfor barnet i det enkelte tilfellet.</article></article><article class="legalArticle" data-lovdata-URL="LTI/forskrift/2022-12-20-2358/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Gjennomføring av rusmiddeltesting</span></h2><article class="legalP" id="paragraf-8-ledd-1">Institusjonen skal ha regler og rutiner for avleggelse av prøver av biologisk materiale. Barnet skal gjøres kjent med reglene og rutinene for prøvetaking før samtykke kan gis. Samtykke til rusmiddeltesting etter lovens § 10-10 første og annet ledd skal være skriftlig og kan når som helst trekkes tilbake. Når rusmiddeltesting kan kreves etter § 10-10 tredje ledd skal barnet gjøres kjent med reglene og rutinene for prøvetaking ved inntak til institusjonen. Prøver av biologisk materiale skal håndteres i samsvar med Helsedirektoratets prosedyrer for rusmiddeltesting.</article></article><article class="legalArticle" data-lovdata-URL="LTI/forskrift/2022-12-20-2358/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilbakeføring ved rømming</span></h2><article class="legalP" id="paragraf-9-ledd-1">Ved rømming skal institusjonen straks varsle barneverntjenesten. Institusjonen skal varsle politiet med mindre dette ikke er nødvendig. Barnets foreldre bør som hovedregel også varsles så raskt som mulig. Varsling av foreldre skal som hovedregel foretas av institusjonen.</article><article class="legalP" id="paragraf-9-ledd-2">Enhver tilbakeføring skal skje så skånsomt som mulig, og på en måte som ivaretar barnets integritet.</article></article><article class="legalArticle" data-lovdata-URL="LTI/forskrift/2022-12-20-2358/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Klage over forhold på institusjonen</span></h2><article class="legalP" id="paragraf-10-ledd-1">Barnet og foreldrene har rett til å klage over forhold på institusjonen. Behandlingen av klagen følger reglene i barnevernsloven § 10-14.</article></article><article class="legalArticle" data-lovdata-URL="LTI/forskrift/2022-12-20-2358/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Forskriften gjelder fra 1. januar 2023. Fra samme tidspunkt oppheves forskrift 15. november 2011 nr. 1103 om rettigheter og bruk av tvang under opphold i barneverninstitusjon.</article></article></main></body></html>