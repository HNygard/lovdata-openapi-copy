<!DOCTYPE html><html lang="nb"><head><title>Forskrift om endring i forskrift til utfylling og gjennomføring mv. av skatteloven av 26. mars 1999 nr. 14</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-12-21-2457</dd><dt class="dokid">DokumentID</dt><dd class="dokid">LTI/forskrift/2022-12-21-2457</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="subunit">Etat</dt><dd class="subunit"><ul><li>Skattelovavdelingen</li></ul></dd><dt class="dateInForce">I kraft fra</dt><dd class="dateInForce">2022-12-21, med virkning fra og med inntektsåret 2023</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-11-19-1158</li></ul></dd><dt class="basedOn">Hjemmel</dt><dd class="basedOn"><ul><li>lov/1999-03-26-14/§18-3</li></ul></dd><dt class="dateOfPublication">Kunngjort</dt><dd class="dateOfPublication">2022-12-27 14:45</dd><dt class="journalNumber">Journalnummer</dt><dd class="journalNumber">2022-1908</dd><dt class="titleShort">Korttittel</dt><dd class="titleShort">Endr. i FSFIN forskrift til skatteloven</dd><dt class="title">Tittel</dt><dd class="title">Forskrift om endring i forskrift til utfylling og gjennomføring mv. av skatteloven av 26. mars 1999 nr. 14</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 21. desember 2022 med hjemmel i lov 26. mars 1999 nr. 14 om skatt av formue og inntekt (skatteloven) § 18-3 annet ledd bokstav a nr. 4.</dd><dt class="refid">RefID</dt><dd class="refid">forskrift/2022-12-21-2457</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift til utfylling og gjennomføring mv. av skatteloven av 26. mars 1999 nr. 14<ul class="tocSubUl"><li>I<ul class="tocSubUl"><li>§ 18-3-29. Unntak for langsiktige kontrakter for kraft til standard fastprisavtaler i sluttbrukermarkedet</li><li>§ 18-3-30. Verdsettelse for kraft levert etter skatteloven § 18-3 annet ledd a nr. 4 når spotmarkedspris er lavest</li><li>§ 18-3-31. Brudd på betingelser og avslutning av fastpriskontrakt som nevnt i § 18-3-29</li><li>§ 18-3-32. Uttaksprofil for kraft som skal verdsettes til kontraktsprisen etter § 18-3 annet ledd a nr. 4</li><li>§ 18-3-33. Tilordning til kraftverk av leveranse som skal verdsettes etter § 18-3 annet ledd a nr. 4</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2022-12-21-2457" id="dokument"><h1>Forskrift om endring i forskrift til utfylling og gjennomføring mv. av skatteloven av 26. mars 1999 nr. 14</h1><section class="section" data-name="kapI" id="kapittel-1" data-lovdata-URL="LTI/forskrift/2022-12-21-2457/KAPITTEL_1"><h2 data-text-align="center">I</h2><article class="defaultP">I forskrift 19. november 1999 nr. 1158 til utfylling og gjennomføring mv. av skatteloven av 26. mars 1999 nr. 14 gjøres følgende endringer:</article> <article class="defaultP" margin-top="true">Ny § 18-3-29 til § 18-3-33 med deloverskrift skal lyde:</article><span class="futuretitle" id="kapittel-1-foreslåttittel-1">VIII. Kraft som skal verdsettes til annet enn spotmarkedspris – særlig om kraft til fastpriskontrakter i sluttbrukermarkedet</span><article class="futureLegalArticle" data-name="§18-3-29" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 18-3-29</span>. <span class="legalArticleTitle">Unntak for langsiktige kontrakter for kraft til standard fastprisavtaler i sluttbrukermarkedet</span></span><article class="numberedLegalP" data-numerator="1" id="kapittel-1-foreslåttparagraf-1-nummer-1">(1) Kraft som er levert i henhold til langsiktige fastpriskontrakter, og som er avtalt viderelevert til sluttbruker, verdsettes til kontraktsprisen, jf. skatteloven § 18-3 annet ledd bokstav a nr. 4, når følgende vilkår er oppfylt:<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-1-nummer-1-punkt-1"><article class="legalP" id="kapittel-1-foreslåttparagraf-1-nummer-1-punkt-1-ledd-1">For kontrakter inngått før 1. januar 2024 må både kraftprodusent og sluttbruker befinne seg innenfor et samlet, sørlig eller et samlet, nordlig prisområde. Det samlede sørlige prisområdet består av prisområdene NO1, NO2 og NO5. Det samlede nordlige prisområdet består av prisområde NO3 og NO4.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-1-nummer-1-punkt-2"><article class="legalP" id="kapittel-1-foreslåttparagraf-1-nummer-1-punkt-2-ledd-1">Kontrakten og avtalene med sluttbrukere må ha en varighet på 3, 5, eller 7 år.</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-1-nummer-1-punkt-3"><article class="legalP" id="kapittel-1-foreslåttparagraf-1-nummer-1-punkt-3-ledd-1">Kontraktene og avtalene i sluttbrukermarkedet må gjelde et fast volum. Det kan ikke avtales et variabelt volum til fastpris, som en del av standard fastprisavtale i sluttbrukermarkedet.</article></article></li><li data-li-identifier="4." data-name="4."><article class="listArticle" id="kapittel-1-foreslåttparagraf-1-nummer-1-punkt-4"><article class="legalP" id="kapittel-1-foreslåttparagraf-1-nummer-1-punkt-4-ledd-1">Det må følge av kontrakten mellom kraftprodusent og strømleverandør at avtalt kraftvolum etter kontrakten, skal tilsvare kraftvolum som er avtalt videresolgt til sluttbruker. Videresalget må være avtalt i henhold til Energi Norges Standardavtale fastpris 3, 5 og 7 år – Næring, eller avtale som inneholder tilsvarende vilkår. Kontraktene som inngås mellom kraftprodusenter og strømleverandører, må samsvare med avtalene som inngås mellom strømleverandører og sluttbrukere, når det gjelder varighet, avtalt volum, tiden for avtalt levering og prisområde i henhold til inndelingen i dette ledd nr. 1. Fastprisavtalene kan også inngås direkte mellom kraftprodusent og sluttbruker, i henhold til Energi Norges Standardavtale fastpris 3, 5 og 7 år – Næring, eller avtale som inneholder tilsvarende vilkår.</article></article></li><li data-li-identifier="5." data-name="5."><article class="listArticle" id="kapittel-1-foreslåttparagraf-1-nummer-1-punkt-5"><article class="legalP" id="kapittel-1-foreslåttparagraf-1-nummer-1-punkt-5-ledd-1">Det må følge av kontrakten at prispåslaget ved salg i sluttbrukermarkedet maksimalt kan utgjøre 2,5 øre/kWh, samt et maksimalt pristillegg på 99 kroner per målepunkt, ikke medregnet merverdiavgift eller pris for elsertifikater.</article></article></li><li data-li-identifier="6." data-name="6."><article class="listArticle" id="kapittel-1-foreslåttparagraf-1-nummer-1-punkt-6"><article class="legalP" id="kapittel-1-foreslåttparagraf-1-nummer-1-punkt-6-ledd-1">Kontrakten og avtaler om strøm i sluttbrukermarkedet må være inngått på forretningsmessig grunnlag. Dette gjelder også for avtalt pris ved oppgjør av over- og underforbruk.</article></article></li><li data-li-identifier="7." data-name="7."><article class="listArticle" id="kapittel-1-foreslåttparagraf-1-nummer-1-punkt-7"><article class="legalP" id="kapittel-1-foreslåttparagraf-1-nummer-1-punkt-7-ledd-1">Tilleggstjenester kan ikke inngå i de standardiserte fastprisavtalene, men kan tilbys i separate avtaler med sluttbrukere.</article></article></li><li data-li-identifier="8." data-name="8."><article class="listArticle" id="kapittel-1-foreslåttparagraf-1-nummer-1-punkt-8"><article class="legalP" id="kapittel-1-foreslåttparagraf-1-nummer-1-punkt-8-ledd-1">Kraftprodusenten må rapportere de oppnådde kontraktsprisene time for time, samlet og volumvektet for kontrakter inngått med den enkelte leverandør.</article></article></li></ul></article><article class="numberedLegalP" data-numerator="2" id="kapittel-1-foreslåttparagraf-1-nummer-2">(2) Følgende omfattes ikke av første ledd:<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-1-nummer-2-punkt-1"><article class="legalP" id="kapittel-1-foreslåttparagraf-1-nummer-2-punkt-1-ledd-1">Kraft som forbrukes i produksjonsvirksomhet som nevnt i § 18-3-4. Når kraften leveres til sluttbrukere som ikke har kraftkjøpsavtaler med fastpris på til sammen 150 GWh eller mer, gjelder unntaket uavhengig av bestemmelsen i forrige punktum.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-1-nummer-2-punkt-2"><article class="legalP" id="kapittel-1-foreslåttparagraf-1-nummer-2-punkt-2-ledd-1">Konsesjonskraft som omfattes av skatteloven § 18-3 andre ledd bokstav a nr. 2.</article></article></li></ul></article><article class="numberedLegalP" data-numerator="3" id="kapittel-1-foreslåttparagraf-1-nummer-3">(3) Det er ikke til hinder for verdsettelse til kontraktspris, jf. første ledd, at strømleverandør har organisert kraftkjøpsvirksomheten og salgsvirksomheten til sluttbruker i selskaper som er atskilte skattesubjekter. Samlet prispåslag kan likevel ikke overstige 2,5 øre/kWh.</article></article><article class="futureLegalArticle" data-name="§18-3-30" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 18-3-30</span>. <span class="legalArticleTitle">Verdsettelse for kraft levert etter skatteloven § 18-3 annet ledd a nr. 4 når spotmarkedspris er lavest</span></span><article class="legalP" id="kapittel-1-foreslåttparagraf-2-ledd-1">Prisen etter skatteloven § 18-3 annet ledd a nr. 4, jf. § 18-3-29 første ledd, legges til grunn ved skattleggingen også når spotmarkedsprisen er lavere.</article></article><article class="futureLegalArticle" data-name="§18-3-31" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 18-3-31</span>. <span class="legalArticleTitle">Brudd på betingelser og avslutning av fastpriskontrakt som nevnt i § 18-3-29</span></span><article class="numberedLegalP" data-numerator="1" id="kapittel-1-foreslåttparagraf-3-nummer-1">(1) Ved brudd på betingelsene som nevnt i § 18-3-29, herunder krav om standard fastprisavtaler med sluttbruker og maksimalt prispåslag, verdsettes kraften som er avtalt levert til den aktuelle sluttbrukeren, til spotmarkedspris hos produsenten for inntektsåret og den resterende kontraktsperioden. Dersom kontraktsprisen for kraftvolumet er høyere enn spotmarkedsprisen, et inntektsår sett under ett, verdsettes kraften likevel til kontraktsprisen.</article><article class="numberedLegalP" data-numerator="2" id="kapittel-1-foreslåttparagraf-3-nummer-2">(2) Første ledd gjelder ikke dersom en fastprisavtale med sluttbruker avsluttes.</article><article class="numberedLegalP" data-numerator="3" id="kapittel-1-foreslåttparagraf-3-nummer-3">(3) Vederlag til en kraftprodusent ved avslutning eller endring av en fastpriskontrakt skal inngå i beregningsgrunnlaget for grunnrenteskatt. Vederlag fra kraftprodusent til kraftkjøper kommer til fradrag i beregningsgrunnlaget for grunnrenteskatt.</article></article><article class="futureLegalArticle" data-name="§18-3-32" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 18-3-32</span>. <span class="legalArticleTitle">Uttaksprofil for kraft som skal verdsettes til kontraktsprisen etter § 18-3 annet ledd a nr. 4</span></span><article class="legalP" id="kapittel-1-foreslåttparagraf-4-ledd-1">For fastpriskontrakter som skal verdsettes til kontraktsprisen etter skatteloven § 18-3 annet ledd a nr. 4, jf. § 18-3-29 første ledd, skal avtalt uttaksprofil, slik den fremgår av fastpriskontrakten, legges til grunn.</article></article><article class="futureLegalArticle" data-name="§18-3-33" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 18-3-33</span>. <span class="legalArticleTitle">Tilordning til kraftverk av leveranse som skal verdsettes etter § 18-3 annet ledd a nr. 4</span></span><article class="numberedLegalP" data-numerator="1" id="kapittel-1-foreslåttparagraf-5-nummer-1">(1) Leveranser som det skal tas hensyn til etter skatteloven § 18-3 annet ledd a nr. 4, fordeles etter kraftverkenes faktiske årsproduksjon på kraftverk som den skattepliktige eller selskap i samme konsern, jf. skatteloven § 10-4, eier i det aktuelle prisområdet. Leveranser som nevnt i forrige punktum, får ikke innvirkning på verdsettingen i andre prisområder. Dersom leveranser som omfattes av skatteloven § 18-3 annet ledd a nr. 4, og som er tilordnet et kraftverk, overstiger faktisk kraftproduksjon ved kraftverket, etter tilordning av leveranser som omfattes av skatteloven § 18-3 annet ledd a nr. 1 til 3, skal differansen anses dekket ved kraftkjøp til tilhørende spotmarkedspris i det aktuelle prisområdet. Differansen kommer til fradrag ved verdsettingen av produksjonen for kraftverket.</article><article class="numberedLegalP" data-numerator="2" id="kapittel-1-foreslåttparagraf-5-nummer-2">(2) Første ledd gjelder ikke for avtaler inngått før 1. januar 2024. For slike avtaler fordeles leveransene etter kraftverkenes faktiske årsproduksjon på alle kraftverk innenfor hhv. samlet sørlig og samlet nordlig prisområde, jf. § 18-3-29 første ledd nr. 1. Bestemmelsen i § 18-3-24 gjelder tilsvarende. Eventuell differanse dekkes med kraftkjøp til tilhørende spotmarkedspris i sluttbrukers prisområde.</article><article class="numberedLegalP" data-numerator="3" id="kapittel-1-foreslåttparagraf-5-nummer-3">(3) Når skattepliktig eller selskap i samme konsern eier en andel av et bruttolignet kraftverk, skal leveranser som nevnt i første og annet ledd fordeles på denne andelen av verkets faktiske årsproduksjon.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2022-12-21-2457/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene under I trer i kraft straks med virkning fra og med inntektsåret 2023 og med virkning for kontrakter mellom kraftprodusent og strømleverandør inngått i 2022, 2023 og 2024 og for kraft som leveres fra og med 1. januar 2023.</article></section></main></body></html>