<!DOCTYPE html><html lang="no"><head><title>Forskrift om formidlere omfattet av verdipapirsentralloven § 4-5</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-09-01-1523</dd><dt class="dokid">DokumentID</dt><dd class="dokid">LTI/forskrift/2022-09-01-1523</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="subunit">Etat</dt><dd class="subunit"><ul><li>Finansmarkedsavdelingen</li></ul></dd><dt class="dateInForce">I kraft fra</dt><dd class="dateInForce">2023-07-01</dd><dt class="basedOn">Hjemmel</dt><dd class="basedOn"><ul><li>lov/2019-03-15-6/§4-5</li></ul></dd><dt class="dateOfPublication">Kunngjort</dt><dd class="dateOfPublication">2022-09-02 14:30</dd><dt class="journalNumber">Journalnummer</dt><dd class="journalNumber">2022-1174</dd><dt class="title">Tittel</dt><dd class="title">Forskrift om formidlere omfattet av verdipapirsentralloven § 4-5</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 1. september 2022 med hjemmel i lov 15. mars 2019 nr. 6 om verdipapirsentraler og verdipapiroppgjør mv. (verdipapirsentralloven) § 4-5 tredje ledd. <br /> <strong>EØS-henvisninger:</strong> EØS-avtalen vedlegg XXII nr. 10g (direktiv (EU) 2017/828) og nr. 10ga (forordning (EU) 2018/1212).</dd><dt class="refid">RefID</dt><dd class="refid">forskrift/2022-09-01-1523</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om formidlere omfattet av verdipapirsentralloven § 4-5<ul class="tocSubUl"><li>§ 1. Definisjon og virkeområde</li><li>§ 2. Identifisering av aksjeeiere</li><li>§ 3. Formidling av informasjon</li><li>§ 4. Tilrettelegging for utøvelse av aksjeeierrettigheter</li><li>§ 5. Utfyllende bestemmelser</li><li>§ 6. Gebyrer mv.</li><li>§ 7. Forholdet til taushetsplikt</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2022-09-01-1523" id="dokument"><h1>Forskrift om formidlere omfattet av verdipapirsentralloven § 4-5</h1><article class="legalArticle" data-lovdata-URL="LTI/forskrift/2022-09-01-1523/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Definisjon og virkeområde</span></h2><article class="numberedLegalP" data-numerator="1" id="paragraf-1-nummer-1">(1) Med formidlere i denne forskriften menes formidlere som nevnt i verdipapirsentralloven § 4-5 første ledd.</article><article class="numberedLegalP" data-numerator="2" id="paragraf-1-nummer-2">(2) Bestemmelsene om formidlere i denne forskriften omfatter norske formidlerne som yter tjenester til aksjonærer eller andre formidlere i forbindelse med aksjer i selskaper som har sitt registrerte forretningskontor i en EØS-stat og aksjene er tatt opp til notering på et regulert marked i EØS.</article></article><article class="legalArticle" data-lovdata-URL="LTI/forskrift/2022-09-01-1523/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Identifisering av aksjeeiere</span></h2><article class="numberedLegalP" data-numerator="1" id="paragraf-2-nummer-1">(1) Ved anmodning fra selskapet eller en tredjeperson selskapet har utpekt, har en formidler plikt til uten opphold å formidle opplysninger om aksjeeieres identitet.</article><article class="numberedLegalP" data-numerator="2" id="paragraf-2-nummer-2">(2) Med informasjon om aksjeeiernes identitet menes navn, fødselsdato eller organisasjonsnummer eller tilsvarende identifikasjonsnummer for utenlandske personer, postnummer, sted og land, samt hvor mange aksjer den enkelte aksjeeieren eier. Dersom selskapet krever det, omfattes også aksjeklassenavn og ervervstidspunkt.</article><article class="numberedLegalP" data-numerator="3" id="paragraf-2-nummer-3">(3) Dersom det er flere ledd med formidlere, skal selskapets anmodning uten opphold videreformidles mellom formidlerne, og informasjonen om aksjeeierens identitet skal uten opphold gis direkte til selskapet eller tredjepersonen utpekt av selskapet fra den formidleren som besitter den etterspurte informasjonen. Selskapet har rett til å få informasjonen om aksjeeiernes identitet fra ethvert ledd i formidlerkjeden som besitter informasjonen.</article><article class="numberedLegalP" data-numerator="4" id="paragraf-2-nummer-4">(4) Med mindre annet følger av lov eller forskrift med hjemmel i lov, skal informasjon om aksjeeiere innhentet etter denne bestemmelsen ikke lagres mer enn tolv måneder etter at formidleren ble klar over at vedkommende ikke lenger er aksjeeier.</article><article class="numberedLegalP" data-numerator="5" id="paragraf-2-nummer-5">(5) Juridiske personer kan kreve at ufullstendige eller upresise opplysninger om deres identitet blir rettet.</article></article><article class="legalArticle" data-lovdata-URL="LTI/forskrift/2022-09-01-1523/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Formidling av informasjon</span></h2><article class="numberedLegalP" data-numerator="1" id="paragraf-3-nummer-1">(1) En formidler skal uten opphold formidle fra selskapet til aksjeeiere eller til en tredjeperson utpekt av en aksjeeier informasjon som selskapet plikter å gi til aksjeeieren slik at aksjeeieren kan utøve de rettigheter som knytter seg til aksjene, og som er rettet til alle aksjonærer i samme aksjeklasse.</article><article class="numberedLegalP" data-numerator="2" id="paragraf-3-nummer-2">(2) Dersom opplysningene er tilgjengelig på selskapets nettsted, er det tilstrekkelig å sende informasjon til aksjeeierne om hvor de kan finne informasjonen. Plikten gjelder ikke dersom selskapet selv formidler informasjonen direkte til aksjeeieren eller til en tredjeperson utpekt av aksjeeieren.</article><article class="numberedLegalP" data-numerator="3" id="paragraf-3-nummer-3">(3) En formidler skal uten opphold formidle informasjon til selskapet fra en aksjeeier når informasjonen gjelder utøvelse av aksjeeierrettigheter.</article><article class="numberedLegalP" data-numerator="4" id="paragraf-3-nummer-4">(4) Er det flere ledd med formidlere, skal informasjon etter første og annet ledd videreformidles uten opphold, med mindre et av leddene allerede har formidlet opplysningene direkte til den endelige mottaker.</article></article><article class="legalArticle" data-lovdata-URL="LTI/forskrift/2022-09-01-1523/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilrettelegging for utøvelse av aksjeeierrettigheter</span></h2><article class="numberedLegalP" data-numerator="1" id="paragraf-4-nummer-1">(1) En formidler skal legge til rette for at aksjeeier kan utøve sine aksjeeierrettigheter, herunder retten til å delta og stemme på generalforsamling. Tilretteleggingen omfatter blant annet nødvendige tiltak for at aksjeeier eller en tredjeperson utpekt av aksjeeier kan utøve rettighetene selv, eller at formidleren utøver aksjeeierrettighetene etter uttrykkelig fullmakt og instruksjon fra aksjeeieren.</article><article class="numberedLegalP" data-numerator="2" id="paragraf-4-nummer-2">(2) En formidler skal uten opphold videreformidle til en aksjeeier eller en tredjeperson utpekt av aksjeeier elektroniske bekreftelser som formidleren har mottatt fra selskapet om mottak, registrering og medregning av stemmer. Tilsvarende gjelder anmodning fra aksjeeier eller tredjeperson utpekt av aksjeeier om slike bekreftelser.</article></article><article class="legalArticle" data-lovdata-URL="LTI/forskrift/2022-09-01-1523/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Utfyllende bestemmelser</span></h2><article class="legalP" id="paragraf-5-ledd-1">EØS-avtalen vedlegg XXII nr. 10ga (forordning (EU) 2018/1212) om fastsettelse av minstekrav til gjennomføring av bestemmelsene i europaparlaments- og rådsdirektiv 2007/36/EF med hensyn til aksjeeieres identitet, overføring av opplysninger og tilrettelegging for utøvelse av aksjeeierrettigheter gjelder som forskrift med de tilpasninger som følge av vedlegg XXII, protokoll 1 til avtalen og avtalen for øvrig.</article></article><article class="legalArticle" data-lovdata-URL="LTI/forskrift/2022-09-01-1523/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Gebyrer mv.</span></h2><article class="legalP" id="paragraf-6-ledd-1">Forvalter og andre formidlere skal offentliggjøre hvilke gebyrer mv. de tar for hver enkelt tjeneste som omfattes av denne forskriften. Gebyrene mv. skal være ikke-diskriminerende og stå i forhold til de faktiske kostnadene ved utføring av tjenestene.</article></article><article class="legalArticle" data-lovdata-URL="LTI/forskrift/2022-09-01-1523/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Forholdet til taushetsplikt</span></h2><article class="legalP" id="paragraf-7-ledd-1">Formidlere som oppfyller sine forpliktelser etter denne forskriften, skal ikke med dette anses å overtre bestemmelser om taushetsplikt i lov- og forskrift eller avtaler.</article></article><article class="legalArticle" data-lovdata-URL="LTI/forskrift/2022-09-01-1523/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Forskriften trer i kraft 1. juli 2023.</article></article></main></body></html>