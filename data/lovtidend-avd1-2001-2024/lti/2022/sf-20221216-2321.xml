<!DOCTYPE html><html lang="nb"><head><title>Forskrift om endring i flere forskrifter som følge av lovendring om at manuellterapeuter tas inn i autorisasjonsordningen for helsepersonell</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-12-16-2321</dd><dt class="dokid">DokumentID</dt><dd class="dokid">LTI/forskrift/2022-12-16-2321</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="subunit">Etat</dt><dd class="subunit"><ul><li>Kommunetjenesteavdeling</li></ul></dd><dt class="dateInForce">I kraft fra</dt><dd class="dateInForce">2023-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2017-09-01-1334</li><li>forskrift/2005-12-21-1668</li><li>forskrift/2022-06-28-1230</li><li>forskrift/2008-10-08-1130</li></ul></dd><dt class="basedOn">Hjemmel</dt><dd class="basedOn"><ul><li>lov/2011-06-24-30/§3-2</li><li>lov/1997-02-28-19/§5-8</li><li>lov/1997-02-28-19/§5-25</li><li>lov/1997-02-28-19/§8-7</li><li>lov/1997-02-28-19/§22-2</li><li>lov/1999-07-02-64/§3</li><li>lov/1999-07-02-64/§52</li></ul></dd><dt class="dateOfPublication">Kunngjort</dt><dd class="dateOfPublication">2022-12-20 17:20</dd><dt class="journalNumber">Journalnummer</dt><dd class="journalNumber">2022-1769</dd><dt class="title">Tittel</dt><dd class="title">Forskrift om endring i flere forskrifter som følge av lovendring om at manuellterapeuter tas inn i autorisasjonsordningen for helsepersonell</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Helse- og omsorgsdepartementet 16. desember 2022 med hjemmel i lov 24. juni 2011 nr. 30 om kommunale helse- og omsorgstjenester m.m. (helse- og omsorgstjenesteloven) § 3-2 fjerde ledd, lov 28. februar 1997 nr. 19 om folketrygd (folketrygdloven) § 5-8, 5-25, § 8-7 niende ledd, § 22-2 og lov 2. juli 1999 nr. 64 om helsepersonell m.v. (helsepersonelloven) § 3 andre ledd og § 52.</dd><dt class="refid">RefID</dt><dd class="refid">forskrift/2022-12-16-2321</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i flere forskrifter som følge av lovendring om at manuellterapeuter tas inn i autorisasjonsordningen for helsepersonell<ul class="tocSubUl"><li>I<ul class="tocSubUl"><li>§ 2. Definisjoner</li></ul></li><li>II</li><li>III</li><li>IV</li><li>V</li></ul></li></ul></dd></dl></header><main class="documentBody" data-lovdata-URL="LTI/forskrift/2022-12-16-2321" id="dokument"><h1>Forskrift om endring i flere forskrifter som følge av lovendring om at manuellterapeuter tas inn i autorisasjonsordningen for helsepersonell</h1><section class="section" data-name="kapI" id="kapittel-1" data-lovdata-URL="LTI/forskrift/2022-12-16-2321/KAPITTEL_1"><h2 data-text-align="center">I</h2><article class="defaultP">Forskrift 1. september 2017 nr. 1334 om funksjons- og kvalitetskrav for fysioterapeuter med kommunal driftsavtale § 2 skal lyde:</article><article class="futureLegalArticle" data-name="§2" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></span><article class="legalP" id="kapittel-1-foreslåttparagraf-1-ledd-1">I forskriften menes med:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-1-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-1-ledd-1"><i>Fysioterapeut:</i> Selvstendig næringsdrivende fysioterapeut, inkludert manuellterapeut, med kommunal driftsavtale.</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-1-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-2-ledd-1"><i>Manuellterapeut:</i> Fysioterapeut registrert med autorisasjon som manuellterapeut i Helsepersonellregisteret. I en overgangsperiode fram til 1.1.2024 defineres også fysioterapeut som er registrert i Helsepersonellregisteret med tilleggskompetansen sykmeldings-, rekvisisjons- og henvisningsrett som manuellterapeut.</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-1-ledd-1-punkt-3"><article class="legalP" id="kapittel-1-foreslåttparagraf-1-ledd-1-punkt-3-ledd-1"><i>Kommunal driftsavtale:</i> Avtale med kommunen om å tilby fysioterapitjenester på vegne av kommunen.</article></article></li></ul></article></article></section><section class="section" data-name="kapII" id="kapittel-2" data-lovdata-URL="LTI/forskrift/2022-12-16-2321/KAPITTEL_2"><h2 data-text-align="center">II</h2><article class="defaultP">Forskrift 21. desember 2005 nr. 1668 om unntak fra vilkåret om legeerklæring når kiropraktorer og manuellterapeuter dokumenterer arbeidsuførheten med erklæring § 1 andre ledd skal lyde:</article><article class="legalP" id="kapittel-2-ledd-1">Manuellterapeut som skal dokumentere arbeidsuførhet må ha autorisasjon som manuellterapeut etter helsepersonelloven § 48. I en overgangsperiode fram til 1. januar 2024 kan også fysioterapeut som er registrert i Helsepersonellregisteret med tilleggskompetansen sykmeldings-, rekvisisjons- og henvisningsrett dokumentere arbeidsuførhet. Dette gjelder fysioterapeut som:<ul class="defaultList"><li data-li-identifier="a." data-name="a."><article class="listArticle" id="kapittel-2-ledd-1-punkt-1"><article class="legalP" id="kapittel-2-ledd-1-punkt-1-ledd-1">har bestått eksamen i klinisk masterstudium i manuellterapi for fysioterapeuter ved norsk universitet eller tilsvarende, eller</article></article></li><li data-li-identifier="b." data-name="b."><article class="listArticle" id="kapittel-2-ledd-1-punkt-2"><article class="legalP" id="kapittel-2-ledd-1-punkt-2-ledd-1">hadde godkjenning for bruk av takst A8 før 1. juli 2015, har bestått eksamen i differensialdiagnostikk, laboratorieanalyser og utdanning i radiologi tilsvarende norsk masterutdanning, og i tillegg har gjennomgått opplæring i trygdefaglige emner mv.</article></article></li></ul></article> <article class="defaultP" margin-top="true">§ 1 tredje ledd oppheves.</article></section><section class="section" data-name="kapIII" id="kapittel-3" data-lovdata-URL="LTI/forskrift/2022-12-16-2321/KAPITTEL_3"><h2 data-text-align="center">III</h2><article class="defaultP">Forskrift 28. juni 2022 nr. 1230 om stønad til dekning av utgifter til fysioterapi m.m. kapittel II merknad A4 skal lyde:</article><article class="defaultP"><i>Merknad A4</i></article><article class="legalP" id="kapittel-3-ledd-1">Det er et vilkår for rett til stønad at behandlingen utføres av manuellterapeut, jf. helsepersonelloven § 48. I en overgangsperiode fram til 1. januar 2024 gis det også stønad når behandlingen utføres av fysioterapeut som er registrert i Helsepersonellregisteret med tilleggskompetansen sykmeldings-, rekvisisjons- og henvisningsrett.</article><article class="legalP" id="kapittel-3-ledd-2">Dette gjelder fysioterapeut som:<ul class="defaultList"><li data-li-identifier="a." data-name="a."><article class="listArticle" id="kapittel-3-ledd-2-punkt-1"><article class="legalP" id="kapittel-3-ledd-2-punkt-1-ledd-1">har bestått eksamen i klinisk masterstudium i manuellterapi for fysioterapeuter ved norsk universitet eller tilsvarende utdanning eller</article></article></li><li data-li-identifier="b." data-name="b."><article class="listArticle" id="kapittel-3-ledd-2-punkt-2"><article class="legalP" id="kapittel-3-ledd-2-punkt-2-ledd-1">hadde godkjenning for bruk av takst A8 før 1. juli 2015, har bestått eksamen i differensialdiagnostikk, laboratorieanalyser og utdanning i radiologi tilsvarende norsk masterutdanning, og i tillegg har gjennomgått opplæring i trygdefaglige emner mv., jf. forskrift 21. desember 2005 nr. 1668 om unntak fra vilkåret om legeerklæring når kiropraktorer og manuellterapeuter dokumenterer arbeidsuførheten med erklæring.</article></article></li></ul></article><article class="legalP" id="kapittel-3-ledd-3">Taksten kan utløses fra den dato autorisasjon som manuellterapeut eller tilleggskompetansen Sykmeldings-, rekvisisjons- og henvisningsrett er registrert i Helsepersonellregisteret.</article><article class="legalP" id="kapittel-3-ledd-4">Fysioterapeut som er under masterutdanning i manuellterapi eller godkjent tilsvarende videreutdanning i manuellterapi, kan benytte takstene A8a og A8b i forbindelse med veiledet praksis som er nødvendig for å få godkjent utdanningen.</article></section><section class="section" data-name="kapIV" id="kapittel-4" data-lovdata-URL="LTI/forskrift/2022-12-16-2321/KAPITTEL_4"><h2 data-text-align="center">IV</h2><article class="defaultP">Forskrift 8. oktober 2008 nr. 1130 om autorisasjon, lisens og spesialistgodkjenning for helsepersonell med yrkeskvalifikasjoner fra andre EØS-land eller fra Sveits § 13 første ledd skal lyde:</article><article class="legalP" id="kapittel-4-ledd-1">Søker har rett til autorisasjon eller lisens som ambulansearbeider, apotektekniker, audiograf, bioingeniør, ergoterapeut, fotterapeut, fysioterapeut, helsefagarbeider, helsesekretær, hjelpepleier, kiropraktor, klinisk ernæringsfysiolog, manuellterapeut, naprapat, omsorgsarbeider, optiker, ortopediingeniør, ortoptist, osteopat, paramedisiner, perfusjonist, psykolog, radiograf, reseptarfarmasøyt, tannhelsesekretær, tannpleier, tanntekniker eller vernepleier, dersom søkeren fremlegger kvalifikasjonsbevis som kreves i en annen avtalestat for der å kunne utøve et av overnevnte lovregulerte yrker.</article></section><section class="section" data-name="kapV" id="kapittel-5" data-lovdata-URL="LTI/forskrift/2022-12-16-2321/KAPITTEL_5"><h2 data-text-align="center">V</h2><article class="legalP" id="kapittel-5-ledd-1">Forskriften trer i kraft 1. januar 2023.</article></section></main></body></html>