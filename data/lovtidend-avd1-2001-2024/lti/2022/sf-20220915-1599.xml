<!DOCTYPE html><html lang="no"><head><title>Forskrift om endring i forskrift om opptak til studier ved OsloMet – storbyuniversitetet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-09-15-1599</dd><dt class="dokid">DokumentID</dt><dd class="dokid">LTI/forskrift/2022-09-15-1599</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>OsloMet – storbyuniversitetet</li></ul></dd><dt class="dateInForce">I kraft fra</dt><dd class="dateInForce">2022-10-01, gjelder fra og med opptaket til studieåret 2023–2024</dd><dt class="changesToDocuments">Endrer</dt><dd class="changesToDocuments"><ul><li>forskrift/2015-12-15-1681</li></ul></dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-6</li><li>lov/2005-04-01-15/§3-7</li><li>forskrift/2005-12-01-1392/§2</li><li>forskrift/2017-01-06-13/§1-1</li></ul></dd><dt class="dateOfPublication">Kunngjort</dt><dd class="dateOfPublication">2022-09-21 14:30</dd><dt class="journalNumber">Journalnummer</dt><dd class="journalNumber">2022-1231</dd><dt class="title">Tittel</dt><dd class="title">Forskrift om endring i forskrift om opptak til studier ved OsloMet – storbyuniversitetet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av universitetsstyret ved OsloMet – storbyuniversitetet 15. september 2022 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-6 og § 3-7, forskrift 1. desember 2005 nr. 1392 om krav til mastergrad § 2 og forskrift 6. januar 2017 nr. 13 om opptak til høgre utdanning § 1-1 fjerde ledd.</dd><dt class="refid">RefID</dt><dd class="refid">forskrift/2022-09-15-1599</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om opptak til studier ved OsloMet – storbyuniversitetet<ul class="tocSubUl"><li>I<ul class="tocSubUl"><li>§ 1. Virkeområde</li><li>§ 5. Betinget tilbud</li><li>§ 6. Trekk av studium</li><li>§ 9. Beregning av karakterpoeng og tilleggspoeng på grunnlag av videregående skole</li><li>§ 12. Tilleggspoeng for opptak til masterstudier</li><li>§ 13. Tilleggspoeng for opptak til videreutdanninger og PPU</li><li>§ 15. Kvoter</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2022-09-15-1599" id="dokument"><h1>Forskrift om endring i forskrift om opptak til studier ved OsloMet – storbyuniversitetet</h1><section class="section" data-name="kapI" id="kapittel-1" data-lovdata-URL="LTI/forskrift/2022-09-15-1599/KAPITTEL_1"><h2 data-text-align="center">I</h2><article class="defaultP">I forskrift 15. desember 2015 nr. 1681 om opptak til studier ved OsloMet – storbyuniversitetet gjøres følgende endringer:</article> <article class="defaultP" margin-top="true">§ 1 skal lyde:</article><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></span><article class="legalP" id="kapittel-1-foreslåttparagraf-1-ledd-1">Denne forskriften gjelder opptak til studiepoenggivende studier ved OsloMet. Forskriften gjelder også for opptak til forkurs til ingeniørutdanning.</article><article class="legalP" id="kapittel-1-foreslåttparagraf-1-ledd-2">Regler for opptak til doktorgradsstudier er gitt i forskrift om graden ph.d. ved OsloMet.</article><article class="legalP" id="kapittel-1-foreslåttparagraf-1-ledd-3">Opptak til grunnutdanninger reguleres av forskrift om opptak til høgare utdanning.</article></article> <article class="defaultP" margin-top="true">§ 2 første ledd skal lyde:</article><article class="legalP" id="kapittel-1-ledd-1">Opptakskrav fastsettes i studiets programplan. Krav til det faglige grunnlaget i henhold til § 3 og § 5 i forskrift om krav til mastergrad skal også fastsettes i programplanen.</article> <article class="defaultP" margin-top="true">§ 2 andre ledd skal lyde:</article><article class="legalP" id="kapittel-1-ledd-2">Søkere uten generell studiekompetanse må dokumentere at de oppfyller krav til norsk- og engelskkunnskaper i henhold til krav i forskrift om opptak til høgare utdanning § 2-1. Unntak fra språkkravene kan fastsettes i programplanen.</article> <article class="defaultP" margin-top="true">§ 2 fjerde ledd skal lyde:</article><article class="numberedLegalP" data-numerator="4" id="kapittel-1-nummer-1">(4) Søkere som er 25 år eller eldre i opptaksåret, og som ikke dekker opptakskravet gjennom formell utdanning, kan få vurdert om de er kvalifiserte for et bestemt studium på grunnlag av realkompetanse. Realkompetanse kan tilkjennes på grunnlag av kunnskaper søker har fått gjennom lønnet og ulønnet arbeid, organisasjonsarbeid, utdanning eller på annen måte.<article class="legalP" id="kapittel-1-nummer-1-ledd-1">Spesielle opptakskrav gitt i forskrift, rammeplan eller programplan som regulerer opptaket til det aktuelle studiet, gjelder også for søkere som blir kvalifisert for opptak på grunnlag av realkompetanse.</article><article class="legalP" id="kapittel-1-nummer-1-ledd-2">Dersom det åpnes for opptak på grunnlag av realkompetanse må retningslinjer for realkompetansevurdering fastsettes i programplanen.</article></article> <article class="defaultP" margin-top="true">§ 2 sjette ledd, bokstav a skal lyde:</article><article class="legalP" id="kapittel-1-ledd-3">For søkere med bokstavkarakterer er tallverdien for det faglige minstekravet for opptak 2,5, jf. § 10. For søkere med karakterer fra gammel norsk karakterskala er minstekravet for opptak 2,75.</article> <article class="defaultP" margin-top="true">§ 2 sjuende ledd skal lyde:</article><article class="legalP" id="kapittel-1-ledd-4">For opptak til erfaringsbaserte masterstudier i samsvar med forskrift om krav til mastergrad § 5, kreves i tillegg minst 2 års relevant yrkespraksis. Det fastsettes i programplanen hva som er relevant yrkespraksis. Det kan i programplanen fastsettes krav om mer enn 2 års yrkespraksis. Yrkespraksis skal være gjennomført etter endt grunnutdanning, med mindre annet fremgår av programplanen.</article> <article class="defaultP" margin-top="true">§ 2 åttende ledd skal lyde:</article><article class="legalP" id="kapittel-1-ledd-5">Søkere til engelskspråklige masterprogram må dokumentere engelskkunnskaper på høyere nivå, tilsvarende engelsk fra vg1 i norsk videregående skole (140 årstimer) med karakteren 4 eller bedre. Engelskkunnskaper kan også dokumenteres med tilsvarende engelsktest. Annen dokumentasjon kan godkjennes etter individuell vurdering.</article> <article class="defaultP" margin-top="true">§ 3 første ledd skal lyde:</article><article class="legalP" id="kapittel-1-ledd-6">Søknadsfrister for opptak til OsloMet kunngjøres samtidig med utlysing av studiene.</article> <article class="defaultP" margin-top="true">§ 3 andre ledd oppheves.</article> <article class="defaultP" margin-top="true">§ 3 nåværende tredje ledd blir nytt andre ledd.</article> <article class="defaultP" margin-top="true">§ 3 fjerde ledd oppheves.</article> <article class="defaultP" margin-top="true">§ 5 skal lyde:</article><article class="futureLegalArticle" data-name="§5" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Betinget tilbud</span></span><article class="numberedLegalP" data-numerator="1" id="kapittel-1-foreslåttparagraf-2-nummer-1">(1) Universitetet kan etter nærmere vurdering gi betinget tilbud der søker mangler del(er) av opptaksgrunnlaget. Forutsetningen er at søker kvalifiserer seg før studiet starter.</article><article class="numberedLegalP" data-numerator="2" id="kapittel-1-foreslåttparagraf-2-nummer-2">(2) Søkere med betinget tilbud må dokumentere opptakskravene innen nærmere angitt frist for å beholde tilbudet.</article></article> <article class="defaultP" margin-top="true">§ 6 skal lyde:</article><article class="futureLegalArticle" data-name="§6" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Trekk av studium</span></span><article class="numberedLegalP" data-numerator="1" id="kapittel-1-foreslåttparagraf-3-nummer-1">(1) Et studium kan trekkes selv om det er kvalifiserte søkere, dersom det ikke er tilstrekkelig antall søkere eller faglige eller økonomiske ressurser til å gi et fullverdig tilbud. Studiet må senest trekkes før tilbud om studieplasser sendes ut.</article><article class="numberedLegalP" data-numerator="2" id="kapittel-1-foreslåttparagraf-3-nummer-2">(2) For studier med rangering etter § 11 (10) kan det gjøres unntak dersom det i tilbudsbrevet er tatt forbehold om det.</article></article> <article class="defaultP" margin-top="true">§ 8 første ledd skal lyde:</article><article class="numberedLegalP" data-numerator="1" id="kapittel-1-nummer-2">(1) Innpassingsopptak kan brukes i følgende tilfeller:<ul class="defaultList"><li data-li-identifier="a." data-name="a."><article class="listArticle" id="kapittel-1-nummer-2-punkt-1"><article class="legalP" id="kapittel-1-nummer-2-punkt-1-ledd-1">Fra og med 2. studieår i grunnutdanninger med ledig kapasitet</article></article></li><li data-li-identifier="b." data-name="b."><article class="listArticle" id="kapittel-1-nummer-2-punkt-2"><article class="legalP" id="kapittel-1-nummer-2-punkt-2-ledd-1">For søknader fra søkere som har bestått deler av masterprogrammet det søkes opptak til.</article></article></li></ul></article> <article class="defaultP" margin-top="true">§ 8 andre ledd skal lyde:</article><article class="legalP" id="kapittel-1-ledd-7">Søkere til innpassingsopptak må dekke de gjeldende opptakskrav til studiet de søker opptak til.</article> <article class="defaultP" margin-top="true">§ 9 skal lyde:</article><article class="futureLegalArticle" data-name="§9" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 9</span>. <span class="legalArticleTitle">Beregning av karakterpoeng og tilleggspoeng på grunnlag av videregående skole</span></span><article class="legalP" id="kapittel-1-foreslåttparagraf-4-ledd-1">Der opptakskravet er generell studiekompetanse beregnes karakterpoeng og tilleggspoeng etter reglene i forskrift om opptak til høgare utdanning.</article></article> <article class="defaultP" margin-top="true">§ 11 nytt fjerde ledd skal lyde:</article><article class="legalP" id="kapittel-1-ledd-8">Søkere skal i utgangspunktet vurderes etter karakterer fra ECTS-skalaen.</article> <article class="defaultP" margin-top="true">§ 11 nåværende fjerde ledd blir nytt femte ledd.</article> <article class="defaultP" margin-top="true">§ 11 nåværende femte ledd blir nytt sjette ledd, og skal lyde:</article><article class="legalP" id="kapittel-1-ledd-9">Det kan i programplanen fastsettes egne rangeringsregler for opptak i kvote for søkere fra utenfor EU/EØS, jf. § 15 andre ledd, uavhengig av øvrige regler fastsatt etter denne forskriften.</article> <article class="defaultP" margin-top="true">§ 11 nåværende sjette ledd blir nytt sjuende ledd, og skal lyde:</article><article class="legalP" id="kapittel-1-ledd-10">Det kan i programplanen fastsettes at søkere rangeres kun på grunnlag av opptaksprøven til studier der opptaksprøve er et krav for å bli kvalifisert for opptak. Rangeringsregler og retningslinjer fastsettes i programplanen.</article> <article class="defaultP" margin-top="true">§ 11 nåværende sjuende ledd blir nytt åttende ledd.</article> <article class="defaultP" margin-top="true">§ 11 nåværende åttende ledd blir nytt niende ledd.</article> <article class="defaultP" margin-top="true">§ 11 nytt tiende ledd skal lyde:</article><article class="legalP" id="kapittel-1-ledd-11">Søkere til studier med løpende opptak rangeres på grunnlag av tidspunktet søknaden blir registrert.</article> <article class="defaultP" margin-top="true">§ 12 skal lyde:</article><article class="futureLegalArticle" data-name="§12" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 12</span>. <span class="legalArticleTitle">Tilleggspoeng for opptak til masterstudier</span></span><article class="numberedLegalP" data-numerator="1" id="kapittel-1-foreslåttparagraf-5-nummer-1">(1) Det gis normalt ikke tilleggspoeng for opptak til masterstudier.</article><article class="numberedLegalP" data-numerator="2" id="kapittel-1-foreslåttparagraf-5-nummer-2">(2) Det kan i spesielle tilfeller gis tilleggspoeng (utdanningspoeng) for relevant utdanning utover det faglige grunnlaget på følgende måte: 0,25 poeng per 30 studiepoeng, maksimalt 1 poeng. Det må framgå av programplanen for det enkelte studium hva som er relevant utdanning.</article><article class="numberedLegalP" data-numerator="3" id="kapittel-1-foreslåttparagraf-5-nummer-3">(3) Det kan i spesielle tilfeller gis tilleggspoeng (praksispoeng) for relevant yrkespraksis på følgende måte: 0,25 poeng per halvår i inntil 2 år, maksimalt 1 poeng. Det må framgå av programplanen for det enkelte studium hva som er relevant yrkespraksis. For opptak til erfaringsbaserte masterstudier i samsvar med forskrift om krav til mastergrad § 5 gis tilleggspoeng kun for yrkespraksis utover det faglige grunnlaget. Yrkespraksis må være opparbeidet etter endt grunnutdanning.</article><article class="numberedLegalP" data-numerator="4" id="kapittel-1-foreslåttparagraf-5-nummer-4">(4) I helt spesielle tilfeller kan det fastsettes i programplanen at det gis ytterligere inntil 1 tilleggspoeng (bonuspoeng) for spesiell yrkespraksis, utdanning eller andre forhold.</article></article> <article class="defaultP" margin-top="true">§ 13 skal lyde:</article><article class="futureLegalArticle" data-name="§13" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 13</span>. <span class="legalArticleTitle">Tilleggspoeng for opptak til videreutdanninger og PPU</span></span><article class="numberedLegalP" data-numerator="1" id="kapittel-1-foreslåttparagraf-6-nummer-1">(1) Det gis normalt ikke tilleggspoeng for opptak til videreutdanninger og PPU.</article><article class="numberedLegalP" data-numerator="2" id="kapittel-1-foreslåttparagraf-6-nummer-2">(2) Det kan i spesielle tilfeller gis tilleggspoeng (utdanningspoeng) for relevant utdanning utover det faglige grunnlaget på følgende måte: 0,25 per 30 studiepoeng, maksimalt 1,5 poeng. Det må framgå av program- eller emneplanen for det enkelte studium hva som er relevant utdanning.</article><article class="numberedLegalP" data-numerator="3" id="kapittel-1-foreslåttparagraf-6-nummer-3">(3) Det kan i spesielle tilfeller gis tilleggspoeng (praksispoeng) for relevant yrkespraksis utover det faglige grunnlaget på følgende måte: 0,25 poeng per halvår i inntil 5 år, maksimalt 2,5 poeng. Det må framgå av program- eller emneplanen for det enkelte studium hva som er relevant yrkespraksis. Yrkespraksis må være opparbeidet etter endt grunnutdanning.</article><article class="numberedLegalP" data-numerator="4" id="kapittel-1-foreslåttparagraf-6-nummer-4">(4) I helt spesielle tilfeller kan øvrige tilleggspoeng fastsettes i program- eller emneplanen.</article></article> <article class="defaultP" margin-top="true">§ 15 skal lyde:</article><article class="futureLegalArticle" data-name="§15" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 15</span>. <span class="legalArticleTitle">Kvoter</span></span><article class="numberedLegalP" data-numerator="1" id="kapittel-1-foreslåttparagraf-7-nummer-1">(1) For opptak til master- og videreutdanninger med tilleggspoeng må eventuell kvotefordeling fastsettes i programplanen. Dersom kvotefordeling ikke er omtalt konkurrerer alle søkere i en kvote.</article><article class="numberedLegalP" data-numerator="2" id="kapittel-1-foreslåttparagraf-7-nummer-2">(2) For opptak til engelskspråklige masterstudier etter forskrift om krav til mastergrad § 3, kan det i programplanen fastsettes at inntil 50&#xa0;% av studieplassene forbeholdes søkere fra utenfor EU/EØS.</article><article class="numberedLegalP" data-numerator="3" id="kapittel-1-foreslåttparagraf-7-nummer-3">(3) For opptak til forkurs kan det fastsettes egne kvoter i programplanen.</article><article class="numberedLegalP" data-numerator="4" id="kapittel-1-foreslåttparagraf-7-nummer-4">(4) Det kan i helt spesielle tilfeller fastsettes egne kvoter. Regler for slike kvoter må beskrives i programplanen.</article><article class="numberedLegalP" data-numerator="5" id="kapittel-1-foreslåttparagraf-7-nummer-5">(5) For opptak til masterstudier gis tilbud i kvote for karakterpoeng først. For andre opptak med kvoter hentes tilbud i den minste kvoten først.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2022-09-15-1599/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. oktober 2022 og gjelder fra og med opptaket til studieåret 2023–2024.</article></section></main></body></html>