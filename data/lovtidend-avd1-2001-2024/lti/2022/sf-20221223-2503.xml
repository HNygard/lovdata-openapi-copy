<!DOCTYPE html><html lang="nb"><head><title>Forskrift om endring i forskrift til lov om petroleumsvirksomhet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-12-23-2503</dd><dt class="dokid">DokumentID</dt><dd class="dokid">LTI/forskrift/2022-12-23-2503</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="subunit">Etat</dt><dd class="subunit"><ul><li>Olje- og gassavdelingen</li></ul></dd><dt class="dateInForce">I kraft fra</dt><dd class="dateInForce">2023-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1997-06-27-653</li></ul></dd><dt class="basedOn">Hjemmel</dt><dd class="basedOn"><ul><li>lov/1996-11-29-72/§10-18</li><li>forskrift/2009-05-15-512</li><li>forskrift/1997-06-27-653/§39</li></ul></dd><dt class="dateOfPublication">Kunngjort</dt><dd class="dateOfPublication">2022-12-28 15:15</dd><dt class="journalNumber">Journalnummer</dt><dd class="journalNumber">2022-1961</dd><dt class="title">Tittel</dt><dd class="title">Forskrift om endring i forskrift til lov om petroleumsvirksomhet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Olje- og energidepartementet 23. desember 2022 med hjemmel i lov 29. november 1996 nr. 72 om petroleumsvirksomhet § 10-18 første ledd, jf. delegeringsvedtak 15. mai 2009 nr. 512 og forskrift 27. juni 1997 nr. 653 til lov om petroleumsvirksomhet § 39 syvende ledd.</dd><dt class="refid">RefID</dt><dd class="refid">forskrift/2022-12-23-2503</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift til lov om petroleumsvirksomhet<ul class="tocSubUl"><li>I<ul class="tocSubUl"><li>§ 6. Meddelelse av opplysninger i forbindelse med undersøkelser mv.</li><li>§ 26. Måling av produsert petroleum</li><li>§ 30. Traséundersøkelser og andre grunnundersøkelser</li><li>§ 41. Refusjon av arealavgift</li><li>§ 79. Navnsetting mv. av petroleumsforekomster</li><li>§ 85. Saksbehandling og taushetsplikt</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2022-12-23-2503" id="dokument"><h1>Forskrift om endring i forskrift til lov om petroleumsvirksomhet</h1><section class="section" data-name="kapI" id="kapittel-1" data-lovdata-URL="LTI/forskrift/2022-12-23-2503/KAPITTEL_1"><h2 data-text-align="center">I</h2><article class="defaultP">I forskrift 27. juni 1997 nr. 653 til lov om petroleumsvirksomhet gjøres følgende endringer:</article> <article class="defaultP" margin-top="true">§ 6 skal lyde:</article><article class="futureLegalArticle" data-name="§6" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Meddelelse av opplysninger i forbindelse med undersøkelser mv.</span></span><article class="legalP" id="kapittel-1-foreslåttparagraf-1-ledd-1">Rettighetshaver skal senest fem uker før aktiviteten etter en undersøkelsestillatelse påbegynnes sende opplysninger til Oljedirektoratet, Fiskeridirektoratet, Havforskningsinstituttet og Forsvaret om:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-1-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-1-ledd-1">tid, varighet og nøyaktige opplysninger om området for undersøkelsen,</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-1-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-2-ledd-1">undersøkelsesmetoder som skal anvendes,</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-1-ledd-1-punkt-3"><article class="legalP" id="kapittel-1-foreslåttparagraf-1-ledd-1-punkt-3-ledd-1">hvilket fartøy som skal benyttes.</article></article></li></ul></article><article class="legalP" id="kapittel-1-foreslåttparagraf-1-ledd-2">Oljedirektoratet fastsetter nærmere bestemmelser om innsending av opplysninger i forbindelse med undersøkelser, blant annet om unntak fra fristen i første ledd.</article><article class="legalP" id="kapittel-1-foreslåttparagraf-1-ledd-3">Fartøy som foretar geofysisk undersøkelse, skal ha fiskerikyndig person om bord når det er nødvendig av hensyn til fiskerivirksomheten i området. I tvilstilfeller har Oljedirektoratet i samråd med Fiskeridirektoratet avgjørende myndighet. Oljedirektoratet fastsetter nærmere bestemmelser om fiskerikyndig person.</article><article class="legalP" id="kapittel-1-foreslåttparagraf-1-ledd-4">Oljedirektoratet skal sørge for at det finnes en nettside med oppdatert informasjon om geofysiske undersøkelser.</article><article class="legalP" id="kapittel-1-foreslåttparagraf-1-ledd-5">Etter at den enkelte aktiviteten i medhold av en undersøkelsestillatelse er fullført, skal rettighetshaver sende data, registreringer og resultater fra aktiviteten til Oljedirektoratet. Rettighetshaver skal videre opplyse om resultatene mv. fra undersøkelsen skal være omsettelige. Oljedirektoratet fastsetter nærmere bestemmelser om innsending av slik data, registreringer og resultater.</article><article class="legalP" id="kapittel-1-foreslåttparagraf-1-ledd-6">Fartøy som utfører geofysisk undersøkelse skal ha om bord og bruke utstyr som overvåker og rapporterer fartøyets posisjon og bevegelser så lenge undersøkelsesaktiviteten pågår. Oljedirektoratet fastsetter nærmere bestemmelser om sporingsutstyr, herunder tilgang til data.</article><article class="legalP" id="kapittel-1-foreslåttparagraf-1-ledd-7">Denne paragrafen gjelder tilsvarende for undersøkelser som foretas etter en utvinningstillatelse.</article></article> <article class="defaultP" margin-top="true">§ 20 første ledd skal lyde:</article><article class="legalP" id="kapittel-1-ledd-1">Plan for utbygging og drift av en eller flere petroleumsforekomster, jf. loven § 4-2, skal inneholde en beskrivelse av utbyggingen og en konsekvensutredning. Uttalelser til konsekvensutredningen tas med i vurderingen ved godkjennelse av plan for utbygging og drift. Planen skal sendes departementet og Arbeids- og inkluderingsdepartementet med kopi til Oljedirektoratet og Petroleumstilsynet.</article> <article class="defaultP" margin-top="true">§ 28 første ledd skal lyde:</article><article class="legalP" id="kapittel-1-ledd-2">Søknad om tillatelse til anlegg og drift av innretninger som nevnt i loven § 4-3 første ledd skal omfatte en plan som skal inneholde beskrivelse av prosjektet og en konsekvensutredning. Uttalelser til konsekvensutredningen tas med i vurderingen ved godkjennelse av plan for anlegg og drift. Søknaden skal sendes departementet og Arbeids- og inkluderingsdepartementet med kopi til Oljedirektoratet og Petroleumstilsynet. Dersom en søknad fremmes av andre enn rettighetshaver etter en utvinningstillatelse, kommer bestemmelsene i § 8 til anvendelse så langt de passer.</article> <article class="defaultP" margin-top="true">§ 26 skal lyde:</article><article class="futureLegalArticle" data-name="§26" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 26</span>. <span class="legalArticleTitle">Måling av produsert petroleum</span></span><article class="legalP" id="kapittel-1-foreslåttparagraf-2-ledd-1">Rettighetshaver skal måle produsert petroleum.</article><article class="legalP" id="kapittel-1-foreslåttparagraf-2-ledd-2">Oljedirektoratet fastsetter nærmere bestemmelser om slik måling, herunder om utstyr og fremgangsmåte og om korrigering av måleresultater.</article></article> <article class="defaultP" margin-top="true">§ 30 skal lyde:</article><article class="futureLegalArticle" data-name="§30" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 30</span>. <span class="legalArticleTitle">Traséundersøkelser og andre grunnundersøkelser</span></span><article class="legalP" id="kapittel-1-foreslåttparagraf-3-ledd-1">Rettighetshaver skal senest fem uker før traséundersøkelser og andre grunnundersøkelser påbegynnes sende opplysninger til Oljedirektoratet, Fiskeridirektoratet, Havforskningsinstituttet og Forsvaret om:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-3-ledd-1-punkt-1"><article class="legalP" id="kapittel-1-foreslåttparagraf-3-ledd-1-punkt-1-ledd-1">formålet med undersøkelsene,</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-3-ledd-1-punkt-2"><article class="legalP" id="kapittel-1-foreslåttparagraf-3-ledd-1-punkt-2-ledd-1">tid, varighet og sted for undersøkelsene,</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-3-ledd-1-punkt-3"><article class="legalP" id="kapittel-1-foreslåttparagraf-3-ledd-1-punkt-3-ledd-1">undersøkelsesmetoder,</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-3-ledd-1-punkt-4"><article class="legalP" id="kapittel-1-foreslåttparagraf-3-ledd-1-punkt-4-ledd-1">hvilket fartøy som skal benyttes,</article></article></li><li data-li-identifier="e." data-name="e."><article class="listArticle" id="kapittel-1-foreslåttparagraf-3-ledd-1-punkt-5"><article class="legalP" id="kapittel-1-foreslåttparagraf-3-ledd-1-punkt-5-ledd-1">hvor dypt det eventuelt skal bores.</article></article></li></ul></article><article class="legalP" id="kapittel-1-foreslåttparagraf-3-ledd-2">Oljedirektoratet fastsetter nærmere bestemmelser om innsending av opplysninger i forbindelse med traséundersøkelser og andre grunnundersøkelser, blant annet om unntak fra fristen i første ledd.</article><article class="legalP" id="kapittel-1-foreslåttparagraf-3-ledd-3">Fartøy som foretar trasé- og andre grunnundersøkelser skal ha fiskerikyndig person om bord når det er nødvendig av hensyn til fiskerivirksomheten i området. I tvilstilfeller har Oljedirektoratet i samråd med Fiskeridirektoratet avgjørende myndighet. Oljedirektoratet fastsetter nærmere bestemmelser om fiskerikyndig person.</article><article class="legalP" id="kapittel-1-foreslåttparagraf-3-ledd-4">Ved traséundersøkelser og andre grunnundersøkelser kan det ikke bores dypere enn 200 meter under sjøbunnen.</article></article> <article class="defaultP" margin-top="true">§ 30b første ledd skal lyde:</article><article class="legalP" id="kapittel-1-ledd-3">Rettighetshaver skal ikke leie produksjonsinnretning av tilknyttet selskap, med mindre departementet samtykker til dette. Søknad om slikt samtykke sendes i kopi til Arbeids- og inkluderingsdepartementet, Oljedirektoratet og Petroleumstilsynet.</article> <article class="defaultP" margin-top="true">§ 30e første ledd skal lyde:</article><article class="legalP" id="kapittel-1-ledd-4">Før oppstart av injeksjon og lagring av CO<sub>2</sub> i undersjøisk reservoar, må rettighetshaver ha samtykke til injeksjon og lagring av CO<sub>2</sub>. Et samtykke til injeksjon og lagring av CO<sub>2</sub> gis av departementet eller den det bemyndiger og av Arbeids- og inkluderingsdepartementet eller den det bemyndiger, jf. forskrift 12. februar 2010 nr. 158 om helse, miljø og sikkerhet i petroleumsvirksomheten og på enkelte landanlegg, med endringer.</article> <article class="defaultP" margin-top="true">§ 39 andre og tredje ledd skal lyde:</article><article class="legalP" id="kapittel-1-ledd-5">I utvinningstillatelser hvor det er godkjent plan for utbygging og drift av petroleumsforekomster (PUD) etter loven § 4-2, gir Oljedirektoratet, etter søknad, fritak for plikten til å betale arealavgift for det området som avgrenser forekomstene som er inkludert i PUD i perioden fra PUD er innlevert og så lenge det foregår utvinning fra forekomstene. Tilsvarende gjelder dersom departementet frafaller krav om PUD etter loven § 4-2 sjette ledd eller gir godkjennelse etter loven § 4-2 syvende ledd. Oljedirektoratet fastsetter avgrensningen av det aktuelle området etter forslag fra rettighetshaverne. Etter endt produksjon vil arealavgiften for dette området eskaleres over tre år som fastsatt i første ledd. Dette fritaket gjelder ikke tillatelser med redusert avgiftssats etter sjette ledd.</article><article class="legalP" id="kapittel-1-ledd-6">Dersom rettighetshaverne i perioden som angitt i loven § 3-9 første ledd annet punktum eller annet ledd borer en undersøkelsesbrønn som verken er eller har vært omfattet av arbeidsforpliktelsen, jf. loven § 3-8, gir Oljedirektoratet, etter søknad, fritak i plikten til å betale arealavgift for området som avgrenser prospektet som bores. Oljedirektoratet kan også gi fritak for områder innenfor utvinningstillatelsen som avgrenser prospekter som er geologisk avhengig av prospektet som bores. Fritaket gis for to år. Innbetalt arealavgift for det aktuelle området i perioden det gis fritak for refunderes etter endt boring. Oljedirektoratet fastsetter avgrensningen av det aktuelle området etter forslag fra rettighetshaverne. Etter utløpet av denne toårsperioden vil arealavgiften for dette området eskaleres over tre år som fastsatt i første ledd. Dette fritaket gjelder ikke tillatelser med redusert avgiftssats etter sjette ledd.</article> <article class="defaultP" margin-top="true">§ 41 skal lyde:</article><article class="futureLegalArticle" data-name="§41" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 41</span>. <span class="legalArticleTitle">Refusjon av arealavgift</span></span><article class="legalP" id="kapittel-1-foreslåttparagraf-4-ledd-1">Dersom en utvinningstillatelse oppgis, jf. loven § 3-15, refunderes den delen av arealavgiften som er betalt for perioden etter at oppgivelsen får virkning. Tilsvarende gjelder dersom en utvinningstillatelse bortfaller eller utløper eller deler av et område som utvinningstillatelsen omfatter tilbakeleveres, jf. loven § 3-14.</article></article> <article class="defaultP" margin-top="true">§ 43 siste ledd skal lyde:</article><article class="legalP" id="kapittel-1-ledd-7">Avslutningsplan skal sendes departementet og Arbeids- og inkluderingsdepartementet med kopi til Oljedirektoratet og Petroleumstilsynet.</article> <article class="defaultP" margin-top="true">§ 79 skal lyde:</article><article class="futureLegalArticle" data-name="§79" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 79</span>. <span class="legalArticleTitle">Navnsetting mv. av petroleumsforekomster</span></span><article class="legalP" id="kapittel-1-foreslåttparagraf-5-ledd-1">Betegnelser på petroleumsforekomster, faste innretninger og brønner skal godkjennes av Oljedirektoratet.</article><article class="legalP" id="kapittel-1-foreslåttparagraf-5-ledd-2">Oljedirektoratet kan gi nærmere bestemmelser til utfylling av første ledd.</article><article class="legalP" id="kapittel-1-foreslåttparagraf-5-ledd-3">Bruk av egennavn ved navnsetting av felt skal godkjennes av departementet.</article></article> <article class="defaultP" margin-top="true">§ 85 skal lyde:</article><article class="futureLegalArticle" data-name="§85" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 85</span>. <span class="legalArticleTitle">Saksbehandling og taushetsplikt</span></span><article class="legalP" id="kapittel-1-foreslåttparagraf-6-ledd-1">Reglene i lov 10. februar 1967 om behandlingsmåten i forvaltningssaker (forvaltningsloven) § 18 første ledd om en parts rett til å gjøre seg kjent med sakens dokumenter, kommer ikke til anvendelse ved søknad om utvinningstillatelse.</article><article class="legalP" id="kapittel-1-foreslåttparagraf-6-ledd-2">Opplysninger av enhver art som meddeles myndighetene i forbindelse med søknad om utvinningstillatelse, skal være underlagt taushetsplikt inntil utvinningstillatelsene til de aktuelle områder er tildelt. Deretter skal opplysningene være underlagt taushetsplikt i den utstrekning dette følger av forvaltningsloven i et tidsrom av 20 år, jf. forvaltningsloven § 13c tredje ledd.</article><article class="legalP" id="kapittel-1-foreslåttparagraf-6-ledd-3">Enhver som utfører tjeneste eller arbeid for et forvaltningsorgan, plikter å hindre at uvedkommende får adgang til eller kjennskap til det han i forbindelse med tjenesten eller arbeidet får vite om geologiske, reservoartekniske og produksjonstekniske forhold i rapporter eller annet materiale som sendes offentlige myndigheter. For data som er underlagt taushetsplikt etter første punktum, skal taushetsplikten ha følgende varighet regnet fra det tidspunkt dataene ble tilgjengelig for eier av dataene:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-6-ledd-3-punkt-1"><article class="legalP" id="kapittel-1-foreslåttparagraf-6-ledd-3-punkt-1-ledd-1">5 år for tolkede data,</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-6-ledd-3-punkt-2"><article class="legalP" id="kapittel-1-foreslåttparagraf-6-ledd-3-punkt-2-ledd-1">10 år for data som har vært omsettelige fra det tidspunkt de ble tilgjengelig for eieren,</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-6-ledd-3-punkt-3"><article class="legalP" id="kapittel-1-foreslåttparagraf-6-ledd-3-punkt-3-ledd-1">2 år for øvrige data.</article></article></li></ul></article><article class="legalP" id="kapittel-1-foreslåttparagraf-6-ledd-4">For data som nevnt i tredje ledd bokstav b og c og for tolkede data i statusrapporter, jf. ressursforskriften § 27, som er felles eie for rettighetshaverne i en utvinningstillatelse, faller taushetsplikten bort fra det tidspunkt tillatelsen oppgis, bortfaller, utløper eller området hvor dataene stammer fra tilbakeleveres. For øvrige tolkede data som nevnt i tredje ledd bokstav a, som er felles eie for rettighetshaverne i en utvinningstillatelse, faller taushetsplikten bort ett år etter at tillatelsen oppgis, bortfaller, utløper eller området hvor dataene stammer fra tilbakeleveres. Opplysning om hvorvidt data skal være omsettelige meddeles Oljedirektoratet etter § 6 femte ledd. Oljedirektoratet kan fastsette hva som anses som omsettelige data. Oljedirektoratet kan etter søknad forlenge eller forkorte taushetsplikten for data som angitt i tredje ledd.</article><article class="legalP" id="kapittel-1-foreslåttparagraf-6-ledd-5">For øvrig kommer bestemmelsene om taushetsplikt i forvaltningsloven § 13 til § 13f til anvendelse for forvaltningsorganer som mottar eller behandler opplysninger eller materiale om petroleumsvirksomhet, dog slik at taushetsplikt bortfaller etter 20 år, jf. forvaltningsloven § 13c tredje ledd.</article><article class="legalP" id="kapittel-1-foreslåttparagraf-6-ledd-6">Bestemmelsene i denne paragraf skal ikke være til hinder for at departementet gir generelle uttalelser om virksomheten og om mulighetene for å finne petroleumsforekomster, og heller ikke for utveksling av informasjon som forutsatt i lov 3. juni 1994 nr. 15 om Enhetsregisteret og lov 6. juni 1997 nr. 35 om Oppgaveregisteret.</article><article class="legalP" id="kapittel-1-foreslåttparagraf-6-ledd-7">Bestemmelsen i denne paragraf skal heller ikke være til hinder for utveksling av informasjon med Arbeids- og inkluderingsdepartementet, Petroleumstilsynet og operatøren som nevnt i loven § 4-9 og forskriftens § 66.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2022-12-23-2503/KAPITTEL_2"><h2 data-text-align="center">II</h2><article class="centeredP" data-text-align="center"><i>Ikraftsetting og overgangsbestemmelse</i></article><article class="legalP" id="kapittel-2-ledd-1">Forskriften trer i kraft 1. januar 2023.</article><article class="legalP" id="kapittel-2-ledd-2">For tolkede data, jf. § 85 tredje ledd bokstav a, som ble tilgjengelig for eier av dataene før 1. januar 2023, skal taushetsplikten ha varighet i 20 år regnet fra det tidspunkt dataene ble tilgjengelig for eier av dataene, likevel ikke lenger enn til og med 31. desember 2027.</article><article class="legalP" id="kapittel-2-ledd-3">For øvrige data, jf. § 85 tredje ledd bokstav c, som ble tilgjengelig for eier av dataene før 1. januar 2023, skal taushetsplikten ha varighet i 5 år regnet fra det tidspunktet dataene ble tilgjengelig for eier av dataene. Data som ikke er omsettelige og som er felles eie for rettighetshaverne skal likevel ikke ha lenger taushetsplikt enn 2 år regnet fra det tidspunktet dataene ble tilgjengelig for eier av dataene.</article></section></main></body></html>