<!DOCTYPE html><html lang="no"><head><title>Forskrift om forenklet anvendelse av internasjonale regnskapsstandarder</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-02-07-182</dd><dt class="dokid">DokumentID</dt><dd class="dokid">LTI/forskrift/2022-02-07-182</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="subunit">Etat</dt><dd class="subunit"><ul><li>Finansmarkedsavdelingen</li></ul></dd><dt class="dateInForce">I kraft fra</dt><dd class="dateInForce">2022-02-07, med virkning for regnskapsår som begynner 2022-01-01 eller senere</dd><dt class="changesToDocuments">Endrer</dt><dd class="changesToDocuments"><ul><li>forskrift/2008-01-21-57</li></ul></dd><dt class="basedOn">Hjemmel</dt><dd class="basedOn"><ul><li>lov/1998-07-17-56/§3-9</li></ul></dd><dt class="dateOfPublication">Kunngjort</dt><dd class="dateOfPublication">2022-02-08 14:30</dd><dt class="journalNumber">Journalnummer</dt><dd class="journalNumber">2022-0168</dd><dt class="title">Tittel</dt><dd class="title">Forskrift om forenklet anvendelse av internasjonale regnskapsstandarder</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 7. februar 2022 med hjemmel i lov 17. juli 1998 nr. 56 om årsregnskap m.v. (regnskapsloven) § 3-9 femte ledd.</dd><dt class="refid">RefID</dt><dd class="refid">forskrift/2022-02-07-182</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forenklet anvendelse av internasjonale regnskapsstandarder<ul class="tocSubUl"><li>Kapittel 1. Virkeområde<ul class="tocSubUl"><li>§ 1-1. Regnskapspliktige som forskriften gjelder for</li><li>§ 1-2. Adgang til forenklet anvendelse av internasjonale regnskapsstandarder</li><li>§ 1-3. Delårsregnskap</li></ul></li><li>Kapittel 2. Regler om regnskapets bestanddeler<ul class="tocSubUl"><li>§ 2-1. Oppstilling av annet totalresultat for perioden</li><li>§ 2-2. Egenkapitaloppstilling</li></ul></li><li>Kapittel 3. Måle- og innregningsregler<ul class="tocSubUl"><li>§ 3-1. Adgangen til å fravike måle- og innregningsregler som gjelder alle regnskapspliktige under forskriften</li><li>§ 3-2. Adgang til å fravike måle- og innregningsregler som gjelder for selskaper i konsern der konsernregnskapet er utarbeidet etter internasjonale regnskapsstandarder eller etter denne forskriften</li><li>§ 3-3. Fravik fra IFRS 9 nr. 2.4, 2.6 og 2.7 – kontrakter om kjøp eller salg av en ikke finansiell gjenstand</li></ul></li><li>Kapittel 4. Regler om presentasjon og noter til årsregnskapet<ul class="tocSubUl"><li>§ 4-1. Generelle krav</li><li>§ 4-2. Noteopplysninger i samsvar med internasjonale regnskapsstandarder</li><li>§ 4-3. Andre noteopplysninger</li><li>§ 4-4. Sammenligningstall ved endringer i regnskapsprinsipp og korrigering av feil og førstegangsanvendelse av denne forskrift</li></ul></li><li>Kapittel 5. Ikrafttredelse, oppheving og overgangsregler<ul class="tocSubUl"><li>§ 5-1. Ikrafttredelse og oppheving</li><li>§ 5-2. Overgangsregler</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2022-02-07-182" id="dokument"><h1>Forskrift om forenklet anvendelse av internasjonale regnskapsstandarder</h1><section class="section" data-name="kap1" id="kapittel-1" data-lovdata-URL="LTI/forskrift/2022-02-07-182/KAPITTEL_1"><h2>Kapittel 1. Virkeområde</h2><article class="legalArticle" data-lovdata-URL="LTI/forskrift/2022-02-07-182/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Regnskapspliktige som forskriften gjelder for</span></h3><article class="legalP" id="kapittel-1-paragraf-1-ledd-1">Forskriften gjelder regnskapspliktige jf. regnskapsloven § 1-2 første ledd, med unntak av regnskapspliktige som nevnt i regnskapsloven § 1-2 første ledd nr. 5 og nr. 6, og med unntak av regnskapspliktige som i henhold til regnskapsloven § 3-9 tredje ledd annet punktum plikter å utarbeide årsregnskap i samsvar med internasjonale regnskapsstandarder.</article><article class="legalP" id="kapittel-1-paragraf-1-ledd-2">For regnskapspliktige som i henhold til regnskapsloven § 3-9 første ledd plikter å utarbeide sitt konsernregnskap i samsvar med internasjonale regnskapsstandarder, gjelder forskriften bare for selskapsregnskapet.</article></article><article class="legalArticle" data-lovdata-URL="LTI/forskrift/2022-02-07-182/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Adgang til forenklet anvendelse av internasjonale regnskapsstandarder</span></h3><article class="legalP" id="kapittel-1-paragraf-2-ledd-1">Regnskapspliktige som nevnt i § 1-1 kan utarbeide selskapsregnskap og konsernregnskap i samsvar med forskrifter gitt i medhold av regnskapsloven § 3-9 annet ledd (internasjonale regnskapsstandarder), med de unntak og tillegg som følger av denne forskrift, med mindre annet følger av bestemmelse i annen lov eller forskrift.</article><article class="legalP" id="kapittel-1-paragraf-2-ledd-2">Regnskapsloven § 3-1 fjerde ledd gjelder tilsvarende, men slik at bestemmelsene i regnskapsloven kapittel 6 og 7 likevel gjelder. Reglene i kapittel 7.II Noteopplysninger for små foretak kan likevel ikke benyttes.</article><article class="legalP" id="kapittel-1-paragraf-2-ledd-3">Adgangen til å fravike bestemmelser i internasjonale regnskapsstandarder som følger av forskriften § 3-2 nr. 2 til 7, jf. § 3-3, og § 4-2 nr. 3 må anvendes under ett, og kan ikke anvendes enkeltvis.</article></article><article class="legalArticle" data-lovdata-URL="LTI/forskrift/2022-02-07-182/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Delårsregnskap</span></h3><article class="legalP" id="kapittel-1-paragraf-3-ledd-1">Delårsregnskap som angis å være utarbeidet i samsvar med denne forskrift skal følge IAS 34, men slik at unntak og tillegg etter denne forskrift som er anvendt i årsregnskapet, også gjelder for delårsregnskapet så fremt de er relevante for delårsregnskap.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2022-02-07-182/KAPITTEL_2"><h2>Kapittel 2. Regler om regnskapets bestanddeler</h2><article class="legalArticle" data-lovdata-URL="LTI/forskrift/2022-02-07-182/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Oppstilling av annet totalresultat for perioden</span></h3><article class="legalP" id="kapittel-2-paragraf-1-ledd-1">Regnskap som utarbeides etter forskriftens § 1-2 skal inneholde en separat oppstilling av annet totalresultat for perioden i samsvar med IAS 1. Oppstillingen skal presenteres umiddelbart etter resultatregnskapet.</article></article><article class="legalArticle" data-lovdata-URL="LTI/forskrift/2022-02-07-182/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Egenkapitaloppstilling</span></h3><article class="legalP" id="kapittel-2-paragraf-2-ledd-1">Regnskap som utarbeides etter forskriftens § 1-2 kan, uten hensyn til bestemmelser gitt i forskrifter med hjemmel i regnskapsloven § 3-9 annet ledd, avvike fra bestemmelsene i IAS 1 nr. 10 bokstav c og nr. 106–110 om krav til egenkapitaloppstilling. I den grad det velges å gjøre avvik etter bestemmelsens foregående punktum gjelder regnskapsloven § 7-25.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2022-02-07-182/KAPITTEL_3"><h2>Kapittel 3. Måle- og innregningsregler</h2><article class="legalArticle" data-lovdata-URL="LTI/forskrift/2022-02-07-182/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Adgangen til å fravike måle- og innregningsregler som gjelder alle regnskapspliktige under forskriften</span></h3><article class="legalP" id="kapittel-3-paragraf-1-ledd-1">Regnskapspliktige som utarbeider selskaps- eller konsernregnskap etter § 1-2 kan fravike følgende bestemmelser i internasjonale regnskapsstandarder slik det er angitt her:<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">IFRS 1 nr. D6 kan fravikes slik at balanseført verdi etter tidligere oppskrivning under god regnskapsskikk kan videreføres ved overgangen uten hensyn til angitte kriterier i IFRS 1.</article></article></li><li data-li-identifier="2." data-name="2."><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">IFRS 5 kan fravikes i selskapsregnskapet, men slik at anleggsmidler holdt for salg og avviklet virksomhet istedenfor må innregnes og måles etter prinsippene i de ordinære regnskapsreglene i de internasjonale regnskapsstandardene. For øvrig gjelder regnskapslovens bestemmelser og NRS 12 for presentasjon og noteopplysninger.</article></article></li><li data-li-identifier="3." data-name="3."><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">IAS 10 nr. 12 og 13, IAS 27.12, IFRS 9.5.7.1 A og IFRIC 17 nr. 10 kan fravikes slik at utbytte og konsernbidrag regnskapsføres i samsvar med regnskapslovens bestemmelser. Skattekonsekvenser av avsatt konsernbidrag regnskapsføres i samme periode som konsernbidraget innregnes som forpliktelse.</article></article></li><li data-li-identifier="4." data-name="4."><article class="listArticle" id="kapittel-3-paragraf-1-ledd-1-punkt-4"><article class="legalP" id="kapittel-3-paragraf-1-ledd-1-punkt-4-ledd-1">IAS 28 kan fravikes slik at investering i tilknyttet selskap og deltakelse i felles kontrollert virksomhet kan regnskapsføres i samsvar med kostmetoden i selskapsregnskapet.</article></article></li></ul></article></article><article class="legalArticle" data-lovdata-URL="LTI/forskrift/2022-02-07-182/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Adgang til å fravike måle- og innregningsregler som gjelder for selskaper i konsern der konsernregnskapet er utarbeidet etter internasjonale regnskapsstandarder eller etter denne forskriften</span></h3><article class="legalP" id="kapittel-3-paragraf-2-ledd-1">Regnskapspliktige som er morselskap eller datterselskap i konsern der morselskapet utarbeider konsernregnskap i samsvar med internasjonale regnskapsstandarder etter regnskapsloven § 3-9 første ledd eller i samsvar med denne forskrift, kan gjøre følgende fravik fra bestemmelser i internasjonale regnskapsstandarder i selskapsregnskapet under hensyn til kravene i § 1-2 tredje ledd:<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">IAS 16 nr. 43 kan fravikes slik at de samme vurderinger av avskrivningsenhet (dekomponering) legges til grunn i selskapsregnskapet som i konsernregnskapet.</article></article></li><li data-li-identifier="2." data-name="2."><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">IAS 32 nr. 28–32, nr. 38, AG 30–35 og AG 37 kan fravikes i de tilfeller der kun foretak innenfor samme konsern er motpart i kontrakten. Egenkapitalkomponenten i sammensatte finansielle instrumenter skal i slike tilfeller klassifiseres som finansiell forpliktelse.</article></article></li><li data-li-identifier="3." data-name="3."><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">IFRS 9.2.3 og IFRS 9.4.3.3–4.3.7 kan fravikes for kontrakter inngått mellom foretak i samme konsern.</article></article></li><li data-li-identifier="4." data-name="4."><article class="listArticle" id="kapittel-3-paragraf-2-ledd-1-punkt-4"><article class="legalP" id="kapittel-3-paragraf-2-ledd-1-punkt-4-ledd-1">IFRS 9.2.4, IFRS 9.2.6 og IFRS 9.2.7 kan fravikes slik at bestemmelsene erstattes med bestemmelsene i § 3-3.</article></article></li><li data-li-identifier="5." data-name="5."><article class="listArticle" id="kapittel-3-paragraf-2-ledd-1-punkt-5"><article class="legalP" id="kapittel-3-paragraf-2-ledd-1-punkt-5-ledd-1">Ved anvendelse av IFRS 9.3.2.6 (c) skal en finansiell eiendel innregnes dersom foretaket har beholdt kontroll over den finansielle eiendelen ved konsernintern kontrakt. Ved innregning etter denne bestemmelsen kan IFRS 9.3.2.16–3.2.21 og IFRS 9 B3.2.13 for øvrig fravikes.</article></article></li><li data-li-identifier="6." data-name="6."><article class="listArticle" id="kapittel-3-paragraf-2-ledd-1-punkt-6"><article class="legalP" id="kapittel-3-paragraf-2-ledd-1-punkt-6-ledd-1">I IAS 39 nr. 88 gjelder følgende tilføyelse som ny bokstav f etter siste punktum: I de tilfeller hvor (a) til (e) ovenfor er dokumentert og oppfylt i et overliggende konsernregnskap og det foreligger en konsernintern kontrakt som fullt ut gjenspeiler sikringsobjektet eller sikringsinstrumentet i det overliggende konsernets sikringsdokumentasjon, kan kopi av denne dokumentasjonen, med påført identifikasjon av den relevante konserninterne kontrakten, oppfylle kravene i (a) til (e) ovenfor.</article></article></li><li data-li-identifier="7." data-name="7."><article class="listArticle" id="kapittel-3-paragraf-2-ledd-1-punkt-7"><article class="legalP" id="kapittel-3-paragraf-2-ledd-1-punkt-7-ledd-1">I IFRS 9.6.4.1 gjelder følgende tilføyelse som ny bokstav d etter siste punktum: I de tilfeller hvor (a) til (c) ovenfor er dokumentert og oppfylt i et overliggende konsernregnskap og det foreligger en konsernintern kontrakt som fullt ut gjenspeiler sikringsobjektet eller sikringsinstrumentet i det overliggende konsernets sikringsdokumentasjon, kan kopi av denne dokumentasjonen, med påført identifikasjon av den relevante konserninterne kontrakten, oppfylle kravene i (a) til (c) ovenfor.</article></article></li><li data-li-identifier="8." data-name="8."><article class="listArticle" id="kapittel-3-paragraf-2-ledd-1-punkt-8"><article class="legalP" id="kapittel-3-paragraf-2-ledd-1-punkt-8-ledd-1">Leietaker kan fravike IFRS 16 for konserninterne leieavtaler. NRS 14 gjelder i stedet. Foretak som endrer regnskapsføring fra IFRS 16 til NRS 14 må følge innregningsreglene for prinsippendringer i IAS 8 og gi noteopplysninger etter rskl. § 7-3 og NRS 5 nr. 5.</article></article></li><li data-li-identifier="9." data-name="9."><article class="listArticle" id="kapittel-3-paragraf-2-ledd-1-punkt-9"><article class="legalP" id="kapittel-3-paragraf-2-ledd-1-punkt-9-ledd-1">IAS 40 nr. 5 kan fravikes slik at samme klassifisering av eiendom (investeringseiendom eller eierbenyttet eiendom) legges til grunn i selskapsregnskapet som i konsernregnskapet.</article></article></li></ul></article></article><article class="legalArticle" data-lovdata-URL="LTI/forskrift/2022-02-07-182/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Fravik fra IFRS 9 nr. 2.4, 2.6 og 2.7 – kontrakter om kjøp eller salg av en ikke finansiell gjenstand</span></h3><article class="legalP" id="kapittel-3-paragraf-3-ledd-1">Dersom IFRS 9 nr. 2.4, 2.6 og 2.7 fravikes i henhold til § 3-2 nr. 4 skal nr. 1 til 3 nedenfor anvendes istedet for bestemmelsene i IFRS 9.<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">Denne standard kommer til anvendelse på kontrakter om kjøp eller salg av en ikke finansiell gjenstand som kan gjøres opp netto i kontanter eller i et annet finansielt instrument eller ved bytte av finansielle instrumenter, som om kontraktene var finansielle instrumenter, unntatt kontrakter som er inngått og fortsatt innehas med det formål å motta eller levere en ikke-finansiell gjenstand i samsvar med foretakets eller ett eller flere konsernforetaks forventede innkjøps-, salgs- eller bruksbehov.</article></article></li><li data-li-identifier="2." data-name="2."><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">Det er ulike måter en kontrakt om kjøp eller salg av en ikke-finansiell gjenstand kan gjøres opp på: netto i kontanter eller i et annet finansielt instrument eller ved bytte av finansielle instrumenter. Eksempler på dette er: <ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-3-ledd-1-punkt-2-ledd-1-punkt-1"><article class="legalP" id="kapittel-3-paragraf-3-ledd-1-punkt-2-ledd-1-punkt-1-ledd-1">når vilkårene i kontrakten tillater begge parter å gjøre opp kontrakten netto i kontanter eller i et annet finansielt instrument, eller ved å bytte finansielle instrumenter,</article></article></li><li data-li-identifier="b." data-name="b."><article class="listArticle" id="kapittel-3-paragraf-3-ledd-1-punkt-2-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1-punkt-2-ledd-1">når adgangen til å gjøre opp netto i kontanter eller i et annet finansielt instrument, eller ved å bytte finansielle instrumenter, ikke er eksplisitt i vilkårene i kontrakten, men foretaket har som praksis å gjøre opp tilsvarende kontrakter netto i kontanter eller i et annet finansielt instrument, eller ved å bytte finansielle instrumenter (enten med en motpart ved å inngå motregningskontrakter eller ved å selge kontrakten før den utøves eller forfaller),</article></article></li><li data-li-identifier="c." data-name="c."><article class="listArticle" id="kapittel-3-paragraf-3-ledd-1-punkt-2-ledd-1-punkt-3"><article class="legalP" id="kapittel-3-paragraf-3-ledd-1-punkt-2-ledd-1-punkt-3-ledd-1">når foretaket for tilsvarende kontrakter har som praksis å motta det underliggende og selge dette innen en kort periode etter levering med det formål å generere et overskudd fra kortsiktige svingninger i pris eller salgsmarginer, og</article></article></li><li data-li-identifier="d." data-name="d."><article class="listArticle" id="kapittel-3-paragraf-3-ledd-1-punkt-2-ledd-1-punkt-4"><article class="legalP" id="kapittel-3-paragraf-3-ledd-1-punkt-2-ledd-1-punkt-4-ledd-1">når den ikke-finansielle gjenstanden som kontrakten omfatter, lett kan omgjøres i kontanter.</article></article></li></ul></article><article class="legalP" id="kapittel-3-paragraf-3-ledd-1-punkt-2-ledd-2">En kontrakt der bokstav b eller c kommer til anvendelse, er ikke inngått med det formål å motta eller levere den ikke-finansielle gjenstanden i samsvar med foretakets forventede innkjøps-, salgs- eller bruksbehov, og faller dermed innenfor virkeområdet til denne standard. Dette gjelder allikevel ikke for konserninterne kontrakter. Andre kontrakter der nr. 1 ovenfor kommer til anvendelse, blir vurdert for å avgjøre om de ble inngått og fortsatt innehas med det formål å motta eller levere ikke-finansielle gjenstander i samsvar med foretakets eller ett eller flere konsernforetaks forventede innkjøps-, salgs- eller bruksbehov, og om de derfor omfattes av denne standard.</article></article></li><li data-li-identifier="3." data-name="3."><article class="listArticle" id="kapittel-3-paragraf-3-ledd-1-punkt-3"><article class="legalP" id="kapittel-3-paragraf-3-ledd-1-punkt-3-ledd-1">En utstedt opsjon om å kjøpe eller selge en ikke-finansiell gjenstand som kan gjøres opp i kontanter eller et annet finansielt instrument eller ved bytte av finansielle instrumenter, i samsvar med nr. 2 a) eller nr. d) ovenfor, faller inn under virkeområdet til denne standard. Dette gjelder allikevel ikke for konserninterne kontrakter. En slik kontrakt kan ikke inngås med det formål å motta eller levere ikke-finansielle gjenstander i samsvar med foretakets forventede innkjøps-, salgs- eller bruksbehov.</article></article></li></ul></article></article></section><section class="section" data-name="kap4" id="kapittel-4" data-lovdata-URL="LTI/forskrift/2022-02-07-182/KAPITTEL_4"><h2>Kapittel 4. Regler om presentasjon og noter til årsregnskapet</h2><article class="legalArticle" data-lovdata-URL="LTI/forskrift/2022-02-07-182/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Generelle krav</span></h3><article class="legalP" id="kapittel-4-paragraf-1-ledd-1">Regnskap som utarbeides etter forskriftens § 1-2, skal inneholde oppstillingsplaner i samsvar med regnskapsloven kapittel 6 og noteopplysninger i samsvar med regnskapsloven kapittel 7. Det skal gis opplysninger som er nødvendige for å bedømme den regnskapspliktiges eller konsernets stilling og resultat og som ikke fremgår av årsregnskapet for øvrig, jf. rskl. § 7-1, annet ledd. Kapittel 7.II Noteopplysninger for små foretak kan ikke anvendes.</article><article class="legalP" id="kapittel-4-paragraf-1-ledd-2">Krav etter internasjonale regnskapsstandarder om opplysninger i noter til årsregnskapet kan fravikes for regnskap som utarbeides i henhold til denne forskrifts § 1-2. Ved fravikelse etter dette ledd skal det gis følgende noteopplysninger:<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-1-ledd-2-punkt-1"><article class="legalP" id="kapittel-4-paragraf-1-ledd-2-punkt-1-ledd-1">Krav etter god regnskapsskikk så langt det er relevant for anvendte måle- og innregnings- og presentasjonsregler. Unntak for små foretak kan ikke anvendes.</article></article></li><li data-li-identifier="b." data-name="b."><article class="listArticle" id="kapittel-4-paragraf-1-ledd-2-punkt-2"><article class="legalP" id="kapittel-4-paragraf-1-ledd-2-punkt-2-ledd-1">Krav etter internasjonale regnskapsstandarder som angitt i § 4-2.</article></article></li><li data-li-identifier="c." data-name="c."><article class="listArticle" id="kapittel-4-paragraf-1-ledd-2-punkt-3"><article class="legalP" id="kapittel-4-paragraf-1-ledd-2-punkt-3-ledd-1">Krav som angitt i § 4-3.</article></article></li></ul></article><article class="legalP" id="kapittel-4-paragraf-1-ledd-3">Det er adgang til å unnlate å gi sammenligningstall i noteopplysninger, med mindre sammenligningstall i noteopplysninger kreves etter regnskapsloven eller god regnskapsskikk.</article><article class="legalP" id="kapittel-4-paragraf-1-ledd-4">Det skal opplyses om hvilke forenklinger etter denne forskrifts kapittel 3 som er benyttet.</article></article><article class="legalArticle" data-lovdata-URL="LTI/forskrift/2022-02-07-182/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Noteopplysninger i samsvar med internasjonale regnskapsstandarder</span></h3><ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-2-punkt-1"><article class="legalP" id="kapittel-4-paragraf-2-punkt-1-ledd-1">IFRS 1, nr. 24 bokstav a,</article></article></li><li data-li-identifier="2." data-name="2."><article class="listArticle" id="kapittel-4-paragraf-2-punkt-2"><article class="legalP" id="kapittel-4-paragraf-2-punkt-2-ledd-1">IFRS 6,</article></article></li><li data-li-identifier="3." data-name="3."><article class="listArticle" id="kapittel-4-paragraf-2-punkt-3"><article class="legalP" id="kapittel-4-paragraf-2-punkt-3-ledd-1">I tillegg til noteopplysninger etter NRS 18, skal det gis opplysninger etter IFRS 7, med unntak fra nr. 5A, nr. 12 C og D, nr. 13A–13F, nr. 32, nr. 32A, nr. 34–42H. IFRS 7 nr. 5 gjelder ikke for konserninterne kontrakter,</article></article></li><li data-li-identifier="4." data-name="4."><article class="listArticle" id="kapittel-4-paragraf-2-punkt-4"><article class="legalP" id="kapittel-4-paragraf-2-punkt-4-ledd-1">IAS 1, nr. 122–133. Regnskapspliktige morselskap eller datterselskap i konsern som utarbeider konsernregnskap i samsvar med internasjonale regnskapsstandarder etter regnskapsloven § 3-9 kan fravike denne bestemmelsen i selskapsregnskapet,</article></article></li><li data-li-identifier="5." data-name="5."><article class="listArticle" id="kapittel-4-paragraf-2-punkt-5"><article class="legalP" id="kapittel-4-paragraf-2-punkt-5-ledd-1">IAS 16, nr. 73 bokstav a, nr. 73 bokstav e romertall iv, og nr. 77 for regnskapspliktige som benytter verdireguleringsmodellen,</article></article></li><li data-li-identifier="6." data-name="6."><article class="listArticle" id="kapittel-4-paragraf-2-punkt-6"><article class="legalP" id="kapittel-4-paragraf-2-punkt-6-ledd-1">IAS 29,</article></article></li><li data-li-identifier="7." data-name="7."><article class="listArticle" id="kapittel-4-paragraf-2-punkt-7"><article class="legalP" id="kapittel-4-paragraf-2-punkt-7-ledd-1">IAS 33 dersom selskapet er innenfor virkeområdet til denne standard,</article></article></li><li data-li-identifier="8." data-name="8."><article class="listArticle" id="kapittel-4-paragraf-2-punkt-8"><article class="legalP" id="kapittel-4-paragraf-2-punkt-8-ledd-1">IAS 36, nr. 126 bokstav c og d for regnskapspliktige som benytter verdireguleringsmodellen,</article></article></li><li data-li-identifier="9." data-name="9."><article class="listArticle" id="kapittel-4-paragraf-2-punkt-9"><article class="legalP" id="kapittel-4-paragraf-2-punkt-9-ledd-1">IAS 38, nr. 118 bokstav e romertall iii og nr. 124–125 for regnskapspliktige som benytter verdireguleringsmodellen,</article></article></li><li data-li-identifier="10." data-name="10."><article class="listArticle" id="kapittel-4-paragraf-2-punkt-10"><article class="legalP" id="kapittel-4-paragraf-2-punkt-10-ledd-1">IAS 38, nr. 122 bokstav a for regnskapspliktige som har eiendeler definert som immaterielle eiendeler med ubestemt utnyttbar levetid i samsvar med IAS 38 nr. 88,</article></article></li><li data-li-identifier="11." data-name="11."><article class="listArticle" id="kapittel-4-paragraf-2-punkt-11"><article class="legalP" id="kapittel-4-paragraf-2-punkt-11-ledd-1">IAS 41, nr. 46, endringer i forskrift om forenklet anvendelse av internasjonale regnskapsstandarder.</article></article></li></ul></article><article class="legalArticle" data-lovdata-URL="LTI/forskrift/2022-02-07-182/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Andre noteopplysninger</span></h3><article class="legalP" id="kapittel-4-paragraf-3-ledd-1">For hver klasse av eiendeler og forpliktelser som måles til virkelig verdi skal det opplyses om:<ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-3-ledd-1-punkt-1"><article class="legalP" id="kapittel-4-paragraf-3-ledd-1-punkt-1-ledd-1">Metoder og forutsetninger som er anvendt ved fastsettelsen av virkelig verdi.</article></article></li><li data-li-identifier="2." data-name="2."><article class="listArticle" id="kapittel-4-paragraf-3-ledd-1-punkt-2"><article class="legalP" id="kapittel-4-paragraf-3-ledd-1-punkt-2-ledd-1">Balanseført verdi ved begynnelsen og slutten av perioden.</article></article></li><li data-li-identifier="3." data-name="3."><article class="listArticle" id="kapittel-4-paragraf-3-ledd-1-punkt-3"><article class="legalP" id="kapittel-4-paragraf-3-ledd-1-punkt-3-ledd-1">Akkumulerte gevinster eller tap som følge av endringer i virkelig verdi som inngår i balanseført verdi ved begynnelsen og slutten av perioden.</article></article></li><li data-li-identifier="4." data-name="4."><article class="listArticle" id="kapittel-4-paragraf-3-ledd-1-punkt-4"><article class="legalP" id="kapittel-4-paragraf-3-ledd-1-punkt-4-ledd-1">Gevinster eller tap som følge av endringer i virkelig verdi som er innregnet i resultatregnskapet i perioden, spesifisert per regnskapspost.</article></article></li><li data-li-identifier="5." data-name="5."><article class="listArticle" id="kapittel-4-paragraf-3-ledd-1-punkt-5"><article class="legalP" id="kapittel-4-paragraf-3-ledd-1-punkt-5-ledd-1">Gevinster eller tap som følge av endringer i virkelig verdi som er innregnet i andre inntekter og kostnader i perioden, spesifisert per regnskapspost.</article></article></li></ul></article><article class="legalP" id="kapittel-4-paragraf-3-ledd-2">Regnskapspliktige som utarbeider selskaps- eller konsernregnskap etter § 1-2 skal gi opplysninger i samsvar med kravene for store foretak i NRS 13 Usikre forpliktelser og betingede eiendeler.</article></article><article class="legalArticle" data-lovdata-URL="LTI/forskrift/2022-02-07-182/§4-4" data-name="§4-4" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">Sammenligningstall ved endringer i regnskapsprinsipp og korrigering av feil og førstegangsanvendelse av denne forskrift</span></h3><article class="legalP" id="kapittel-4-paragraf-4-ledd-1">Regnskap som utarbeides etter forskriftens § 1-2 kan, uten hensyn til bestemmelser gitt i forskrifter med hjemmel i regnskapsloven § 3-9 annet ledd, avvike fra bestemmelsene i IAS 1 om krav til oppstilling av finansiell stilling ved begynnelsen av den tidligste sammenligningsperioden. Dette gjelder også ved førstegangsanvendelse av denne forskrift.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2022-02-07-182/KAPITTEL_5"><h2>Kapittel 5. Ikrafttredelse, oppheving og overgangsregler</h2><article class="legalArticle" data-lovdata-URL="LTI/forskrift/2022-02-07-182/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Ikrafttredelse og oppheving</span></h3><article class="legalP" id="kapittel-5-paragraf-1-ledd-1">Denne forskriften trer i kraft straks, med virkning for regnskapsår som begynner den 1. januar 2022 eller senere. Fra samme tidspunkt som forskriften her trer i kraft, oppheves forskrift 21. januar 2008 nr. 57 om forenklet anvendelse av internasjonale regnskapsstandarder, med unntak av for tilfeller omfattet av § 5-2.</article></article><article class="legalArticle" data-lovdata-URL="LTI/forskrift/2022-02-07-182/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Overgangsregler</span></h3><article class="legalP" id="kapittel-5-paragraf-2-ledd-1">Forskrift 21. januar 2008 nr. 57 om forenklet anvendelse av internasjonale regnskapsstandarder gjelder for regnskapsår avsluttet 31. desember 2021 eller tidligere. I slike tilfeller gjelder adgangen i forskrift 21. januar 2008 nr. 57 § 3-2 nr. 3 til 7 og § 3-3 til å fravike måle- og innregningsregler i IAS 39 tilsvarende for å fravike IFRS 9. Det er likevel tillatt å anvende forskriften her i stedet for forskrift 21. januar 2008 nr. 57 også for regnskapsår avsluttet 31. desember 2021 eller tidligere. Dersom forskriften her er anvendt som angitt i tredje punktum, skal det fremgå av noteopplysningene.</article></article></section></main></body></html>