<!DOCTYPE html><html lang="no"><head><title>Forskrift om tildeling av produksjonskapasitet til akvakultur med matfisk i sjø av laks, ørret og regnbueørret i 2022 gjennom auksjon (auksjonsforskriften 2022)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-07-22-1386</dd><dt class="dokid">DokumentID</dt><dd class="dokid">LTI/forskrift/2022-07-22-1386</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Havbruksavdelingen</li></ul></dd><dt class="dateInForce">I kraft fra</dt><dd class="dateInForce">2022-07-22</dd><dt class="basedOn">Hjemmel</dt><dd class="basedOn"><ul><li>lov/2005-06-17-79/§5</li><li>lov/2005-06-17-79/§6</li><li>lov/2005-06-17-79/§7</li><li>lov/2005-06-17-79/§9</li><li>lov/2005-06-17-79/§10</li><li>lov/2005-06-17-79/§33a</li><li>forskrift/2017-01-16-61/§8</li><li>forskrift/2017-01-16-61/§11</li><li>forskrift/2017-01-16-61/§13</li></ul></dd><dt class="dateOfPublication">Kunngjort</dt><dd class="dateOfPublication">2022-07-27 14:20</dd><dt class="journalNumber">Journalnummer</dt><dd class="journalNumber">2022-1081</dd><dt class="titleShort">Korttittel</dt><dd class="titleShort">Auksjonsforskriften 2022</dd><dt class="title">Tittel</dt><dd class="title">Forskrift om tildeling av produksjonskapasitet til akvakultur med matfisk i sjø av laks, ørret og regnbueørret i 2022 gjennom auksjon (auksjonsforskriften 2022)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og fiskeridepartementet 22. juli 2022 med hjemmel i lov 17. juni 2005 nr. 79 om akvakultur (akvakulturloven) § 5, § 6, § 7, § 9, § 10 og § 33a og forskrift 16. januar 2017 nr. 61 om produksjonsområder for akvakultur av matfisk i sjø av laks, ørret og regnbueørret (produksjonsområdeforskriften) § 8, § 11 og § 13.</dd><dt class="refid">RefID</dt><dd class="refid">forskrift/2022-07-22-1386</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tildeling av produksjonskapasitet til akvakultur med matfisk i sjø av laks, ørret og regnbueørret i 2022 gjennom auksjon (auksjonsforskriften 2022)<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1. Formål</li><li>§ 2. Forskriftens virkeområde</li><li>§ 3. Fordeling av produksjonskapasitet i denne tildelingsrunden</li><li>§ 4. Kunngjøring av produksjonskapasitet</li></ul></li><li>Kapittel 2. Auksjon av produksjonskapasitet<ul class="tocSubUl"><li>§ 5. Tildelingsform</li><li>§ 6. Tidspunkt og sted for gjennomføring av auksjonen</li></ul></li><li>Kapittel 3. Om tildeling av tilsagn om tillatelse, tillatelse og vederlag<ul class="tocSubUl"><li>§ 7. Rett til å søke klarering av lokalitet og utskriving av tillatelsesdokument</li><li>§ 8. Tillatelse til akvakultur med matfisk i sjø av laks, ørret og regnbueørret</li><li>§ 9. Innbetalt vederlag og endringer i rammebetingelser mv.</li></ul></li><li>Kapittel 4. Hvem som kan delta i auksjonen<ul class="tocSubUl"><li>§ 10. Registrering</li><li>§ 11. Krav for å bli registrert som budgiver</li><li>§ 12. Finansiell situasjon</li><li>§ 13. Bankgaranti</li></ul></li><li>Kapittel 5. Budgivning<ul class="tocSubUl"><li>§ 14. Budgivning</li><li>§ 15. Uforutsette hendelser mv.</li><li>§ 16. Vinner av auksjonen</li><li>§ 17. Innbetaling av vederlag</li></ul></li><li>Kapittel 6. Avsluttende bestemmelser<ul class="tocSubUl"><li>§ 18. Fastsettelse av detaljerte auksjonsregler og aksept av disse</li><li>§ 19. Brudd på auksjonsreglene eller konkurranseregelverket</li><li>§ 20. Tilbakebetaling av innbetalt vederlag ved omgjøring</li><li>§ 21. Søksmålsfrist</li><li>§ 22. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2022-07-22-1386" id="dokument"><h1>Forskrift om tildeling av produksjonskapasitet til akvakultur med matfisk i sjø av laks, ørret og regnbueørret i 2022 gjennom auksjon (auksjonsforskriften 2022)</h1><section class="section" data-name="kap1" id="kapittel-1" data-lovdata-URL="LTI/forskrift/2022-07-22-1386/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2022-07-22-1386/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriften skal fremme akvakulturnæringens lønnsomhet og konkurransekraft innenfor rammene av en miljømessig bærekraftig utvikling og bidra til verdiskaping på kysten.</article></article><article class="legalArticle" data-lovdata-URL="LTI/forskrift/2022-07-22-1386/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Forskriftens virkeområde</span></h3><article class="legalP" id="kapittel-1-paragraf-2-ledd-1">Forskriften gjelder for norsk landterritorium og territorialfarvann, på kontinentalsokkelen og i Norges økonomiske sone.</article><article class="legalP" id="kapittel-1-paragraf-2-ledd-2">Forskriften gjelder tildeling av produksjonskapasitet til akvakultur med matfisk av laks, ørret og regnbueørret i sjø, i 2022.</article></article><article class="legalArticle" data-lovdata-URL="LTI/forskrift/2022-07-22-1386/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Fordeling av produksjonskapasitet i denne tildelingsrunden</span></h3><article class="legalP" id="kapittel-1-paragraf-3-ledd-1">Departementet vil i forkant av auksjonen bestemme at det innenfor produksjonsområdene 1, 6, 8, 9, 10, 11, 12 og 13 kan tildeles inntil et gitt antall tonn produksjonskapasitet.</article><article class="legalP" id="kapittel-1-paragraf-3-ledd-2">De nærmere grenser for produksjonsområdene følger av forskrift 16. januar 2017 nr. 61 om produksjonsområder for akvakultur av matfisk i sjø av laks, ørret og regnbueørret.</article></article><article class="legalArticle" data-lovdata-URL="LTI/forskrift/2022-07-22-1386/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Kunngjøring av produksjonskapasitet</span></h3><article class="legalP" id="kapittel-1-paragraf-4-ledd-1">Fiskeridirektoratet og fylkeskommunene står for den offentlige kunngjøringen av tildelingsrunden som vil foregå via auksjon. Departementet avgjør kunngjøringstidspunktet.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2022-07-22-1386/KAPITTEL_2"><h2>Kapittel 2. Auksjon av produksjonskapasitet</h2><article class="legalArticle" data-lovdata-URL="LTI/forskrift/2022-07-22-1386/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Tildelingsform</span></h3><article class="legalP" id="kapittel-2-paragraf-1-ledd-1">Innenfor hvert produksjonsområde auksjoneres det ut et bestemt antall tonn produksjonskapasitet til akvakultur med laks, ørret og regnbueørret, jf. § 3. Produksjonskapasitet vunnet gjennom auksjonen tildeles til aktuelle budgivere gjennom tilsagn fra Fiskeridirektoratet i etterkant av auksjonen.</article><article class="legalP" id="kapittel-2-paragraf-1-ledd-2">Auksjonen gjennomføres som en simultan klokkeauksjon. Auksjonsformatet innebærer at det innenfor hvert produksjonsområde settes en startpris per tonn produksjonskapasitet. Budgiver angir hvor mange tonn produksjonskapasitet budgiver er villig til å kjøpe til angitt pris. Dersom etterspørselen i tonn er høyere enn antallet tonn tilgjengelig i ett eller flere produksjonsområder, vil en ny runde initieres der prisen per tonn produksjonskapasitet økes i produksjonsområder med overskuddsetterspørsel, se likevel § 14 og § 15. Dette foregår inntil etterspørselen er tilsvarende eller mindre enn den tilgjengelige produksjonskapasiteten i alle produksjonsområdene.</article><article class="legalP" id="kapittel-2-paragraf-1-ledd-3">Det kan gis bestemmelser som åpner for å gi exit-bud, som kan benyttes for å tildele eventuell kapasitet som gjenstår etter avslutningen av den alminnelige klokkeauksjonen. Dersom etterspørselen i siste runde er lavere enn tilgjengelig produksjonskapasitet i ett eller flere produksjonsområder, kan departementet akseptere ett eller flere exit-bud for å tildele den tilgjengelige kapasiteten som gjenstår når bud til klokkepriser er akseptert.</article><article class="legalP" id="kapittel-2-paragraf-1-ledd-4">Det kan ikke vinnes produksjonskapasitet i mindre kvantum enn 1 tonn. Bud gis i hele tonn.</article></article><article class="legalArticle" data-lovdata-URL="LTI/forskrift/2022-07-22-1386/§6" data-name="§6" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Tidspunkt og sted for gjennomføring av auksjonen</span></h3><article class="legalP" id="kapittel-2-paragraf-2-ledd-1">Auksjonen vil gjennomføres på en nettbasert auksjonsplattform. Tidspunktet for auksjonen besluttes av departementet.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2022-07-22-1386/KAPITTEL_3"><h2>Kapittel 3. Om tildeling av tilsagn om tillatelse, tillatelse og vederlag</h2><article class="legalArticle" data-lovdata-URL="LTI/forskrift/2022-07-22-1386/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Rett til å søke klarering av lokalitet og utskriving av tillatelsesdokument</span></h3><article class="legalP" id="kapittel-3-paragraf-1-ledd-1">Tildeling av tilsagn om tillatelse fra Fiskeridirektoratet gir rett til å søke om klarering av lokalitet innenfor det produksjonsområdet tilsagnet om tillatelse gjelder. Rett til drift starter når tillatelsesdokument er skrevet ut av fylkeskommunen.</article><article class="legalP" id="kapittel-3-paragraf-1-ledd-2">Fylkeskommunen kan ikke skrive ut tillatelsesdokument før forvaltningen endelig har avgjort eventuelle klager på tildelingen av tilsagn som følge av auksjonen.</article></article><article class="legalArticle" data-lovdata-URL="LTI/forskrift/2022-07-22-1386/§8" data-name="§8" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Tillatelse til akvakultur med matfisk i sjø av laks, ørret og regnbueørret</span></h3><article class="legalP" id="kapittel-3-paragraf-2-ledd-1">Det kan ikke gis tillatelse til akvakultur med matfisk i sjø av laks, ørret og regnbueørret på under 100 tonn for produksjonskapasitet vunnet i auksjonen.</article><article class="legalP" id="kapittel-3-paragraf-2-ledd-2">Dersom Fiskeridirektoratet gir tilsagn om tillatelse under 100 tonn produksjonskapasitet, må denne produksjonskapasiteten fusjoneres eller være omsøkt fusjonert med en eller flere eksisterende tillatelser tilhørende samme produksjonsområde før 31. desember 2023, slik at tillatelsesstørrelsen er lik eller større enn 100 tonn.</article><article class="legalP" id="kapittel-3-paragraf-2-ledd-3">Søknad om fusjonering av produksjonskapasitet inn i eksisterende tillatelse, eller søknad om utstedelse av ny tillatelse, sendes den aktuelle fylkeskommunen. Det skal betales saksbehandlingsgebyr, jf. forskrift om gebyr og avgift i forbindelse med akvakulturvirksomhet (gebyrforskriften) § 2.</article><article class="legalP" id="kapittel-3-paragraf-2-ledd-4">Dersom tillatelsesstørrelsen er mindre enn 100 tonn per 31. desember 2023 trekker Fiskeridirektoratet tilsagnet om tillatelse eller tillatelsen tilbake. Vederlag som er innbetalt vil ikke bli refundert.</article></article><article class="legalArticle" data-lovdata-URL="LTI/forskrift/2022-07-22-1386/§9" data-name="§9" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Innbetalt vederlag og endringer i rammebetingelser mv.</span></h3><article class="legalP" id="kapittel-3-paragraf-3-ledd-1">En tillatelse til akvakultur gir rettigheter og plikter og er underlagt de til enhver tid gjeldende lover og regler.</article><article class="legalP" id="kapittel-3-paragraf-3-ledd-2">Vederlaget blir ikke refundert ved endringer i rammebetingelser som påvirker lønnsomhet, og heller ikke ved eventuell senere inndragning eller reduksjon av tillatelsens kapasitet på bakgrunn av forhold nevnt i akvakulturloven § 9 eller andre lovbestemte forhold, herunder reduksjon i kapasitet besluttet i eller i medhold av produksjonsområdeforskriften.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2022-07-22-1386/KAPITTEL_4"><h2>Kapittel 4. Hvem som kan delta i auksjonen</h2><article class="legalArticle" data-lovdata-URL="LTI/forskrift/2022-07-22-1386/§10" data-name="§10" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Registrering</span></h3><article class="legalP" id="kapittel-4-paragraf-1-ledd-1">Budgivere må være registrert (§ 11–§ 13) og akseptere auksjonsreglementet for å kunne delta i auksjonen (§ 18). Registrering mv. forplikter ikke budgiverne til å gi bud.</article><article class="legalP" id="kapittel-4-paragraf-1-ledd-2">Bare fysiske personer eller selskaper hjemmehørende i EØS, Storbritannia eller Sveits kan registrere seg til auksjonen.</article><article class="legalP" id="kapittel-4-paragraf-1-ledd-3">For å få utstedt endelig tillatelsesdokument må selskapet være registrert med organisasjonsnummer i Brønnøysundregistrene.</article></article><article class="legalArticle" data-lovdata-URL="LTI/forskrift/2022-07-22-1386/§11" data-name="§11" id="kapittel-4-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Krav for å bli registrert som budgiver</span></h3><article class="legalP" id="kapittel-4-paragraf-2-ledd-1">For å bli registrert som deltaker i auksjonen må foretaket:<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-2-ledd-1-punkt-1"><article class="legalP" id="kapittel-4-paragraf-2-ledd-1-punkt-1-ledd-1">fylle ut og sende inn fastsatt registreringsskjema (§ 11),</article></article></li><li data-li-identifier="b." data-name="b."><article class="listArticle" id="kapittel-4-paragraf-2-ledd-1-punkt-2"><article class="legalP" id="kapittel-4-paragraf-2-ledd-1-punkt-2-ledd-1">tilfredsstille krav til finansiell situasjon i henhold til § 12 og avgi egenerklæring om dette, og</article></article></li><li data-li-identifier="c." data-name="c."><article class="listArticle" id="kapittel-4-paragraf-2-ledd-1-punkt-3"><article class="legalP" id="kapittel-4-paragraf-2-ledd-1-punkt-3-ledd-1">stille bankgaranti i henhold til § 13.</article></article></li></ul></article><article class="legalP" id="kapittel-4-paragraf-2-ledd-2">Det kan ikke registreres flere selskap tilhørende samme konsern, jf. regnskapsloven § 1-3. Foretak skal opplyse om tilknyttede selskap, jf. regnskapsloven § 1-4.</article><article class="legalP" id="kapittel-4-paragraf-2-ledd-3">Registreringen skjer elektronisk på Fiskeridirektoratets nettside. Det er ikke mulig å registrere seg på annen måte. Frist for registrering er 30. august 2022 kl. 23:59.</article><article class="legalP" id="kapittel-4-paragraf-2-ledd-4">Fiskeridirektoratet skal avvise registreringen dersom:<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-2-ledd-4-punkt-1"><article class="legalP" id="kapittel-4-paragraf-2-ledd-4-punkt-1-ledd-1">den er levert for sent, eller</article></article></li><li data-li-identifier="b." data-name="b."><article class="listArticle" id="kapittel-4-paragraf-2-ledd-4-punkt-2"><article class="legalP" id="kapittel-4-paragraf-2-ledd-4-punkt-2-ledd-1">dersom den inneholder vesentlige feil og mangler.</article></article></li></ul></article><article class="legalP" id="kapittel-4-paragraf-2-ledd-5">Dersom registreringsdokumentene har mindre feil eller mangler vil avsender bli gitt en kort frist til å rette disse.</article><article class="legalP" id="kapittel-4-paragraf-2-ledd-6">Vedtak om avvist registrering kan påklages.</article></article><article class="legalArticle" data-lovdata-URL="LTI/forskrift/2022-07-22-1386/§12" data-name="§12" id="kapittel-4-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Finansiell situasjon</span></h3><article class="legalP" id="kapittel-4-paragraf-3-ledd-1">En budgiver kan ikke:<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-3-ledd-1-punkt-1"><article class="legalP" id="kapittel-4-paragraf-3-ledd-1-punkt-1-ledd-1">være ute av stand til å oppfylle sine betalingsforpliktelser,</article></article></li><li data-li-identifier="b." data-name="b."><article class="listArticle" id="kapittel-4-paragraf-3-ledd-1-punkt-2"><article class="legalP" id="kapittel-4-paragraf-3-ledd-1-punkt-2-ledd-1">ha åpnet gjeldsforhandlinger,</article></article></li><li data-li-identifier="c." data-name="c."><article class="listArticle" id="kapittel-4-paragraf-3-ledd-1-punkt-3"><article class="legalP" id="kapittel-4-paragraf-3-ledd-1-punkt-3-ledd-1">være insolvent eller være underlagt begjæring om konkurs eller opphør,</article></article></li><li data-li-identifier="d." data-name="d."><article class="listArticle" id="kapittel-4-paragraf-3-ledd-1-punkt-4"><article class="legalP" id="kapittel-4-paragraf-3-ledd-1-punkt-4-ledd-1">begjært frivillig opphør, eller</article></article></li><li data-li-identifier="e." data-name="e."><article class="listArticle" id="kapittel-4-paragraf-3-ledd-1-punkt-5"><article class="legalP" id="kapittel-4-paragraf-3-ledd-1-punkt-5-ledd-1">være gjenstand for konkursbehandling eller være konkurs.</article></article></li></ul></article><article class="legalP" id="kapittel-4-paragraf-3-ledd-2">Budgiver skal gjennom registreringsskjemaet avgi erklæring om egen finansiell situasjon.</article></article><article class="legalArticle" data-lovdata-URL="LTI/forskrift/2022-07-22-1386/§13" data-name="§13" id="kapittel-4-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Bankgaranti</span></h3><article class="legalP" id="kapittel-4-paragraf-4-ledd-1">For å bli registrert som budgiver og å kunne delta i auksjonen må budgiver stille en ubetinget og ugjenkallelig bankgaranti på NOK 2 millioner. Beløpet på NOK 2&#xa0;000&#xa0;000 – to millioner kroner – innebærer ingen føringer for hva departementet mener produksjonskapasiteten er verdt, og medfører heller ingen begrensning av hvilket beløp man kan by under auksjonen.</article><article class="legalP" id="kapittel-4-paragraf-4-ledd-2">Bankgarantien må være utstedt av en bank- eller finansieringsinstitusjon hjemmehørende i EØS-området, og skal være underskrevet av bank/finansieringsinstitusjonen. Garantien må være gyldig til og med tre måneder etter at auksjonen starter. Departementet vil frigjøre garantiene når det ikke lenger er aktuelt å gjøre dem gjeldende.</article><article class="legalP" id="kapittel-4-paragraf-4-ledd-3">Bankgarantien skal inneholde informasjonen som fremgår av fastsatt bankgarantiskjema.</article><article class="legalP" id="kapittel-4-paragraf-4-ledd-4">Original bankgaranti sendes med rekommandert brev, som merkes med «Auksjon 2022», senest 30. august 2022 til:<ul class="defaultList"><li><article class="listArticle" id="kapittel-4-paragraf-4-ledd-4-punkt-1"><article class="legalP" id="kapittel-4-paragraf-4-ledd-4-punkt-1-ledd-1">Fiskeridirektoratet</article></article></li><li><article class="listArticle" id="kapittel-4-paragraf-4-ledd-4-punkt-2"><article class="legalP" id="kapittel-4-paragraf-4-ledd-4-punkt-2-ledd-1">Pb. 185 Sentrum</article></article></li><li><article class="listArticle" id="kapittel-4-paragraf-4-ledd-4-punkt-3"><article class="legalP" id="kapittel-4-paragraf-4-ledd-4-punkt-3-ledd-1">5804 Bergen.</article></article></li></ul></article><article class="legalP" id="kapittel-4-paragraf-4-ledd-5">Budgiver skal i tillegg laste opp en elektronisk kopi av bankgarantien senest 30. august 2022.</article><article class="legalP" id="kapittel-4-paragraf-4-ledd-6">Dersom Fiskeridirektoratet ikke har mottatt original bankgaranti 3 uker før auksjonen, men denne foreligger elektronisk, ber direktoratet utstederen om originalen og orienterer budgiveren om mangelen. Dersom den originale bankgarantien ikke er direktoratet i hende 10 virkedager før auksjonen starter, vil budgiveren bli avvist.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2022-07-22-1386/KAPITTEL_5"><h2>Kapittel 5. Budgivning</h2><article class="legalArticle" data-lovdata-URL="LTI/forskrift/2022-07-22-1386/§14" data-name="§14" id="kapittel-5-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Budgivning</span></h3><article class="legalP" id="kapittel-5-paragraf-1-ledd-1">Bud skal gis elektronisk i Nærings- og fiskeridepartementets auksjonssystem og anses som bindende avgitt på det tidspunktet budet er registrert inn i auksjonssystemet og budrunden er avsluttet.</article></article><article class="legalArticle" data-lovdata-URL="LTI/forskrift/2022-07-22-1386/§15" data-name="§15" id="kapittel-5-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Uforutsette hendelser mv.</span></h3><article class="legalP" id="kapittel-5-paragraf-2-ledd-1">For det tilfelle det oppstår ekstraordinære hendelser under auksjonen, for eksempel problemer med auksjonssystemet, kan departementet:<ul class="defaultList"><li data-li-identifier="a." data-name="a."><article class="listArticle" id="kapittel-5-paragraf-2-ledd-1-punkt-1"><article class="legalP" id="kapittel-5-paragraf-2-ledd-1-punkt-1-ledd-1">Endre tidspunkt for en budrunde som har blitt fastsatt, men som ikke har startet.</article></article></li><li data-li-identifier="b." data-name="b."><article class="listArticle" id="kapittel-5-paragraf-2-ledd-1-punkt-2"><article class="legalP" id="kapittel-5-paragraf-2-ledd-1-punkt-2-ledd-1">Utsette tidspunktet for avslutningen av en budrunde som pågår eller utsette offentliggjøringen av resultatet fra runden.</article></article></li><li data-li-identifier="c." data-name="c."><article class="listArticle" id="kapittel-5-paragraf-2-ledd-1-punkt-3"><article class="legalP" id="kapittel-5-paragraf-2-ledd-1-punkt-3-ledd-1">Kansellere en pågående budrunde og fastsette et nytt tidspunkt for gjennomføring av budrunden.</article></article></li><li data-li-identifier="d." data-name="d."><article class="listArticle" id="kapittel-5-paragraf-2-ledd-1-punkt-4"><article class="legalP" id="kapittel-5-paragraf-2-ledd-1-punkt-4-ledd-1">Avvise alle bud som har innkommet under auksjonen og starte auksjonen på nytt.</article></article></li></ul></article><article class="legalP" id="kapittel-5-paragraf-2-ledd-2">Departementet kan avslutte en budrunde og starte en ny budrunde med justerte priser, blant annet ved mistanke om en kunstig svekket konkurransesituasjon i ett eller flere produksjonsområder.</article><article class="legalP" id="kapittel-5-paragraf-2-ledd-3">Ved mistanke om prissamarbeid kan departementet beslutte å avvise alle bud og avslutte auksjonen.</article></article><article class="legalArticle" data-lovdata-URL="LTI/forskrift/2022-07-22-1386/§16" data-name="§16" id="kapittel-5-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Vinner av auksjonen</span></h3><article class="legalP" id="kapittel-5-paragraf-3-ledd-1">Vinner kåres etter at en budgivningsrunde avsluttes med at den samlede etterspørselen av kapasitet til gitte priser i hvert produksjonsområde tilsvarer eller er mindre enn den tilgjengelige produksjonskapasiteten jf. § 3.</article><article class="legalP" id="kapittel-5-paragraf-3-ledd-2">Aktørene som i den siste budgivningsrunden la inn bud, skal tildeles den mengden produksjonskapasitet de la inn bud for, til de prisene som ble angitt i den siste budgivningsrunden.</article><article class="legalP" id="kapittel-5-paragraf-3-ledd-3">Dersom det er åpnet for exit-bud, kan restkapasitet tildeles i tråd med de detaljerte auksjonsreglene.</article><article class="legalP" id="kapittel-5-paragraf-3-ledd-4">Vinnere gis mulighet til å fritt å dele opp, eller fordele tildelt kapasitet på nye tillatelser i ønsket antall og størrelser innenfor hvert produksjonsområde, avgrenset av den produksjonskapasiteten de har vunnet i disse områdene samt begrensningene som framkommer i forskriftens § 8. Dette gjelder ikke tilsagn om tillatelse som er under 100 tonn. Det er heller ikke mulig å dele opp tilsagn om tillatelser som er over 100 tonn på en slik måte at en ny tillatelse får en størrelse under 100 tonn.</article></article><article class="legalArticle" data-lovdata-URL="LTI/forskrift/2022-07-22-1386/§17" data-name="§17" id="kapittel-5-paragraf-4"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Innbetaling av vederlag</span></h3><article class="legalP" id="kapittel-5-paragraf-4-ledd-1">Vinner plikter å betale budsummen innen 15 dager, inkludert helligdager, fra mottatt notifikasjon om vinnende bud, til<ul class="defaultList"><li><article class="listArticle" id="kapittel-5-paragraf-4-ledd-1-punkt-1"><article class="legalP" id="kapittel-5-paragraf-4-ledd-1-punkt-1-ledd-1">Fiskeridirektoratet,</article></article></li><li><article class="listArticle" id="kapittel-5-paragraf-4-ledd-1-punkt-2"><article class="legalP" id="kapittel-5-paragraf-4-ledd-1-punkt-2-ledd-1">Økonomiseksjonen,</article></article></li><li><article class="listArticle" id="kapittel-5-paragraf-4-ledd-1-punkt-3"><article class="legalP" id="kapittel-5-paragraf-4-ledd-1-punkt-3-ledd-1">Postboks 185 Sentrum,</article></article></li><li><article class="listArticle" id="kapittel-5-paragraf-4-ledd-1-punkt-4"><article class="legalP" id="kapittel-5-paragraf-4-ledd-1-punkt-4-ledd-1">5804 Bergen.</article></article></li></ul></article><article class="legalP" id="kapittel-5-paragraf-4-ledd-2">Beløpet betales til kontonummer 7694 05 09048 og innbetalingen merkes i henhold til direktoratets instruksjoner.</article><article class="legalP" id="kapittel-5-paragraf-4-ledd-3">Dersom beløpet i sin helhet ikke er betalt innen fristen kan Fiskeridirektoratet utløse inngitt bankgaranti. Ved force majeure vil betalingsfristen bli utsatt tilsvarende.</article><article class="legalP" id="kapittel-5-paragraf-4-ledd-4">Departementet kan kreve erstatning for det tap staten lider som følge av budgivers mislighold av auksjonsbeløpet.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2022-07-22-1386/KAPITTEL_6"><h2>Kapittel 6. Avsluttende bestemmelser</h2><article class="legalArticle" data-lovdata-URL="LTI/forskrift/2022-07-22-1386/§18" data-name="§18" id="kapittel-6-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Fastsettelse av detaljerte auksjonsregler og aksept av disse</span></h3><article class="legalP" id="kapittel-6-paragraf-1-ledd-1">Departementet vil fastsette detaljerte regler for auksjonen. Reglene publiseres på Fiskeridirektoratets nettsider.</article><article class="legalP" id="kapittel-6-paragraf-1-ledd-2">For å delta i auksjonen må den registrerte budgiveren laste opp fastsatt skjema for aksept av auksjonsregelverket i Fiskeridirektoratets nettløsning senest tre uker før auksjonen starter.</article><article class="legalP" id="kapittel-6-paragraf-1-ledd-3">Manglende opplastning av akseptskjema innen fristen medfører at den registrerte budgiveren vil bli avvist og at budgiveren ikke kan delta i auksjonen.</article></article><article class="legalArticle" data-lovdata-URL="LTI/forskrift/2022-07-22-1386/§19" data-name="§19" id="kapittel-6-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Brudd på auksjonsreglene eller konkurranseregelverket</span></h3><article class="legalP" id="kapittel-6-paragraf-2-ledd-1">Brudd på denne forskriften, auksjonsregelverket eller konkurranseregelverket, herunder konkurranseloven § 10, medfører utestengelse fra denne auksjonen.</article><article class="legalP" id="kapittel-6-paragraf-2-ledd-2">Om en budgiver blir utestengt, vil budgiveren forbli forpliktet med hensyn til innleverte bud og eventuelle betalingsforpliktelser som ville oppstått om den ekskluderte budgiveren ville vunnet frem med sitt bud. Den ekskluderte budgiveren vil likevel ikke bli tildelt noe tilsagn om tillatelse.</article><article class="legalP" id="kapittel-6-paragraf-2-ledd-3">Dersom bruddet oppdages etter at auksjonen er gjennomført kan Fiskeridirektoratet trekke tilbake eventuelle tilsagn om tillatelse eller tildelt tillatelse. Budgiveren vil forbli forpliktet med hensyn til innleverte bud og eventuelle betalingsforpliktelser.</article></article><article class="legalArticle" data-lovdata-URL="LTI/forskrift/2022-07-22-1386/§20" data-name="§20" id="kapittel-6-paragraf-3"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Tilbakebetaling av innbetalt vederlag ved omgjøring</span></h3><article class="legalP" id="kapittel-6-paragraf-3-ledd-1">Dersom tilsagn om tillatelse eller tildelt tillatelse trekkes tilbake som følge av omgjøring av vedtaket om tilsagn, for eksempel på grunn av klage, tilbakebetales innbetalt vederlag. Dette gjelder bare omgjøringsvedtak gjort etter denne forskriften, og gjelder ikke om omgjøringen skjer som følge av forhold nevnt i § 19.</article></article><article class="legalArticle" data-lovdata-URL="LTI/forskrift/2022-07-22-1386/§21" data-name="§21" id="kapittel-6-paragraf-4"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Søksmålsfrist</span></h3><article class="legalP" id="kapittel-6-paragraf-4-ledd-1">Søksmål om forvaltningsvedtak etter denne forskriften er gyldig eller krav om erstatning som følge av vedtaket, skal tas ut innen seks måneder fra det tidspunkt melding om fastsettelse av frist kom frem til vedkommende part. Det kan gis oppfriskning for oversittelse av fristen etter reglene i tvisteloven § 16-12 til § 16-14.</article></article><article class="legalArticle" data-lovdata-URL="LTI/forskrift/2022-07-22-1386/§22" data-name="§22" id="kapittel-6-paragraf-5"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-5-ledd-1">Denne forskriften trer i kraft straks.</article></article></section></main></body></html>