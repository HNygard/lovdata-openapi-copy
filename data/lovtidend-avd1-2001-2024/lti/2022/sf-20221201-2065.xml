<!DOCTYPE html><html lang="nb"><head><title>Forskrift om endring i forskrift om utøvelse av jakt, felling og fangst</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-12-01-2065</dd><dt class="dokid">DokumentID</dt><dd class="dokid">LTI/forskrift/2022-12-01-2065</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Miljødirektoratet</li></ul></dd><dt class="dateInForce">I kraft fra</dt><dd class="dateInForce">2022-12-01, 2023-02-15</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-03-22-313</li></ul></dd><dt class="basedOn">Hjemmel</dt><dd class="basedOn"><ul><li>lov/1981-05-29-38/§20</li><li>lov/1981-05-29-38/§23</li><li>lov/1981-05-29-38/§24</li><li>lov/1981-05-29-38/§26</li><li>lov/1981-05-29-38/§39</li><li>lov/1981-05-29-38/§42</li><li>lov/1981-05-29-38/§50</li><li>forskrift/1982-04-02-592</li></ul></dd><dt class="dateOfPublication">Kunngjort</dt><dd class="dateOfPublication">2022-12-02 15:20</dd><dt class="journalNumber">Journalnummer</dt><dd class="journalNumber">2022-1541</dd><dt class="title">Tittel</dt><dd class="title">Forskrift om endring i forskrift om utøvelse av jakt, felling og fangst</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Miljødirektoratet 1. desember 2022 med hjemmel i lov 29. mai 1981 nr. 38 om jakt og fangst av vilt (viltloven) § 20, § 23, § 24, § 26, § 39, § 42 og § 50, jf. delegeringsvedtak 2. april 1982 nr. 592.</dd><dt class="refid">RefID</dt><dd class="refid">forskrift/2022-12-01-2065</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om utøvelse av jakt, felling og fangst<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2022-12-01-2065" id="dokument"><h1>Forskrift om endring i forskrift om utøvelse av jakt, felling og fangst</h1><section class="section" data-name="kapI" id="kapittel-1" data-lovdata-URL="LTI/forskrift/2022-12-01-2065/KAPITTEL_1"><h2 data-text-align="center">I</h2><article class="defaultP">I forskrift 22. mars 2002 nr. 313 om utøvelse av jakt, felling og fangst gjøres følgende endringer:</article> <article class="defaultP" margin-top="true">§ 2 annet ledd skal lyde:</article><article class="legalP" id="kapittel-1-ledd-1">Forskriften gjelder også ved lisensfelling innenfor fastsatt fellingsperiode og avliving av skadegjørende vilt i henhold til tillatelse gitt i naturmangfoldloven eller forskrifter med hjemmel i naturmangfoldloven.</article> <article class="defaultP" margin-top="true">§ 3 tredje ledd skal lyde:</article><article class="legalP" id="kapittel-1-ledd-2"><i>Lisensfelling:</i> Skademotivert felling av et bestemt antall individer av en viltart med hjemmel i naturmangfoldloven § 18, der kvoten er fastsatt av offentlig myndighet og det kreves at jegeren er registrert som lisensjeger i Jegerregisteret for å kunne delta.</article> <article class="defaultP" margin-top="true">Overskriften i § 4 skal lyde:</article><article class="defaultP"><i>Nødvendig dokumentasjon under jakt, felling og fangst</i></article> <article class="defaultP" margin-top="true">§ 17 første ledd skal lyde:</article><article class="legalP" id="kapittel-1-ledd-3">Det er forbudt å skyte med og bære blyhagl i forbindelse med jakt i våtmark, slik det fremgår i REACH-forordningen vedlegg XVII post 63 nr. 11, jf. forskrift 30. mai 2008 nr. 516 om registrering, vurdering, godkjenning og begrensning av kjemikalier (REACH-forskriften) § 1. Norsk oversettelse kan finnes som vedheng til REACH-forskriften.</article> <article class="defaultP" margin-top="true">§ 18 femte ledd skal lyde:</article><article class="legalP" id="kapittel-1-ledd-4">Skudd som avlegges i terminfestet konkurranse i det kalenderåret som jaktåret starter gjelder som obligatoriske skudd i skyteprøven.</article> <article class="defaultP" margin-top="true">§ 23 tredje ledd skal lyde:</article><article class="legalP" id="kapittel-1-ledd-5">Ekvipasjer som påtar seg ettersøksoppdrag på vegne av det offentlige skal ha bestått godkjenningsprøve for ettersøksekvipasjer. Hundefører må i tillegg være registrert i Jegerregisteret og ha gjennomført kurset «Ettersøk videregående». Krav om gjennomført kurs gjelder ikke registrerte instruktører for kurset «Ettersøk videregående». «Ettersøk videregående» består av to deler. Del en er e-læring med avsluttende elektronisk prøve og del to er en praktisk utedag. Opptakskrav for del to av kurset er at vedkommende har gjennomført del en med bestått elektronisk prøve. Kurset «Ettersøk videregående» skal arrangeres i henhold til studieplan og instruks for prøving og godkjenning av ettersøksekvipasjer fastsatt av Miljødirektoratet. Hundefører er godkjent for å ta på seg ettersøk på vegne av det offentlige når vedkommende er registrert som godkjent for offentlige ettersøk i Ettersøkshundregisteret.</article> <article class="defaultP" margin-top="true">§ 30 skal lyde:</article><article class="legalP" id="kapittel-1-ledd-6">Innenfor fastsatte jakttider, fangsttider og fellingsperiode kan det drives fangst av følgende viltarter: bever, bisamrotte, grevling, mår, villmink, røyskatt, jerv, gaupe, rødrev, mårhund, vaskebjørn, villsvin, ravn, kråke, skjære, lirype og fjellrype etter regler i § 31 til § 36.</article> <article class="defaultP" margin-top="true">§ 31 første ledd bokstav a, nytt 4. strekpunkt skal lyde:<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-6-punkt-1"><article class="legalP" id="kapittel-1-ledd-6-punkt-1-ledd-1">feller til villsvin av typen Sinkabirum Kombi, Sinkabirum modifisert, Söderberg, Panthera Enkel, Panthera multitrap 7,5, Panthera multitrap 14 og Pantera multitrap 30. Ved bruk av slike feller skal innvendig fangstrom inklusive fallemmer være dekt av et heldekkende solid materiale, men ikke metall.</article></article></li></ul></article> <article class="defaultP" margin-top="true">§ 31 første ledd bokstav b, første kulepunkt skal lyde:<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-6-punkt-2"><article class="legalP" id="kapittel-1-ledd-6-punkt-2-ledd-1">slagfelle til mårhund, vaskebjørn, bever, mår, villmink, bisamrotte og røyskatt.</article></article></li></ul></article> <article class="defaultP" margin-top="true">§ 32 første ledd tredje punktum skal lyde:</article><article class="legalP" id="kapittel-1-ledd-7">Slagfelle til fangst av bever og bisamrotte skal alltid plasseres under vann.</article> <article class="defaultP" margin-top="true">§ 34 første ledd skal lyde:</article><article class="legalP" id="kapittel-1-ledd-8">Bruker av fangstredskap som fanger viltet levende plikter å føre tilsyn med fangstredskapet minst én gang hvert døgn. Ved fangst av villmink, villsvin, gaupe og jerv skal det minst føres tilsyn hver morgen og kveld. Ved fangst av villsvin skal det i tillegg benyttes elektronisk fellevarsling som varsler ved fangst.</article> <article class="defaultP" margin-top="true">§ 34 tredje ledd skal lyde:</article><article class="legalP" id="kapittel-1-ledd-9">Brukeren plikter straks å slippe fri fredet viltart eller viltart som ikke tillates fanget i vedkommende redskap. Bruker plikter straks å slippe ut villsvinsugge som har diende unger. Eventuelle fangede villsvinunger kan avlives.</article> <article class="defaultP" margin-top="true">§ 35 nytt tredje ledd skal lyde:</article><article class="legalP" id="kapittel-1-ledd-10">Avliving av villsvin skal skje med skytevåpen. Ved bruk av rifle skal kaliber og ammunisjon godkjent for jakt på rådyr benyttes. Ved bruk av hagle skal det benyttes fyllingskule/slugs.</article> <article class="defaultP" margin-top="true">§ 36 første ledd skal lyde:</article><article class="legalP" id="kapittel-1-ledd-11">Ved bruk av bås, og ved bruk av felle til fangst av villsvin, skal melding om type fangstinnretning, nøyaktig stedsangivelse og navn på ansvarlig jeger/fangstmann meldes til kommunen innen ti dager før fangsten starter. Meldeplikten gjelder ikke ved bruk av bås til gaupe og jerv når statsforvalteren har gitt tillatelse for den enkelte bås, jf. § 31 bokstav a.</article></section><section class="section" data-name="kapII" id="kapittel-2" data-lovdata-URL="LTI/forskrift/2022-12-01-2065/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">For § 17 første ledd: Forskriften trer i kraft 15. februar 2023.</article><article class="legalP" id="kapittel-2-ledd-2">Resten av forskriften trer i kraft straks.</article></section></main></body></html>