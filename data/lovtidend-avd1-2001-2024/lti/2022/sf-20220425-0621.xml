<!DOCTYPE html><html lang="no"><head><title>Delegering av myndigheten etter lakse- og innlandsfiskloven § 13 til Miljødirektoratet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-04-25-621</dd><dt class="dokid">DokumentID</dt><dd class="dokid">LTI/forskrift/2022-04-25-621</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="subunit">Etat</dt><dd class="subunit"><ul><li>Naturforvaltningsavdelingen</li></ul></dd><dt class="dateInForce">I kraft fra</dt><dd class="dateInForce">2022-04-25</dd><dt class="basedOn">Hjemmel</dt><dd class="basedOn"><ul><li>lov/1992-05-15-47/§13</li></ul></dd><dt class="dateOfPublication">Kunngjort</dt><dd class="dateOfPublication">2022-04-27 15:00</dd><dt class="journalNumber">Journalnummer</dt><dd class="journalNumber">2022-0489</dd><dt class="title">Tittel</dt><dd class="title">Delegering av myndigheten etter lakse- og innlandsfiskloven § 13 til Miljødirektoratet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Klima- og miljødepartementet 25. april 2022 med hjemmel i lov 15. mai 1992 nr. 47 om laksefisk og innlandsfisk mv. (lakse- og innlandsfiskloven) § 13.</dd><dt class="refid">RefID</dt><dd class="refid">forskrift/2022-04-25-621</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Delegering av myndigheten etter lakse- og innlandsfiskloven § 13 til Miljødirektoratet</li></ul></dd></dl></header><main class="documentBody" data-lovdata-URL="LTI/forskrift/2022-04-25-621" id="dokument"><h1>Delegering av myndigheten etter lakse- og innlandsfiskloven § 13 til Miljødirektoratet</h1><article class="legalP" id="ledd-1">Myndigheten etter lakse- og innlandsfiskloven § 13 er i dag delegert til statsforvalteren og fylkeskommunen, i tillegg til departementet, jf. delegeringsvedtak 27. november 1992 nr. 864.</article><article class="legalP" id="ledd-2">Miljødirektoratet viser til at det vil være hensiktsmessig at også Miljødirektoratet kan gi tillatelser med hjemmel i lakse- og innlandsfiskloven § 13, slik at innehaver av tillatelsen slipper å innhente samtykke fra grunneier for å fiske. Etter lakse- og innlandsfiskloven § 13 kan departementet, uten hensyn til den enkelte grunneier eller rettighetshaver, gi tillatelse til å fange stamfisk og settefisk og til vitenskapelige undersøkelser eller praktiske forsøk og fiskekulturtiltak.</article><article class="legalP" id="ledd-3">Statsforvalteren og fylkeskommunen gir i dag tillatelse til uttak av anadrome laksefisk og innlandsfisk i sine fylker. Der en søknad gjelder flere fylker, er det hensiktsmessig at Miljødirektoratet behandler søknaden, derfor behovet for delegering. Direktoratet viser til lang praksis for å bruke lakse- og innlandsfiskloven § 13 som grunnlag for å gi tillatelse til utfisking av for eksempel rømt oppdrettsfisk og pukkellaks i sjø og vassdrag. I takt med at innsiget av pukkellaks øker, øker også behovet for å drive med uttak. Departementet ser behovet for å sikre at uttak mv. gjennomføres på en enhetlig måte, og finner det hensiktsmessig at også Miljødirektoratet behandler slike saker, uten å måtte kreve samtykke fra den enkelte grunneier.</article><article class="legalP" id="ledd-4">Klima- og miljødepartementet gir med dette Miljødirektoratet myndighet til å treffe vedtak etter lakse- og innlandsfiskloven § 13.</article></main></body></html>