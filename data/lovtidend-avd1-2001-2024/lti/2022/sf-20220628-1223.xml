<!DOCTYPE html><html lang="no"><head><title>Instruks om risikostyring og internkontroll i Norges Bank</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-06-28-1223</dd><dt class="dokid">DokumentID</dt><dd class="dokid">LTI/forskrift/2022-06-28-1223</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="subunit">Etat</dt><dd class="subunit"><ul><li>Avdeling for formuesforvaltning</li></ul></dd><dt class="dateInForce">I kraft fra</dt><dd class="dateInForce">2022-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2009-12-17-1630</li></ul></dd><dt class="basedOn">Hjemmel</dt><dd class="basedOn"><ul><li>lov/2019-06-21-31/§2-4</li><li>lov/2019-06-21-31/§4-4</li><li>lov/2019-06-21-31/§4-5</li><li>lov/2005-12-21-123/§3</li><li>lov/2005-12-21-123/§10</li></ul></dd><dt class="dateOfPublication">Kunngjort</dt><dd class="dateOfPublication">2022-06-29 15:50</dd><dt class="journalNumber">Journalnummer</dt><dd class="journalNumber">2022-0963</dd><dt class="title">Tittel</dt><dd class="title">Instruks om risikostyring og internkontroll i Norges Bank</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 28. juni 2022 med hjemmel i lov 21. juni 2019 nr. 31 om Norges Bank og pengevesenet mv. (sentralbankloven) § 2-4 femte ledd, § 4-4 annet ledd, § 4-5 tredje ledd og lov 21. desember 2005 nr. 123 om Statens pensjonsfond § 3 annet ledd og § 10 første ledd.</dd><dt class="refid">RefID</dt><dd class="refid">forskrift/2022-06-28-1223</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Instruks om risikostyring og internkontroll i Norges Bank<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1. Virkeområde</li><li>§ 2. Forholdsmessighet</li></ul></li><li>Kapittel 2. Ansvar for risikostyring og internkontroll<ul class="tocSubUl"><li>§ 3. Hovedstyret</li><li>§ 4. Sentralbanksjefen og daglig leder av Norges Banks forvaltning av Statens pensjonsfond utland</li><li>§ 5. Utkontraktering</li></ul></li><li>Kapittel 3. Gjennomføring av risikostyring og internkontroll<ul class="tocSubUl"><li>§ 6. Gjennomføring av risikostyringen</li><li>§ 7. Gjennomføring av internkontrollen</li><li>§ 8. Dokumentasjon, rapportering og evaluering</li></ul></li><li>Kapittel 4. Risikokontroll og etterlevelse, internrevisjon og revisjonsutvalg<ul class="tocSubUl"><li>§ 9. Risikokontroll og etterlevelse</li><li>§ 10. Internrevisjon</li><li>§ 11. Revisjonsutvalg</li></ul></li><li>Kapittel 5. Ikrafttredelse mv.<ul class="tocSubUl"><li>§ 12. Ikrafttredelse mv.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2022-06-28-1223" id="dokument"><h1>Instruks om risikostyring og internkontroll i Norges Bank</h1><section class="section" data-name="kap1" id="kapittel-1" data-lovdata-URL="LTI/forskrift/2022-06-28-1223/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2022-06-28-1223/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Denne instruksen gjelder for Norges Bank med datterselskaper.</article></article><article class="legalArticle" data-lovdata-URL="LTI/forskrift/2022-06-28-1223/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Forholdsmessighet</span></h3><article class="legalP" id="kapittel-1-paragraf-2-ledd-1">Risikostyringen og internkontrollen skal tilpasses arten, omfanget av og kompleksiteten i Norges Banks virksomhet.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2022-06-28-1223/KAPITTEL_2"><h2>Kapittel 2. Ansvar for risikostyring og internkontroll</h2><article class="legalArticle" data-lovdata-URL="LTI/forskrift/2022-06-28-1223/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Hovedstyret</span></h3><article class="numberedLegalP" data-numerator="1" id="kapittel-2-paragraf-1-nummer-1">(1) Hovedstyret skal i tråd med sentralbankloven § 2-4 påse at Norges Bank er forsvarlig og effektivt organisert og har hensiktsmessig risikostyring og internkontroll. Hovedstyret skal ta hensyn til ulikheter og egenarten i den daglige ledelsens ansvarsoppgaver jf. sentralbankloven § 2-11 og § 2-13, samtidig som helheten i Norges Banks risikostyring og internkontroll ivaretas.</article><article class="numberedLegalP" data-numerator="2" id="kapittel-2-paragraf-1-nummer-2">(2) Hovedstyret har ansvar for at risikostyring og internkontroll er etablert, gjennomført og overvåket, samt at arbeidet evalueres minst én gang årlig.</article></article><article class="legalArticle" data-lovdata-URL="LTI/forskrift/2022-06-28-1223/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Sentralbanksjefen og daglig leder av Norges Banks forvaltning av Statens pensjonsfond utland</span></h3><article class="numberedLegalP" data-numerator="1" id="kapittel-2-paragraf-2-nummer-1">(1) Innenfor hvert av ansvarsområdene skal de daglige lederne, i tråd med hovedstyrets føringer, etablere, gjennomføre og overvåke en forsvarlig risikostyring og internkontroll.</article><article class="numberedLegalP" data-numerator="2" id="kapittel-2-paragraf-2-nummer-2">(2) Endringer i risiko skal følges opp fortløpende. De daglige lederne har ansvar for å gi hovedstyret relevant og tidsriktig informasjon slik at hovedstyret kan ivareta sine oppgaver etter sentralbankloven.</article></article><article class="legalArticle" data-lovdata-URL="LTI/forskrift/2022-06-28-1223/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Utkontraktering</span></h3><article class="numberedLegalP" data-numerator="1" id="kapittel-2-paragraf-3-nummer-1">(1) Norges Bank har ansvar for risikostyring og internkontroll også der deler av virksomheten er utkontraktert. Det skal foreligge skriftlige avtaler som sikrer dette. Avtalene skal sikre bankens organer og kontrollfunksjoner rett til innsyn i og kontroll med utkontraktert virksomhet, enten virksomhet er utkontraktert til datterselskaper eller eksterne. Retten til innsyn skal muliggjøre tilstrekkelig gjennomføring og rapportering etter kapittel 3.</article><article class="numberedLegalP" data-numerator="2" id="kapittel-2-paragraf-3-nummer-2">(2) Norges Bank skal sørge for at organisasjonen har tilstrekkelig kompetanse til å håndtere utkontraktert virksomhet. Utkontraktering kan ikke finne sted dersom det vanskeliggjør forsvarlig risikostyring og internkontroll.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2022-06-28-1223/KAPITTEL_3"><h2>Kapittel 3. Gjennomføring av risikostyring og internkontroll</h2><article class="legalArticle" data-lovdata-URL="LTI/forskrift/2022-06-28-1223/§6" data-name="§6" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Gjennomføring av risikostyringen</span></h3><article class="legalP" id="kapittel-3-paragraf-1-ledd-1">Risikoen i Norges Bank skal overvåkes og holdes på et akseptabelt nivå. Hovedstyret har ansvar for at det foreligger nødvendige og forholdsmessige risikovurderinger av virksomheten og før nye tiltak iverksettes. Systemene for risikostyring og internkontroll skal være tilstrekkelig for å håndtere disse risikoene på en forsvarlig måte.</article></article><article class="legalArticle" data-lovdata-URL="LTI/forskrift/2022-06-28-1223/§7" data-name="§7" id="kapittel-3-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Gjennomføring av internkontrollen</span></h3><article class="legalP" id="kapittel-3-paragraf-2-ledd-1">Gjennomføringen av risikostyring og internkontrollen skal være forholdsmessig og tilpasset organiseringen av det enkelte ansvarsområde.</article></article><article class="legalArticle" data-lovdata-URL="LTI/forskrift/2022-06-28-1223/§8" data-name="§8" id="kapittel-3-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Dokumentasjon, rapportering og evaluering</span></h3><article class="numberedLegalP" data-numerator="1" id="kapittel-3-paragraf-3-nummer-1">(1) Vurderinger etter § 6 og § 7 skal dokumenteres. Dokumentasjonen skal oppbevares i minst tre år.</article><article class="numberedLegalP" data-numerator="2" id="kapittel-3-paragraf-3-nummer-2">(2) Med utgangspunkt i den interne dokumentasjonen og rapporteringen skal hovedstyret minst én gang årlig foreta en helhetlig systematisk vurdering av risikosituasjonen i Norges Bank og av om risikostyringen og internkontrollen har vært gjennomført på en tilfredsstillende måte. Vurderingene skal oversendes representantskapet. Vurderinger som gjelder forvaltningen av Statens pensjonsfond utland skal i tillegg oversendes departementet.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2022-06-28-1223/KAPITTEL_4"><h2>Kapittel 4. Risikokontroll og etterlevelse, internrevisjon og revisjonsutvalg</h2><article class="legalArticle" data-lovdata-URL="LTI/forskrift/2022-06-28-1223/§9" data-name="§9" id="kapittel-4-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Risikokontroll og etterlevelse</span></h3><article class="numberedLegalP" data-numerator="1" id="kapittel-4-paragraf-1-nummer-1">(1) Norges Bank skal ha en risikokontroll- og etterlevelsesfunksjon for hvert av de daglige ledernes ansvarsområder, med prosedyrer for å avdekke og begrense risiko for at banken ikke oppfyller sine forpliktelser etter gjeldende regelverk.</article><article class="numberedLegalP" data-numerator="2" id="kapittel-4-paragraf-1-nummer-2">(2) Risikokontroll- og etterlevelsesfunksjonene skal ha en leder som rapporterer til sin daglige leder og ved særskilt behov direkte til hovedstyret. Risiko- og etterlevelsesfunksjonene skal ha tilstrekkelig kompetanse og ressurser.</article><article class="numberedLegalP" data-numerator="3" id="kapittel-4-paragraf-1-nummer-3">(3) Den daglige ledelsen skal innhente hovedstyrets samtykke før tilsetting eller avskjedigelse av leder for risikokontroll- og etterlevelsesfunksjonene.</article><article class="numberedLegalP" data-numerator="4" id="kapittel-4-paragraf-1-nummer-4">(4) Banken skal regelmessig vurdere om risikokontroll- og etterlevelsesfunksjonene er tilstrekkelig effektive.</article></article><article class="legalArticle" data-lovdata-URL="LTI/forskrift/2022-06-28-1223/§10" data-name="§10" id="kapittel-4-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Internrevisjon</span></h3><article class="numberedLegalP" data-numerator="1" id="kapittel-4-paragraf-2-nummer-1">(1) Internrevisjonen skal organiseres og gjennomføres i henhold til anerkjente standarder.</article><article class="numberedLegalP" data-numerator="2" id="kapittel-4-paragraf-2-nummer-2">(2) Leder av internrevisjonen skal tilsettes og avskjediges av hovedstyret. Leder av internrevisjonen har rett til å møte i hovedstyremøtene.</article><article class="numberedLegalP" data-numerator="3" id="kapittel-4-paragraf-2-nummer-3">(3) Hovedstyret skal årlig godkjenne internrevisjonens ressurser og planer.</article><article class="numberedLegalP" data-numerator="4" id="kapittel-4-paragraf-2-nummer-4">(4) Internrevisjonens rapporter gjennom året skal oversendes hovedstyret. Internrevisjonen skal avgi rapport til hovedstyret om risikostyringen og internkontrollen minst én gang per år.</article><article class="numberedLegalP" data-numerator="5" id="kapittel-4-paragraf-2-nummer-5">(5) Bankens ansatte skal gi internrevisjonen all informasjon og informasjonstilgang som internrevisjonen etterspør.</article></article><article class="legalArticle" data-lovdata-URL="LTI/forskrift/2022-06-28-1223/§11" data-name="§11" id="kapittel-4-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Revisjonsutvalg</span></h3><article class="numberedLegalP" data-numerator="1" id="kapittel-4-paragraf-3-nummer-1">(1) Revisjonsutvalget skal være et saksforberedende organ for hovedstyret, blant annet i saker om hovedstyrets tilsyn, risikostyring og internkontroll.</article><article class="numberedLegalP" data-numerator="2" id="kapittel-4-paragraf-3-nummer-2">(2) Hovedstyret kan fastsette prinsipper for revisjonsutvalgets arbeid. Revisjonsutvalget skal kunne undersøke alle aktiviteter og forhold knyttet til bankens virksomhet, og innhente nødvendig informasjon.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2022-06-28-1223/KAPITTEL_5"><h2>Kapittel 5. Ikrafttredelse mv.</h2><article class="legalArticle" data-lovdata-URL="LTI/forskrift/2022-06-28-1223/§12" data-name="§12" id="kapittel-5-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse mv.</span></h3><article class="legalP" id="kapittel-5-paragraf-1-ledd-1">Denne instruksen trer i kraft 1. juli 2022. Forskrift 17. desember 2009 nr. 1630 om risikostyring og internkontroll i Norges Bank oppheves samtidig med ikrafttredelsen av denne instruksen.</article></article></section></main></body></html>