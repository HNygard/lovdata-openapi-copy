<!DOCTYPE html><html lang="no"><head><title>Forskrift om tilsynsrådet for tvangsreturer og utlendingsinternatet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-06-13-1005</dd><dt class="dokid">DokumentID</dt><dd class="dokid">LTI/forskrift/2022-06-13-1005</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Politiavdelingen</li></ul></dd><dt class="dateInForce">I kraft fra</dt><dd class="dateInForce">2023-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2009-12-23-1890</li></ul></dd><dt class="basedOn">Hjemmel</dt><dd class="basedOn"><ul><li>lov/2008-05-15-35/§107a</li><li>forskrift/2009-10-09-1260</li><li>forskrift/2009-12-18-1582</li></ul></dd><dt class="dateOfPublication">Kunngjort</dt><dd class="dateOfPublication">2022-06-13 15:10</dd><dt class="journalNumber">Journalnummer</dt><dd class="journalNumber">2022-0767</dd><dt class="title">Tittel</dt><dd class="title">Forskrift om tilsynsrådet for tvangsreturer og utlendingsinternatet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og beredskapsdepartementet 13. juni 2022 med hjemmel i lov 15. mai 2008 nr. 35 om utlendingers adgang til riket og deres opphold her § 107a, jf. delegeringsvedtak 9. oktober 2009 nr. 1260 og omorganiseringsvedtak 18. desember 2009 nr. 1582.</dd><dt class="refid">RefID</dt><dd class="refid">forskrift/2022-06-13-1005</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilsynsrådet for tvangsreturer og utlendingsinternatet<ul class="tocSubUl"><li>Kapittel 1. Formål og definisjoner<ul class="tocSubUl"><li>§ 1. Tilsynsrådets oppgaver</li><li>§ 2. Definisjoner og avgrensning</li></ul></li><li>Kapittel 2. Oppnevning av tilsynsrådet og krav til opplæring<ul class="tocSubUl"><li>§ 3. Oppnevning</li><li>§ 4. Krav til opplæring</li></ul></li><li>Kapittel 3. Generelle bestemmelser<ul class="tocSubUl"><li>§ 5. Tilsynsrådets uavhengighet</li><li>§ 6. Tilsynsrådets krav på opplysninger og tilgang til steder</li><li>§ 7. Taushetsplikt</li><li>§ 8. Politiets plikter ved tilsyn med tvangsreturer</li><li>§ 9. Rapportering</li></ul></li><li>Kapittel 4. Gjennomføring av tilsyn<ul class="tocSubUl"><li>§ 10. Tilsyn med utlendingsinternatet og særskilt tilrettelagte innkvarteringssteder</li><li>§ 11. Tilsyn med tvangsreturer</li></ul></li><li>Kapittel 5. Ikraftsetting<ul class="tocSubUl"><li>§ 12. Ikraftsetting</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2022-06-13-1005" id="dokument"><h1>Forskrift om tilsynsrådet for tvangsreturer og utlendingsinternatet</h1><section class="section" data-name="kap1" id="kapittel-1" data-lovdata-URL="LTI/forskrift/2022-06-13-1005/KAPITTEL_1"><h2>Kapittel 1. Formål og definisjoner</h2><article class="legalArticle" data-lovdata-URL="LTI/forskrift/2022-06-13-1005/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Tilsynsrådets oppgaver</span></h3><article class="legalP" id="kapittel-1-paragraf-1-ledd-1">Tilsynsrådet skal føre tilsyn med<ul class="defaultList"><li data-li-identifier="a." data-name="a."><article class="listArticle" id="kapittel-1-paragraf-1-ledd-1-punkt-1"><article class="legalP" id="kapittel-1-paragraf-1-ledd-1-punkt-1-ledd-1">driften av Politiets utlendingsinternat og særskilt tilrettelagte innkvarteringssteder</article></article></li><li data-li-identifier="b." data-name="b."><article class="listArticle" id="kapittel-1-paragraf-1-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1">at behandlingen av utlendinger som oppholder seg på steder som nevnt i bokstav a er i samsvar med utlendingsloven § 107 og utlendingsinternatforskriften</article></article></li><li data-li-identifier="c." data-name="c."><article class="listArticle" id="kapittel-1-paragraf-1-ledd-1-punkt-3"><article class="legalP" id="kapittel-1-paragraf-1-ledd-1-punkt-3-ledd-1">tvangsreturer, jf. Europaparlaments- og rådsdirektiv 2008/115/EF artikkel 8 nummer 6, med unntak av retur av personer som nevnt i direktivet artikkel 2 nr. 2.</article></article></li></ul></article></article><article class="legalArticle" data-lovdata-URL="LTI/forskrift/2022-06-13-1005/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner og avgrensning</span></h3><article class="legalP" id="kapittel-1-paragraf-2-ledd-1">Med tvangsreturer menes uttransport av utlendinger uten gyldig oppholdsgrunnlag i Norge eller Schengenområdet som ikke returnerer frivillig og som det brukes tvangstiltak mot.</article><article class="legalP" id="kapittel-1-paragraf-2-ledd-2">Tilsynsordningen omfatter tvangsreturer gjennomført med rutefly, nasjonalt chartret fly og charterfly i regi av Det europeiske grense- og kystvaktbyrå.</article><article class="legalP" id="kapittel-1-paragraf-2-ledd-3">Tilsynet med tvangsreturer gjelder fra avhenting av utlendingen og frem til overlevering er gjennomført.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2022-06-13-1005/KAPITTEL_2"><h2>Kapittel 2. Oppnevning av tilsynsrådet og krav til opplæring</h2><article class="legalArticle" data-lovdata-URL="LTI/forskrift/2022-06-13-1005/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Oppnevning</span></h3><article class="legalP" id="kapittel-2-paragraf-1-ledd-1">Departementet oppnevner leder, nestleder, medlemmer og varamedlemmer av tilsynsrådet for en funksjonstid på to år. Tilsynsrådets leder bør være eller ha vært dommer. Leder må uansett fylle kravene til å være dommer. Personer som i løpet av oppnevningsperioden fyller 70 år eller mer, kan ikke oppnevnes. Medlemmene bør ikke gjenoppnevnes mer enn to ganger.</article></article><article class="legalArticle" data-lovdata-URL="LTI/forskrift/2022-06-13-1005/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Krav til opplæring</span></h3><article class="legalP" id="kapittel-2-paragraf-2-ledd-1">De av medlemmene av tilsynsrådet som skal føre tilsyn med tvangsreturer skal ha gjennomført opplæring i samsvar med godkjente europeiske standarder.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2022-06-13-1005/KAPITTEL_3"><h2>Kapittel 3. Generelle bestemmelser</h2><article class="legalArticle" data-lovdata-URL="LTI/forskrift/2022-06-13-1005/§5" data-name="§5" id="kapittel-3-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Tilsynsrådets uavhengighet</span></h3><article class="legalP" id="kapittel-3-paragraf-1-ledd-1">Tilsynsrådet skal være uavhengig i sitt arbeid, og kan ikke instrueres om sin oppgaveløsning, lovtolkning eller skjønnsutøvelse. Departementet kan likevel instruere skriftlig om omfanget av tilsynsarbeidet og prioritering av særskilte problemstillinger av generell karakter.</article></article><article class="legalArticle" data-lovdata-URL="LTI/forskrift/2022-06-13-1005/§6" data-name="§6" id="kapittel-3-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Tilsynsrådets krav på opplysninger og tilgang til steder</span></h3><article class="legalP" id="kapittel-3-paragraf-2-ledd-1">Tilsynsrådet kan kreve de opplysninger og adgang til de steder som er nødvendige for at det kan gjennomføre sine tilsynsoppgaver. Personalet på stedet skal bistå slik at tilsynsrådet kan utføre tilsynsoppgavene.</article></article><article class="legalArticle" data-lovdata-URL="LTI/forskrift/2022-06-13-1005/§7" data-name="§7" id="kapittel-3-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Taushetsplikt</span></h3><article class="legalP" id="kapittel-3-paragraf-3-ledd-1">Forvaltningslovens regler om taushetsplikt gjelder for tilsynsrådets virksomhet. Taushetsplikten omfatter også forhold av betydning for sikkerheten ved utlendingsinternatet.</article></article><article class="legalArticle" data-lovdata-URL="LTI/forskrift/2022-06-13-1005/§8" data-name="§8" id="kapittel-3-paragraf-4"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Politiets plikter ved tilsyn med tvangsreturer</span></h3><article class="legalP" id="kapittel-3-paragraf-4-ledd-1">Politiet har ansvar for den praktiske tilretteleggingen for tilsynsrådets tilstedeværelse under tvangsreturen, og skal i forkant overlevere de opplysningene som er nødvendige for at tilsynsrådet skal kunne ivareta sine oppgaver.</article></article><article class="legalArticle" data-lovdata-URL="LTI/forskrift/2022-06-13-1005/§9" data-name="§9" id="kapittel-3-paragraf-5"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Rapportering</span></h3><article class="legalP" id="kapittel-3-paragraf-5-ledd-1">Ved utgangen av hvert år sender tilsynsrådet årsmelding for tilsynet med tvangsreturer, Politiets utlendingsinternat og særskilt tilrettelagte innkvarteringssteder til Politiets utlendingsenhet. Tilsynsrådet kan også ta opp særskilte tema i egne meldinger. Meldingene videresendes Politidirektoratet sammen med uttalelse fra sjefen for Politiets utlendingsenhet. Tilsynsrådets årsmelding skal offentliggjøres.</article><article class="legalP" id="kapittel-3-paragraf-5-ledd-2">Tilsynsrådet skal i tillegg rapportere løpende fra tilsyn med tvangsreturer. Rapportene sendes Politiets utlendingsenhet.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2022-06-13-1005/KAPITTEL_4"><h2>Kapittel 4. Gjennomføring av tilsyn</h2><article class="legalArticle" data-lovdata-URL="LTI/forskrift/2022-06-13-1005/§10" data-name="§10" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Tilsyn med utlendingsinternatet og særskilt tilrettelagte innkvarteringssteder</span></h3><article class="legalP" id="kapittel-4-paragraf-1-ledd-1">Tilsyn skal gjennomføres minst to ganger pr. år. Tilsynsrådet skal selv planlegge og gjennomføre sin virksomhet.</article><article class="legalP" id="kapittel-4-paragraf-1-ledd-2">Tilsyn kan være varslet på forhånd eller skje uanmeldt.</article><article class="legalP" id="kapittel-4-paragraf-1-ledd-3">Tilsynsrådets medlemmer har rett til å snakke med utlendingen dersom utlendingen selv ønsker det, og uten at personale er til stede. Tilsynsrådets medlemmer har rett til å delta på møter om utlendingen og kan få innsyn i saksdokumentene hvis vedkommende utlending samtykker.</article><article class="legalP" id="kapittel-4-paragraf-1-ledd-4">Tilsynsrådet kan ta opp saker etter henvendelse fra utlending eller på eget initiativ. Sakene skal søkes løst på utlendingsinternatet. Dersom dette ikke fører frem eller rådet av andre årsaker finner grunn til det, kan saken tas opp med overordnet myndighet.</article><article class="legalP" id="kapittel-4-paragraf-1-ledd-5">Det skal ved utlendingsinternatet føres en tilsynsprotokoll hvor det nedtegnes opplysninger om tilsynsbesøk, herunder varighet og forhold tilsynsrådet har merknader til.</article><article class="legalP" id="kapittel-4-paragraf-1-ledd-6">Bestemmelsen gjelder tilsvarende for tilsyn med særskilt tilrettelagte innkvarteringssteder så langt den passer.</article></article><article class="legalArticle" data-lovdata-URL="LTI/forskrift/2022-06-13-1005/§11" data-name="§11" id="kapittel-4-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Tilsyn med tvangsreturer</span></h3><article class="legalP" id="kapittel-4-paragraf-2-ledd-1">Tilsynsrådet skal føre tilsyn med om tvangsreturer blir gjennomført etter de nasjonale og internasjonale lover og retningslinjer som gjelder for uttransport, herunder for bruk av makt og maktmidler. Det skal ikke føres tilsyn med retur av personer som nevnt i Europaparlaments- og rådsdirektiv 2008/115/EF artikkel 2 nr. 2.</article><article class="legalP" id="kapittel-4-paragraf-2-ledd-2">Tilsynet kan omfatte hele eller deler av tvangsreturen. Tilsynsrådet foretar selv utvelgelse av hvilke returer som skal følges innenfor eventuelle rammer gitt i medhold av § 5, og om tilsynet skal omfatte hele eller deler av uttransporten.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2022-06-13-1005/KAPITTEL_5"><h2>Kapittel 5. Ikraftsetting</h2><article class="legalArticle" data-lovdata-URL="LTI/forskrift/2022-06-13-1005/§12" data-name="§12" id="kapittel-5-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Ikraftsetting</span></h3><article class="legalP" id="kapittel-5-paragraf-1-ledd-1">Forskriften trer i kraft 1. januar 2023. Fra samme tidspunkt oppheves forskrift 23. desember 2009 nr. 1890 om Politiets utlendingsinternat § 17.</article></article></section></main></body></html>