<!DOCTYPE html><html lang="no"><head><title>Lov om endringer i helsepersonelloven, pasient- og brukerrettighetsloven mv. (administrative reaksjoner, tilsynsmyndighetenes saksbehandling av henvendelser om pliktbrudd m.m.)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2022-05-20-29</dd><dt class="dokid">DokumentID</dt><dd class="dokid">LTI/lov/2022-05-20-29</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/1983-06-03-54</li><li>lov/1999-07-02-61</li><li>lov/1999-07-02-63</li><li>lov/1999-07-02-64</li><li>lov/2011-06-24-30</li><li>lov/2017-12-15-107</li></ul></dd><dt class="legalArea">Rettsområde</dt><dd class="legalArea"><ul><li>Arbeidsrett &gt; Arbeidsforhold. Sysselsetting</li> <li>Forvaltnings- og kommunalrett &gt; Offentlig forvaltning</li> <li>Helse- og omsorgsrett &gt; Helseforetak</li> <li>Helse- og omsorgsrett &gt; Helsepersonell</li> <li>Helse- og omsorgsrett &gt; Kommunehelsetjeneste</li> <li>Helse- og omsorgsrett &gt; Pasientrettigheter</li></ul></dd><dt class="dateOfPublication">Kunngjort</dt><dd class="dateOfPublication">2022-05-20 11:45</dd><dt class="journalNumber">Journalnummer</dt><dd class="journalNumber">2022-0600</dd><dt class="titleShort">Korttittel</dt><dd class="titleShort">Endringslov til helsepersonelloven, pasient- og brukerrettighetsloven mv.</dd><dt class="title">Tittel</dt><dd class="title">Lov om endringer i helsepersonelloven, pasient- og brukerrettighetsloven mv. (administrative reaksjoner, tilsynsmyndighetenes saksbehandling av henvendelser om pliktbrudd m.m.)</dd><dt class="miscInformation">Annet om dokumentet</dt><dd class="miscInformation">Prop.57 L (2021–2022), Innst.254 L (2021–2022), Lovvedtak 63 (2021–2022). Stortingets første og andre gangs behandling hhv. 3. og 10. mai 2022. Fremmet av Helse- og omsorgsdepartementet.</dd><dt class="refid">RefID</dt><dd class="refid">lov/2022-05-20-29</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i helsepersonelloven, pasient- og brukerrettighetsloven mv. (administrative reaksjoner, tilsynsmyndighetenes saksbehandling av henvendelser om pliktbrudd m.m.)<ul class="tocSubUl"><li>I</li><li>II<ul class="tocSubUl"><li>§ 3-11. Om informasjon</li></ul></li><li>III<ul class="tocSubUl"><li>§ 3-7. Pasientens, brukerens og pårørendes rett til svar på henvendelser</li><li>§ 7-4. Anmodning om tilsyn</li><li>§ 7-4 a. Saksbehandling ved anmodning om tilsyn</li></ul></li><li>IV<ul class="tocSubUl"><li>§ 56. Faglig pålegg til helsepersonell</li><li>§ 58. Begrenset suspensjon og full suspensjon av autorisasjon, lisens eller spesialistgodkjenning</li><li>§ 58 a. Suspensjon av autorisasjon, lisens eller spesialistgodkjenning ved brudd på opplysningsplikten</li></ul></li><li>V<ul class="tocSubUl"><li>§ 4-2 a. Om informasjon</li></ul></li><li>VI<ul class="tocSubUl"><li>§ 8. Pålegg om retting, stenging og oppfølging av faglige pålegg</li><li>§ 10. Administrative reaksjoner overfor helsepersonell</li></ul></li><li>VII</li></ul></li></ul></dd></dl></header><main class="documentBody" data-lovdata-URL="LTI/lov/2022-05-20-29" id="dokument"><h1>Lov om endringer i helsepersonelloven, pasient- og brukerrettighetsloven mv. (administrative reaksjoner, tilsynsmyndighetenes saksbehandling av henvendelser om pliktbrudd m.m.)</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 3. juni 1983 nr. 54 om tannhelsetjenesten (tannhelsetjenesteloven).</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 2. juli 1999 nr. 61 om spesialisthelsetjenesten m.m. (spesialisthelsetjenesteloven).</article></article></li><li data-li-identifier="3" data-name="3"><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov 2. juli 1999 nr. 63 om pasient- og brukerrettigheter (pasient- og brukerrettighetsloven).</article></article></li><li data-li-identifier="4" data-name="4"><article class="listArticle" data-text-size="small" id="punkt-4"><article class="legalP" id="punkt-4-ledd-1">Lov 2. juli 1999 nr. 64 om helsepersonell m.v. (helsepersonelloven).</article></article></li><li data-li-identifier="5" data-name="5"><article class="listArticle" data-text-size="small" id="punkt-5"><article class="legalP" id="punkt-5-ledd-1">Lov 24. juni 2011 nr. 30 om kommunale helse- og omsorgstjenester m.m. (helse- og omsorgstjenesteloven).</article></article></li><li data-li-identifier="6" data-name="6"><article class="listArticle" data-text-size="small" id="punkt-6"><article class="legalP" id="punkt-6-ledd-1">Lov 15. desember 2017 nr. 107 om statlig tilsyn med helse- og omsorgstjenesten mv. (helsetilsynsloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2022-05-20-29/KAPITTEL_1"><h2 data-text-align="center">I</h2><article class="defaultP">I lov 3. juni 1983 nr. 54 om tannhelsetjenesten gjøres følgende endringer:</article> <article class="defaultP" margin-top="true">§ 1-6 nytt andre ledd skal lyde:</article><article class="legalP" id="kapittel-1-ledd-1">Virksomheter som er omfattet av loven her, har plikt til å besvare henvendelser om kvalitet og pasientsikkerhet fra pasienter eller den som opptrer på vegne av pasienten. Denne plikten gjelder også henvendelser om kvalitet og pasientsikkerhet fra nærmeste pårørende til avdød pasient eller fra nærmeste pårørende til pasient over 18 år uten samtykkekompetanse. Henvendelser om kvalitet og pasientsikkerhet skal besvares på egnet måte og blant annet oppfylle krav til informasjon i pasient- og brukerrettighetsloven kapittel 3.</article> <article class="defaultP" margin-top="true">Nåværende andre ledd blir nytt tredje ledd.</article></section><section class="section" data-name="kapII" id="kapittel-2" data-lovdata-URL="LTI/lov/2022-05-20-29/KAPITTEL_2"><h2 data-text-align="center">II</h2><article class="defaultP">I lov 2. juli 1999 nr. 61 om spesialisthelsetjenesten skal § 3-11 lyde:</article><article class="futureLegalArticle" data-name="§3-11" id="kapittel-2-foreslåttparagraf-1"><span class="futureLegalArticleHeader"><span class="legalArticleValue">§ 3-11</span>. <span class="legalArticleTitle">Om informasjon</span></span><article class="legalP" id="kapittel-2-foreslåttparagraf-1-ledd-1">Helseinstitusjoner som omfattes av loven her, har plikt til å gi videre den informasjon som er nødvendig for at allmennheten skal kunne ivareta sine rettigheter, jf. pasient- og brukerrettighetsloven § 2-1 b, § 2-2, § 2-3, § 2-4, § 2-4 a annet ledd bokstav a og § 2-5.</article><article class="legalP" id="kapittel-2-foreslåttparagraf-1-ledd-2">Helseinstitusjoner som omfattes av loven her, har plikt til å sørge for at det gis slik informasjon som pasienten har rett til å motta etter pasient- og brukerrettighetsloven § 3-2. Tilsvarende gjelder for informasjon til pasientens nærmeste pårørende etter pasient- og brukerrettighetsloven § 3-3 tredje ledd.</article><article class="legalP" id="kapittel-2-foreslåttparagraf-1-ledd-3">Virksomheter som er omfattet av loven her, har plikt til å besvare henvendelser om kvalitet og pasientsikkerhet fra pasienter eller den som opptrer på vegne av pasienten. Bestemmelsen gjelder også henvendelser om kvalitet og pasientsikkerhet fra nærmeste pårørende til avdød pasient eller fra nærmeste pårørende til pasient over 18 år uten samtykkekompetanse.</article><article class="legalP" id="kapittel-2-foreslåttparagraf-1-ledd-4">Henvendelser om kvalitet og pasientsikkerhet skal besvares på egnet måte og blant annet oppfylle krav til informasjon i pasient- og brukerrettighetsloven kapittel 3.</article><article class="legalP" id="kapittel-2-foreslåttparagraf-1-ledd-5">Departementet kan gi forskrift om det nærmere innhold i informasjonsplikten etter første til fjerde ledd.</article></article></section><section class="section" data-name="kapIII" id="kapittel-3" data-lovdata-URL="LTI/lov/2022-05-20-29/KAPITTEL_3"><h2 data-text-align="center">III</h2><article class="defaultP">I lov 2. juli 1999 nr. 63 om pasient- og brukerrettigheter gjøres følgende endringer:</article> <article class="defaultP" margin-top="true">Ny § 3-7 skal lyde:</article><article class="futureLegalArticle" data-name="§3-7" id="kapittel-3-foreslåttparagraf-1"><span class="futureLegalArticleHeader"><span class="legalArticleValue">§ 3-7</span>. <span class="legalArticleTitle">Pasientens, brukerens og pårørendes rett til svar på henvendelser</span></span><article class="legalP" id="kapittel-3-foreslåttparagraf-1-ledd-1">Pasienten, brukeren eller pårørende skal få svar på henvendelser om kvalitet og pasientsikkerhet.</article></article> <article class="defaultP" margin-top="true">§ 7-4 overskriften skal lyde:</article><article class="futureLegalArticle" data-name="§7-4" id="kapittel-3-foreslåttparagraf-2"><span class="futureLegalArticleHeader"><span class="legalArticleValue">§ 7-4</span>. <span class="legalArticleTitle">Anmodning om tilsyn</span></span></article> <article class="defaultP" margin-top="true">§ 7-4 a skal lyde:</article><article class="futureLegalArticle" data-name="§7-4a" id="kapittel-3-foreslåttparagraf-3"><span class="futureLegalArticleHeader"><span class="legalArticleValue">§ 7-4 a</span>. <span class="legalArticleTitle">Saksbehandling ved anmodning om tilsyn</span></span><article class="legalP" id="kapittel-3-foreslåttparagraf-3-ledd-1">Statsforvalteren skal vurdere de synspunkter som er fremsatt i anmodningen etter § 7-4 første ledd, og kan også ta opp forhold som ikke er berørt i anmodningen.</article><article class="legalP" id="kapittel-3-foreslåttparagraf-3-ledd-2">Statsforvalteren skal vurdere hvordan anmodningen skal følges opp. Dersom det er grunn til å anta at det foreligger forhold som er til fare for pasient- og brukersikkerheten, skal statsforvalteren snarest mulig undersøke forholdet.</article><article class="legalP" id="kapittel-3-foreslåttparagraf-3-ledd-3">Hvis statsforvalteren mener at det bør ilegges en reaksjon som nevnt i § 7-4 andre ledd, skal saken oversendes Statens helsetilsyn. Dette gjelder likevel ikke når statsforvalteren selv vil gi faglig pålegg etter helsepersonelloven § 56. Første og andre ledd gjelder tilsvarende for behandlingen av saken hos Statens helsetilsyn.</article><article class="legalP" id="kapittel-3-foreslåttparagraf-3-ledd-4">Statsforvalteren skal gi den som har fremsatt en anmodning, innsyn i relevante saksdokumenter og anledning til å uttale seg til disse, så langt taushetsplikt ikke er til hinder for dette. Det samme gjelder i saker hvor Statens helsetilsyn behandler varsler etter spesialisthelsetjenesteloven § 3-3 a, helsetilsynsloven § 6, helse- og omsorgstjenesteloven § 12-3 a og pasient- og brukerrettighetsloven § 7-6.</article><article class="legalP" id="kapittel-3-foreslåttparagraf-3-ledd-5">Statens helsetilsyn eller statsforvalteren skal gi den som har fremsatt en anmodning informasjon om hvordan tilsynsmyndigheten har fulgt opp henvendelsen.</article><article class="legalP" id="kapittel-3-foreslåttparagraf-3-ledd-6">Reglene om klage i dette kapitlet kommer ikke til anvendelse på anmodninger om tilsyn.</article><article class="legalP" id="kapittel-3-foreslåttparagraf-3-ledd-7">Departementet kan i forskrift fastsette nærmere bestemmelser om Statens helsetilsyn og statsforvalterens saksbehandling, herunder fastsette regler om frist for fremsettelse av anmodning etter paragrafen her.</article></article></section><section class="section" data-name="kapIV" id="kapittel-4" data-lovdata-URL="LTI/lov/2022-05-20-29/KAPITTEL_4"><h2 data-text-align="center">IV</h2><article class="defaultP">I lov 2. juli 1999 nr. 64 om helsepersonell m.v. gjøres følgende endringer:</article> <article class="defaultP" margin-top="true">§ 56 skal lyde:</article><article class="futureLegalArticle" data-name="§56" id="kapittel-4-foreslåttparagraf-1"><span class="futureLegalArticleHeader"><span class="legalArticleValue">§ 56</span>. <span class="legalArticleTitle">Faglig pålegg til helsepersonell</span></span><article class="legalP" id="kapittel-4-foreslåttparagraf-1-ledd-1">Tilsynsmyndighetene kan gi pålegg til helsepersonell om å gjennomføre tiltak for å heve sin kompetanse. Pålegget kan gis når helsepersonell forsettlig eller uaktsomt overtrer plikter etter denne lov eller bestemmelser gitt i medhold av den, hvis pliktbruddet er egnet til å medføre fare for sikkerheten i helse- og omsorgstjenesten, til å påføre pasienter eller brukere en betydelig belastning eller til i vesentlig grad å svekke tilliten til helsepersonell eller helse- og omsorgstjenesten.</article><article class="legalP" id="kapittel-4-foreslåttparagraf-1-ledd-2">Pålegget må være nødvendig for å forebygge at helsepersonellet foretar nye overtredelser.</article><article class="legalP" id="kapittel-4-foreslåttparagraf-1-ledd-3">Faglig pålegg er enkeltvedtak etter forvaltningsloven.</article></article> <article class="defaultP" margin-top="true">§ 57 andre ledd skal lyde:</article><article class="legalP" id="kapittel-4-ledd-1">Autorisasjon, lisens eller spesialistgodkjenning kan kalles tilbake dersom innehaveren til tross for faglig pålegg etter § 56 unnlater å innrette seg etter lovbestemte krav, eller ved brudd på vilkårene for en begrenset autorisasjon etter § 59.</article> <article class="defaultP" margin-top="true">§ 58 skal lyde:</article><article class="futureLegalArticle" data-name="§58" id="kapittel-4-foreslåttparagraf-2"><span class="futureLegalArticleHeader"><span class="legalArticleValue">§ 58</span>. <span class="legalArticleTitle">Begrenset suspensjon og full suspensjon av autorisasjon, lisens eller spesialistgodkjenning</span></span><article class="legalP" id="kapittel-4-foreslåttparagraf-2-ledd-1">Statens helsetilsyn kan gi helsepersonell forbud mot utøvelse av bestemt virksomhet inntil det er tatt endelig beslutning i saken (begrenset suspensjon), dersom det er nødvendig for å stanse virksomhet som kan være til fare for sikkerheten i og tilliten til helse- og omsorgstjenesten.</article><article class="legalP" id="kapittel-4-foreslåttparagraf-2-ledd-2">Hvis det er grunn til å tro at vilkårene for tilbakekall etter § 57 er tilstede og helsepersonellet anses å være til fare for sikkerheten i helse- og omsorgstjenesten, kan Statens helsetilsyn midlertidig tilbakekalle en autorisasjon, lisens eller spesialistgodkjenning (full suspensjon) inntil det er tatt endelig beslutning i saken.</article><article class="legalP" id="kapittel-4-foreslåttparagraf-2-ledd-3">Suspensjon etter første og andre ledd kan gjøres gjeldende i seks måneder, og kan forlenges en gang med ytterligere seks måneder.</article><article class="legalP" id="kapittel-4-foreslåttparagraf-2-ledd-4">Suspensjon er enkeltvedtak etter forvaltningsloven.</article></article> <article class="defaultP" margin-top="true">Ny § 58 a skal lyde:</article><article class="futureLegalArticle" data-name="§58a" id="kapittel-4-foreslåttparagraf-3"><span class="futureLegalArticleHeader"><span class="legalArticleValue">§ 58 a</span>. <span class="legalArticleTitle">Suspensjon av autorisasjon, lisens eller spesialistgodkjenning ved brudd på opplysningsplikten</span></span><article class="legalP" id="kapittel-4-foreslåttparagraf-3-ledd-1">Statens helsetilsyn kan suspendere autorisasjon, lisens eller spesialistgodkjenning dersom innehaveren ikke oppfyller pålegg om å gi opplysninger til tilsynsmyndighetene etter § 30, jf. helsetilsynsloven § 7, innen fristen for å oppfylle pålegget. Vedtaket om suspensjon skal oppheves når opplysningene er overlevert til tilsynsmyndigheten.</article><article class="legalP" id="kapittel-4-foreslåttparagraf-3-ledd-2">Suspensjon er enkeltvedtak etter forvaltningsloven.</article></article> <article class="defaultP" margin-top="true">§ 59 andre ledd skal lyde:</article><article class="legalP" id="kapittel-4-ledd-2">Slik begrensning kan fastsettes i tilfeller der det er nødvendig for å gripe inn i yrkesutøvelse som kan være til fare for sikkerheten i og tilliten til helse- og omsorgstjenesten og faglig pålegg etter § 56 ikke fremstår tilstrekkelig.</article> <article class="defaultP" margin-top="true">§ 59 a oppheves.</article> <article class="defaultP" margin-top="true">§ 65 a første ledd innledningen og bokstav a skal lyde:</article><article class="legalP" id="kapittel-4-ledd-3">Tilsynsmyndighetene kan ilegge følgende reaksjoner til helsepersonell som utøver yrket midlertidig i Norge uten norsk autorisasjon, lisens eller spesialistgodkjenning, jf. § 52 første ledd:<ul class="defaultList"><li data-li-identifier="a)" data-name="a)"><article class="listArticle" id="kapittel-4-ledd-3-punkt-1"><article class="legalP" id="kapittel-4-ledd-3-punkt-1-ledd-1">faglig pålegg</article></article></li></ul></article> <article class="defaultP" margin-top="true">§ 66 første ledd skal lyde:</article><article class="legalP" id="kapittel-4-ledd-4">Tilsynsmyndighetene skal varsle arbeidsgiver ved faglig pålegg, tilbakekall, frivillig avkall eller suspensjon av autorisasjon, lisens, spesialistgodkjenning eller rekvireringsrett eller begrensning av autorisasjon. Med arbeidsgiver menes også offentlig myndighet som har driftsavtale med helsepersonellet.</article> <article class="defaultP" margin-top="true">§ 66 tredje ledd skal lyde:</article><article class="legalP" id="kapittel-4-ledd-5">Ved tilbakekall, frivillig avkall eller suspensjon av autorisasjon, lisens, spesialistgodkjenning eller rekvireringsrett, ved begrensning av autorisasjon og ved gitt faglig pålegg til helsepersonell, skal Statens helsetilsyn uten hinder av taushetsplikten underrette de landene Norge er folkerettslig forpliktet til å informere.</article> <article class="defaultP" margin-top="true">§ 67 a oppheves.</article></section><section class="section" data-name="kapV" id="kapittel-5" data-lovdata-URL="LTI/lov/2022-05-20-29/KAPITTEL_5"><h2 data-text-align="center">V</h2><article class="defaultP">I lov 24. juni 2011 nr. 30 om kommunale helse- og omsorgstjenester m.m. skal § 4-2 a lyde:</article><article class="futureLegalArticle" data-name="§4-2a" id="kapittel-5-foreslåttparagraf-1"><span class="futureLegalArticleHeader"><span class="legalArticleValue">§ 4-2 a</span>. <span class="legalArticleTitle">Om informasjon</span></span><article class="legalP" id="kapittel-5-foreslåttparagraf-1-ledd-1">Kommunen skal sørge for at det gis slik informasjon som pasient og bruker har rett til å motta etter pasient- og brukerrettighetsloven § 3-2. Tilsvarende gjelder for informasjon til pasientens og brukerens nærmeste pårørende etter pasient- og brukerrettighetsloven § 3-3 tredje ledd.</article><article class="legalP" id="kapittel-5-foreslåttparagraf-1-ledd-2">Kommunen eller andre som yter tjenester etter loven her, har plikt til å besvare henvendelser om kvalitet og pasientsikkerhet fra pasienter og brukere, eller den som opptrer på vegne av pasienten eller brukeren. Bestemmelsen gjelder også henvendelser om kvalitet og pasientsikkerhet fra nærmeste pårørende til avdød pasient eller bruker eller fra nærmeste pårørende til pasient eller bruker over 18 år uten samtykkekompetanse.</article><article class="legalP" id="kapittel-5-foreslåttparagraf-1-ledd-3">Henvendelser om kvalitet og pasientsikkerhet skal besvares på egnet måte og oppfylle krav til informasjon etter pasient- og brukerrettighetsloven kapittel 3.</article><article class="legalP" id="kapittel-5-foreslåttparagraf-1-ledd-4">Departementet kan gi forskrift om det nærmere innhold i informasjonsplikten etter første ledd.</article></article></section><section class="section" data-name="kapVI" id="kapittel-6" data-lovdata-URL="LTI/lov/2022-05-20-29/KAPITTEL_6"><h2 data-text-align="center">VI</h2><article class="defaultP">I lov 15. desember 2017 nr. 107 om statlig tilsyn med helse- og omsorgstjenesten mv. gjøres følgende endringer:</article> <article class="defaultP" margin-top="true">§ 8 skal lyde:</article><article class="futureLegalArticle" data-name="§8" id="kapittel-6-foreslåttparagraf-1"><span class="futureLegalArticleHeader"><span class="legalArticleValue">§ 8</span>. <span class="legalArticleTitle">Pålegg om retting, stenging og oppfølging av faglige pålegg</span></span><article class="legalP" id="kapittel-6-foreslåttparagraf-1-ledd-1">Hvis en virksomhet innen helse- og omsorgstjenesten drives på en måte som kan ha skadelige følger for pasienter, brukere eller andre eller på annen måte er uforsvarlig, kan Statens helsetilsyn gi pålegg om å rette forholdene. Pålegget skal inneholde en frist for oppfyllelse.</article><article class="legalP" id="kapittel-6-foreslåttparagraf-1-ledd-2">Dersom virksomheten drives uforsvarlig med fare for liv og helse til pasienter eller brukere, og pålegg om retting ikke etterkommes innen fristen, kan Statens helsetilsyn gi pålegg om stenging.</article><article class="legalP" id="kapittel-6-foreslåttparagraf-1-ledd-3">Tilsynsmyndighetene kan pålegge en virksomhet innen helse- og omsorgstjenesten å legge til rette for og følge opp faglige pålegg etter helsepersonelloven § 56 for helsepersonell som virksomheten har arbeidsgiveransvar for. Tilsvarende kan kommuner pålegges å følge opp faglige pålegg til fastleger.</article></article> <article class="defaultP" margin-top="true">§ 10 skal lyde:</article><article class="futureLegalArticle" data-name="§10" id="kapittel-6-foreslåttparagraf-2"><span class="futureLegalArticleHeader"><span class="legalArticleValue">§ 10</span>. <span class="legalArticleTitle">Administrative reaksjoner overfor helsepersonell</span></span><article class="legalP" id="kapittel-6-foreslåttparagraf-2-ledd-1">Tilsynsmyndighetene gir administrative reaksjoner etter reglene i helsepersonelloven kapittel 11.</article><article class="legalP" id="kapittel-6-foreslåttparagraf-2-ledd-2">Tilsynsmyndighetene skal føre et nasjonalt register over faglige pålegg, tilbakekall, frivillig avkall og suspensjon av autorisasjon, lisens, spesialistgodkjenning og rekvireringsrett og begrensning av autorisasjon etter helsepersonelloven kapittel 11.</article></article></section><section class="section" data-name="kapVII" id="kapittel-7" data-lovdata-URL="LTI/lov/2022-05-20-29/KAPITTEL_7"><h2 data-text-align="center">VII</h2><article class="legalP" id="kapittel-7-ledd-1">Loven gjelder fra den tid Kongen bestemmer. Kongen kan sette i kraft de enkelte bestemmelsene til forskjellig tid.</article></section></main></body></html>