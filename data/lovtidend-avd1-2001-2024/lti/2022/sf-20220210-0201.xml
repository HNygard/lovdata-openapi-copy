<!DOCTYPE html><html lang="no"><head><title>Midlertidig forskrift om støtte som følge av ekstraordinære utgifter til elektrisk kraft for jordbruks- og veksthusnæringen</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-02-10-201</dd><dt class="dokid">DokumentID</dt><dd class="dokid">LTI/forskrift/2022-02-10-201</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="subunit">Etat</dt><dd class="subunit"><ul><li>Energi- og vannressursavdelingen</li></ul></dd><dt class="dateInForce">I kraft fra</dt><dd class="dateInForce">2022-02-10, departementet bestemmer – 2022-07-01</dd><dt class="basedOn">Hjemmel</dt><dd class="basedOn"><ul><li>lov/2021-12-22-170/§4</li><li>lov/2021-12-22-170/§11</li></ul></dd><dt class="dateOfPublication">Kunngjort</dt><dd class="dateOfPublication">2022-02-11 15:00</dd><dt class="journalNumber">Journalnummer</dt><dd class="journalNumber">2022-0187</dd><dt class="title">Tittel</dt><dd class="title">Midlertidig forskrift om støtte som følge av ekstraordinære utgifter til elektrisk kraft for jordbruks- og veksthusnæringen</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Olje- og energidepartementet 10. februar 2022 med hjemmel i midlertidig lov 22. desember 2021 nr. 170 om stønad til husholdninger som følge av ekstraordinære strømutgifter (strømstønadsloven) § 4 og § 11.</dd><dt class="refid">RefID</dt><dd class="refid">forskrift/2022-02-10-201</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig forskrift om støtte som følge av ekstraordinære utgifter til elektrisk kraft for jordbruks- og veksthusnæringen<ul class="tocSubUl"><li>§ 1. Formål</li><li>§ 2. Vilkår for støtte</li><li>§ 3. Registrering og frister</li><li>§ 4. Utmåling</li><li>§ 5. Administrasjon og klage</li><li>§ 6. Dispensasjon</li><li>§ 7. Innhenting av opplysninger</li><li>§ 8. Opplysningsplikt</li><li>§ 9. Tilbakebetaling og motregning</li><li>§ 10. Ikrafttredelse og opphevelse</li></ul></li></ul></dd></dl></header><main class="documentBody" data-lovdata-URL="LTI/forskrift/2022-02-10-201" id="dokument"><h1>Midlertidig forskrift om støtte som følge av ekstraordinære utgifter til elektrisk kraft for jordbruks- og veksthusnæringen</h1><article class="legalArticle" data-lovdata-URL="LTI/forskrift/2022-02-10-201/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er å bidra til at norsk matproduksjon i jordbruket og produksjon i veksthus opprettholdes ved å etablere en midlertidig støtteordning som følge av ekstraordinære utgifter til elektrisk kraft.</article></article><article class="legalArticle" data-lovdata-URL="LTI/forskrift/2022-02-10-201/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Vilkår for støtte</span></h2><article class="legalP" id="paragraf-2-ledd-1">Det kan gis støtte for utgifter til elektrisk kraft i produksjonen for perioden desember 2021 til og med mars 2022 til foretak som oppfyller vilkårene for å motta produksjonstilskudd eller avløsertilskudd etter forskrift av 19. desember 2014 nr. 1817 om produksjonstilskudd og avløsertilskudd i jordbruket.</article><article class="legalP" id="paragraf-2-ledd-2">Det kan også gis støtte for utgifter til elektrisk kraft i samme periode til foretak som har produksjon i veksthus av følgende vekster som skal omsettes i markedet:<ul class="defaultList"><li data-li-identifier="1." data-name="1."><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">grønnsaker,</article></article></li><li data-li-identifier="2." data-name="2."><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">frukt og bær,</article></article></li><li data-li-identifier="3." data-name="3."><article class="listArticle" id="paragraf-2-ledd-2-punkt-3"><article class="legalP" id="paragraf-2-ledd-2-punkt-3-ledd-1">krydderurter og medisinske urter,</article></article></li><li data-li-identifier="4." data-name="4."><article class="listArticle" id="paragraf-2-ledd-2-punkt-4"><article class="legalP" id="paragraf-2-ledd-2-punkt-4-ledd-1">blomster og prydplanter,</article></article></li><li data-li-identifier="5." data-name="5."><article class="listArticle" id="paragraf-2-ledd-2-punkt-5"><article class="legalP" id="paragraf-2-ledd-2-punkt-5-ledd-1">planteskolevekster, medregnet skogplanter, eller</article></article></li><li data-li-identifier="6." data-name="6."><article class="listArticle" id="paragraf-2-ledd-2-punkt-6"><article class="legalP" id="paragraf-2-ledd-2-punkt-6-ledd-1">ungplanter av blomster, prydplanter, frukt, bær og grønnsaker for utplanting på friland og for salg.</article></article></li></ul></article><article class="legalP" id="paragraf-2-ledd-3">Støtte etter andre ledd kan bare gis for målepunkt ID der gjennomsnittlige faktiske strømutgifter overstiger 70 øre kWt per måned.</article><article class="legalP" id="paragraf-2-ledd-4">Foretak som nevnt i første og andre ledd må være registrert i Enhetsregisteret.</article></article><article class="legalArticle" data-lovdata-URL="LTI/forskrift/2022-02-10-201/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Registrering og frister</span></h2><article class="legalP" id="paragraf-3-ledd-1">Foretak som ønsker å bli omfattet av støtteordningen etter denne forskriften må innen 15. mai 2022 registrere nødvendige opplysninger i skjema fastsatt av Landbruksdirektoratet.</article></article><article class="legalArticle" data-lovdata-URL="LTI/forskrift/2022-02-10-201/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Utmåling</span></h2><article class="legalP" id="paragraf-4-ledd-1">Støtte beregnes tilsvarende som etter strømstønadsloven § 5 første til tredje ledd.</article><article class="legalP" id="paragraf-4-ledd-2">Støttebeløp beregnes for hvert enkelt foretak med rett til støtte på grunnlag av stønadssats fastsatt av Reguleringsmyndigheten for energi og månedlig strømforbruk i produksjonen.</article><article class="legalP" id="paragraf-4-ledd-3">For jordbruksvirksomhet som nevnt i § 2 første ledd kan det gis støtte for forbruk inntil 20&#xa0;000 kWt per foretak per måned. For veksthus som omfattes av § 2 annet ledd gjelder ingen øvre grense for forbruk som kan dekkes.</article></article><article class="legalArticle" data-lovdata-URL="LTI/forskrift/2022-02-10-201/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Administrasjon og klage</span></h2><article class="legalP" id="paragraf-5-ledd-1">Landbruksdirektoratet forvalter støtteordningen etter denne forskriften.</article><article class="legalP" id="paragraf-5-ledd-2">Landbruksdirektoratet skal beregne og utbetale støtten. Enkeltvedtak kan påklages til Landbruks- og matdepartementet.</article><article class="legalP" id="paragraf-5-ledd-3">Krav på støtte etter denne forskriften kan ikke pantsettes eller overdras.</article></article><article class="legalArticle" data-lovdata-URL="LTI/forskrift/2022-02-10-201/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Dispensasjon</span></h2><article class="legalP" id="paragraf-6-ledd-1">Landbruksdirektoratet kan i særlige tilfeller dispensere fra fristen for registrering etter § 3.</article></article><article class="legalArticle" data-lovdata-URL="LTI/forskrift/2022-02-10-201/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Innhenting av opplysninger</span></h2><article class="legalP" id="paragraf-7-ledd-1">Reguleringsmyndigheten for energi kan, uten hinder av taushetsplikt, gi opplysninger som er nødvendige for fastsetting av støtte etter denne forskriften og kontrollen av denne.</article></article><article class="legalArticle" data-lovdata-URL="LTI/forskrift/2022-02-10-201/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Opplysningsplikt</span></h2><article class="legalP" id="paragraf-8-ledd-1">Foretaket skal gi alle opplysninger som Landbruksdirektoratet anser nødvendig for å kunne forvalte støtteordningen etter denne forskriften.</article></article><article class="legalArticle" data-lovdata-URL="LTI/forskrift/2022-02-10-201/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilbakebetaling og motregning</span></h2><article class="legalP" id="paragraf-9-ledd-1">Dersom foretaket som følge av manglende oppfyllelse av vilkår i denne forskriften eller av andre grunner har mottatt en utbetaling som ikke er berettiget, kan det feilutbetalte beløpet kreves tilbakebetalt fra mottakeren eller motregnes i senere støtteutbetaling.</article></article><article class="legalArticle" data-lovdata-URL="LTI/forskrift/2022-02-10-201/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse og opphevelse</span></h2><article class="legalP" id="paragraf-10-ledd-1">Forskriften trer i kraft straks, med unntak av § 4, som trer i kraft fra det tidspunkt departementet bestemmer.</article><article class="legalP" id="paragraf-10-ledd-2">Forskriften oppheves 1. juli 2022.</article></article></main></body></html>