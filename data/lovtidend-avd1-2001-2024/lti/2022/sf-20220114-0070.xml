<!DOCTYPE html><html lang="no"><head><title>Forskrift om tilskudd til frivillige organisasjoner på familie- og likestillingsområdet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-01-14-70</dd><dt class="dokid">DokumentID</dt><dd class="dokid">LTI/forskrift/2022-01-14-70</dd><dt class="ministry">Departement</dt><dd class="ministry"><ul><li>Kultur- og likestillingsdepartementet</li></ul></dd><dt class="subunit">Etat</dt><dd class="subunit"><ul><li>Avdeling for likestilling, diskriminering og internasjonale saker</li></ul></dd><dt class="dateInForce">I kraft fra</dt><dd class="dateInForce">2022-01-14</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2022-01-18 14:50</dd><dt class="journalNumber">Journalnummer</dt><dd class="journalNumber">2022-0062</dd><dt class="titleShort">Korttittel</dt><dd class="titleShort">Forskrift om tilskudd til frivillige organisasjoner på familie- og likestillingsområdet</dd><dt class="title">Tittel</dt><dd class="title">Forskrift om tilskudd til frivillige organisasjoner på familie- og likestillingsområdet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kultur- og likestillingsdepartementet 14. januar 2022 til oppfølging av Stortingets budsjettvedtak, kapittel 351, post 70.</dd><dt class="refid">RefID</dt><dd class="refid">forskrift/2022-01-14-70</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til frivillige organisasjoner på familie- og likestillingsområdet<ul class="tocSubUl"><li>§ 1. Mål</li><li>§ 2. Kriterier for måloppnåelse</li><li>§ 3. Hvem kan søke</li><li>§ 4. Hva det kan søkes til og utmåling av tilskuddet</li><li>§ 5. Bruk av tilskuddet</li><li>§ 6. Søknadsfrist og krav til søknaden</li><li>§ 7. Opplysning om vedtak</li><li>§ 8. Rapportering og regnskap</li><li>§ 9. Kontroll</li><li>§ 10. Sanksjoner ved brudd på regelverket</li><li>§ 11. Klageadgang</li><li>§ 12. Ikrafttredelse</li><li>§ 13. Overgangsregler</li></ul></li></ul></dd></dl></header><main class="documentBody" data-lovdata-URL="LTI/forskrift/2022-01-14-70" id="dokument"><h1>Forskrift om tilskudd til frivillige organisasjoner på familie- og likestillingsområdet</h1><article class="legalArticle" data-lovdata-URL="LTI/forskrift/2022-01-14-70/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Mål</span></h2><article class="legalP" id="paragraf-1-ledd-1">Målet med tilskuddsordningen er å sikre drift, bidra til mangfold og skape høyere aktivitet blant frivillige organisasjoner som arbeider med familie- og likestillingspolitikk i Norge. Med likestilling menes i denne forskriften likestilling mellom kjønnene, i tråd med formålet i likestillings- og diskrimineringsloven.</article></article><article class="legalArticle" data-lovdata-URL="LTI/forskrift/2022-01-14-70/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Kriterier for måloppnåelse</span></h2><article class="legalP" id="paragraf-2-ledd-1">Prosjekter og organisasjoner som får tilskudd skal støtte opp under målet med tilskuddsordningen. Om målet er nådd vurderes ut fra om, eller i hvilken grad, tilskuddsmottaker har gjennomført aktivitetene som forutsatt i søknaden og tilskuddsbrevet.</article><article class="legalP" id="paragraf-2-ledd-2">Tilskuddsordningen skal legge til rette for at frivillige organisasjoner får anledning til å<ul class="defaultList"><li data-li-identifier="•" data-name="•"><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">sette dagsorden</article></article></li><li data-li-identifier="•" data-name="•"><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">supplere og korrigere det offentliges familie- og likestillingspolitiske arbeid</article></article></li><li data-li-identifier="•" data-name="•"><article class="listArticle" id="paragraf-2-ledd-2-punkt-3"><article class="legalP" id="paragraf-2-ledd-2-punkt-3-ledd-1">utvikle demokratiet</article></article></li><li data-li-identifier="•" data-name="•"><article class="listArticle" id="paragraf-2-ledd-2-punkt-4"><article class="legalP" id="paragraf-2-ledd-2-punkt-4-ledd-1">bidra til at flere grupper deltar i arbeid med å fremme likestilling og motvirke diskriminering knyttet til kjønn og familie</article></article></li><li data-li-identifier="•" data-name="•"><article class="listArticle" id="paragraf-2-ledd-2-punkt-5"><article class="legalP" id="paragraf-2-ledd-2-punkt-5-ledd-1">bidra til økt kunnskap, debatt og holdningsendringer i organisasjoner og samfunnsliv</article></article></li><li data-li-identifier="•" data-name="•"><article class="listArticle" id="paragraf-2-ledd-2-punkt-6"><article class="legalP" id="paragraf-2-ledd-2-punkt-6-ledd-1">bidra til å motvirke begrensende kjønnsstereotyper, bidra til å bygge ned samfunnsskapte barrierer og motvirke diskriminering.</article></article></li></ul></article><article class="legalP" id="paragraf-2-ledd-3">Direktoratet rapporterer til departementet på måloppnåelse i tilskuddsordningen.</article></article><article class="legalArticle" data-lovdata-URL="LTI/forskrift/2022-01-14-70/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hvem kan søke</span></h2><article class="legalP" id="paragraf-3-ledd-1">Frivillige organisasjoner og andre aktører som er registrert i Enhetsregisteret på søknadstidspunktet kan søke om tilskudd. Som frivillige organisasjoner regnes foreninger, stiftelser eller andre organisasjoner som ikke er organisert av offentlige myndigheter eller har økonomisk formål, og som baserer en vesentlig del av arbeidet sitt på frivillig innsats. Frivillige organisasjoner kan ikke ta ut utbytte. Et eventuelt overskudd kan bare benyttes til det sosiale formålet. Organisasjoner som er aksjeselskaper, må legge ved dokumentasjon som viser at de oppfyller disse vilkårene. Det gis ikke tilskudd til privatpersoner, enkeltpersonforetak eller virksomheter som er drevet på forretningsmessig basis.</article></article><article class="legalArticle" data-lovdata-URL="LTI/forskrift/2022-01-14-70/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Hva det kan søkes til og utmåling av tilskuddet</span></h2><article class="legalP" id="paragraf-4-ledd-1">Det kan søkes om tilskudd til drift og prosjekter.</article><article class="defaultP"><i>Driftstilskudd</i></article><article class="legalP" id="paragraf-4-ledd-2">Det kan gis tilskudd til drift til frivillige organisasjoner som har utadrettet familie- og likestillingspolitisk arbeid som sin kjernevirksomhet, og som kan dokumentere dette med vedtekter, mål og planer.</article><article class="legalP" id="paragraf-4-ledd-3">Paraplyorganisasjoner, nasjonale organisasjoners utvalg, andre liknende underutvalg på lokalt nivå, lokallag av landsomfattende organisasjoner og organisasjoner som mottar driftstilskudd over egen post på statsbudsjettet tildeles ikke driftstilskudd i ordningen.</article><article class="legalP" id="paragraf-4-ledd-4">Organisasjoner som dels har familie- og likestillingspolitiske mål, dels mål på andre politikkområder, må søke om tilskudd fra de myndigheter og tilskuddsordninger som ligger nærmest organisasjonenes kjernevirksomhet. Ved tvil om organisasjonens kjernevirksomhet kan tilskudd likevel gis på bakgrunn av en helhetlig vurdering.</article><article class="legalP" id="paragraf-4-ledd-5">For å kunne få driftstilskudd må organisasjonene ha minst 50 tellende medlemmer pr. 31. desember i grunnlagsåret. Med tellende medlem menes en person med bostedsadresse i Norge som per 31. desember i grunnlagsåret individuelt og frivillig har meldt seg inn i og betalt minimum 50 kroner i kontingent til organisasjonen. Grunnlagsåret er to år før det året man får utbetalt tilskuddet (tilskuddsåret).</article><article class="legalP" id="paragraf-4-ledd-6">Med kontingent menes et beløp som blir betalt for inntil ett kalenderårs medlemskap i en organisasjon. Ved innbetaling må det komme klart frem hvilket år og hvem kontingenten gjelder for. Kontingenten må være betalt innen 31. desember i grunnlagsåret. Kontingenten kan ikke være betalt tidligere enn et halvt år før grunnlagsåret. Det er ikke tillatt å regne med gave-, æres- eller livstidsmedlemskap.</article><article class="legalP" id="paragraf-4-ledd-7">Driftstilskuddet består av et basistilskudd og et variabelt tilskudd. Direktoratet fastsetter størrelsen på basistilskuddet for hvert tilskuddsår. Det variable tilskuddet regnes ut på bakgrunn av organisasjonens antall betalende medlemmer etter følgende poengberegning:<ul class="defaultList"><li><article class="listArticle" id="paragraf-4-ledd-7-punkt-1"><article class="legalP" id="paragraf-4-ledd-7-punkt-1-ledd-1">1 til og med 199 medlemmer: 30 poeng per medlem,</article></article></li><li><article class="listArticle" id="paragraf-4-ledd-7-punkt-2"><article class="legalP" id="paragraf-4-ledd-7-punkt-2-ledd-1">200 til og med 499 medlemmer: 15 poeng per medlem,</article></article></li><li><article class="listArticle" id="paragraf-4-ledd-7-punkt-3"><article class="legalP" id="paragraf-4-ledd-7-punkt-3-ledd-1">500 til og med 1&#xa0;999 medlemmer: 10 poeng per medlem,</article></article></li><li><article class="listArticle" id="paragraf-4-ledd-7-punkt-4"><article class="legalP" id="paragraf-4-ledd-7-punkt-4-ledd-1">2&#xa0;000 til og med 4&#xa0;999 medlemmer: 2 poeng per medlem,</article></article></li><li><article class="listArticle" id="paragraf-4-ledd-7-punkt-5"><article class="legalP" id="paragraf-4-ledd-7-punkt-5-ledd-1">5&#xa0;000 medlemmer og over: 1 poeng per medlem.</article></article></li></ul><p class="leddfortsettelse">Ved utmåling av tilskuddet tar Bufdir utgangspunkt i totalsummen som settes av til driftstilskudd. Av denne summen reserveres midler til dekning av basistilskuddet. Restsummen divideres med summen av totalpoeng, og deretter fremkommer kroneverdien for ett totalpoeng. Det variable tilskuddet for en organisasjon fremkommer således ved at kronebeløpet per totalpoeng multipliseres med organisasjonens totale poengsum. Summen av det basistilskuddet og det variable tilskuddet utgjør så organisasjonens driftstilskudd.</p></article><article class="legalP" id="paragraf-4-ledd-8">Organisasjonen må kunne dokumentere antallet tellende medlemmer. Som dokumentasjon av medlemstall kreves et sentralt medlemsregister. Med sentralt medlemsregister menes en elektronisk eller manuell oversikt over alle medlemmene i organisasjonen, der det skilles mellom betalende og andre medlemmer. Det sentrale medlemsregisteret skal inneholde opplysninger om navn, adresse og betaling av kontingent for hvert medlem pr. 31. desember i grunnlagsåret.</article><article class="legalP" id="paragraf-4-ledd-9">Sentralleddet i organisasjonen skal også oppbevare dokumentasjon for alle tellende medlemmers innbetalte årskontingent, både ved sentral og lokal innkreving. Opplysninger om betalt medlemskontingent må kunne kobles til medlemmer i medlemsregisteret.</article><article class="legalP" id="paragraf-4-ledd-10">Ved kontant betaling til sentralleddet må personen som betaler sin kontingent signere på at det er betalt kontingent til organisasjonen for de(t) gjeldende grunnlagsåret. Denne dokumentasjonen må også inneholde dato for betalingen, hvilke år det betales for og størrelsen på kontingenten. Organisasjonen må også kunne dokumentere at kontingenten er gitt til sentralleddet.</article><article class="legalP" id="paragraf-4-ledd-11">Ved lokal innkreving skal det enkelte lokalledd føre liste over tellende medlemmer. Listen skal sendes til sentralleddet uansett hvilken innbetalingsform som benyttes. Av listen må det fremgå navn, adresse, om medlemmet har betalt kontingent for grunnlagsåret og størrelsen på den innbetalte kontingenten. Medlemslisten skal signeres av leder av lokallaget eller av to av lokallagsstyrets medlemmer.</article><article class="defaultP"><i>Prosjekttilskudd</i></article><article class="legalP" id="paragraf-4-ledd-12">Det kan gis prosjekttilskudd til tidsavgrensede satsinger.</article><article class="legalP" id="paragraf-4-ledd-13">Det kan søkes om prosjekttilskudd for inntil tre år. Midlene utbetales for ett år av gangen, hvorav de påfølgende årene innvilges med forbehold om Stortingets budsjettvedtak. For søknader som innvilges tilskudd for flere år, er det ikke nødvendig å søke om midler hvert år.</article><article class="legalP" id="paragraf-4-ledd-14">Prosjekttilskudd gis ikke til driftsformål, det vil si oppgaver som normalt inngår i organisasjonens interne og eksterne kjernevirksomhet i henhold til vedtekter, formål og aktivitetsplaner.</article><article class="legalP" id="paragraf-4-ledd-15">Størrelsen på tilskuddene blir fastsatt på bakgrunn av størrelsen av bevilgningen og etter en helhetlig og skjønnsmessig vurdering av:<ul class="defaultList"><li data-li-identifier="a." data-name="a."><article class="listArticle" id="paragraf-4-ledd-15-punkt-1"><article class="legalP" id="paragraf-4-ledd-15-punkt-1-ledd-1">de søknader som er innkommet for tilskuddsåret,</article></article></li><li data-li-identifier="b." data-name="b."><article class="listArticle" id="paragraf-4-ledd-15-punkt-2"><article class="legalP" id="paragraf-4-ledd-15-punkt-2-ledd-1">prosjektbeskrivelse og budsjett,</article></article></li><li data-li-identifier="c." data-name="c."><article class="listArticle" id="paragraf-4-ledd-15-punkt-3"><article class="legalP" id="paragraf-4-ledd-15-punkt-3-ledd-1">kvaliteten på det planlagte tiltaket,</article></article></li><li data-li-identifier="d." data-name="d."><article class="listArticle" id="paragraf-4-ledd-15-punkt-4"><article class="legalP" id="paragraf-4-ledd-15-punkt-4-ledd-1">tiltakets mulighet til å oppnå målet med ordningen, se § 1 og § 2,</article></article></li><li data-li-identifier="e." data-name="e."><article class="listArticle" id="paragraf-4-ledd-15-punkt-5"><article class="legalP" id="paragraf-4-ledd-15-punkt-5-ledd-1">målgruppe og nedslagsfelt,</article></article></li><li data-li-identifier="f." data-name="f."><article class="listArticle" id="paragraf-4-ledd-15-punkt-6"><article class="legalP" id="paragraf-4-ledd-15-punkt-6-ledd-1">tiltakets størrelse og varighet, og</article></article></li><li data-li-identifier="g." data-name="g."><article class="listArticle" id="paragraf-4-ledd-15-punkt-7"><article class="legalP" id="paragraf-4-ledd-15-punkt-7-ledd-1">egenfinansiering. Som egenfinansiering regnes økonomiske midler som søker stiller til disposisjon for tiltaket.</article></article></li></ul></article><article class="defaultP"><i>Prioriterte tiltak:</i><ul class="defaultList"><li data-li-identifier="•" data-name="•"><article class="listArticle" id="paragraf-4-ledd-15-punkt-8"><article class="legalP" id="paragraf-4-ledd-15-punkt-8-ledd-1">Tiltak som bidrar til å bedre likestilling for kvinner og menn.</article></article></li><li data-li-identifier="•" data-name="•"><article class="listArticle" id="paragraf-4-ledd-15-punkt-9"><article class="legalP" id="paragraf-4-ledd-15-punkt-9-ledd-1">Tiltak som bidrar til å engasjere gutter og menn i likestillingsarbeid.</article></article></li><li data-li-identifier="•" data-name="•"><article class="listArticle" id="paragraf-4-ledd-15-punkt-10"><article class="legalP" id="paragraf-4-ledd-15-punkt-10-ledd-1">Tiltak rettet mot likestillingsutfordringer som barn og unge møter på ulike arenaer, som barnehage, skole, skolefritidsordning og fritid.</article></article></li></ul></article></article><article class="legalArticle" data-lovdata-URL="LTI/forskrift/2022-01-14-70/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Bruk av tilskuddet</span></h2><article class="legalP" id="paragraf-5-ledd-1">Tilskuddsmidlene skal brukes etter bestemmelsene i regelverket for ordningen og forutsetningene i Bufdirs tilskuddsbrev. Tilskuddet skal i utgangspunktet benyttes i tildelingsåret, med mindre direktoratet etter søknad har bestemt noe annet.</article></article><article class="legalArticle" data-lovdata-URL="LTI/forskrift/2022-01-14-70/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Søknadsfrist og krav til søknaden</span></h2><article class="legalP" id="paragraf-6-ledd-1">Søknad om tilskudd sendes til direktoratet på fastsatt skjema i Bufdirs søknadsportal. Krav til innhold i søknaden fremgår av søknadsskjemaet.</article><article class="legalP" id="paragraf-6-ledd-2">Søknadsfristen for hvert enkelt år bestemmes av Bufdir.</article><article class="legalP" id="paragraf-6-ledd-3">Søknader som kommer inn etter fristen, kan bli avvist.</article><article class="legalP" id="paragraf-6-ledd-4">Det er søkers ansvar å sørge for at søknaden er innsendt, korrekt og fullstendig utfylt, og at det fremkommer klart hva det søkes om tilskudd til. Dersom søknaden eller vedlegg ikke er fullstendig, kan direktoratet sette en rimelig frist for retting. Pålegget gis skriftlig sammen med en orientering om at dersom tilfredsstillende retting ikke skjer innen fristen, kan vedkommende søknad helt eller delvis avvises, eller avgjøres på det foreliggende ufullstendige grunnlag.</article></article><article class="legalArticle" data-lovdata-URL="LTI/forskrift/2022-01-14-70/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Opplysning om vedtak</span></h2><article class="legalP" id="paragraf-7-ledd-1">Bufdir skal legge ut oversikter over alle tildelte tilskudd på sine nettsider så snart fordelingen er gjort.</article></article><article class="legalArticle" data-lovdata-URL="LTI/forskrift/2022-01-14-70/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Rapportering og regnskap</span></h2><article class="legalP" id="paragraf-8-ledd-1">Tilskuddsmottaker skal levere rapport og regnskap til Bufdir om hvordan tilskuddet har blitt brukt. Rapport og regnskap skal leveres på rapporteringsskjemaer i Bufdirs søknadsportal.</article><article class="legalP" id="paragraf-8-ledd-2">Fristen for å sende inn regnskap og rapport bestemmes av Bufdir, og står i tilskuddsbrevet.</article><article class="legalP" id="paragraf-8-ledd-3">Krav til innholdet i rapporten fremgår av tilskuddsbrevet og rapporteringsskjemaet. Bufdir kan stille særskilte krav til innholdet i rapporteringen fra enkeltmottakere av tilskudd. Slike krav vil stå i av tilskuddsbrevet eller inngå som en del av oppfølgingen av rapporten. I enkelte tilfeller vil statusrapportering underveis kunne kreves.</article><article class="defaultP"><i>Driftstilskudd</i></article><article class="legalP" id="paragraf-8-ledd-4">Mottakere av driftstilskudd kan sende inn virksomhetens årsmelding/årsrapport i stedet for en egen rapport om bruken av tilskuddet.</article><article class="legalP" id="paragraf-8-ledd-5">Mottakere av driftstilskudd skal også sende inn kontospesifisert årsregnskap med revisjonsberetning fra statsautorisert revisor. Til revisor kan en ikke velge noen som er inhabil, se revisorloven § 4-1.</article><article class="legalP" id="paragraf-8-ledd-6">Årsregnskapet må være spesifisert slik at det går frem at tilskuddet er nyttet etter forutsetningene. Driftstilskudd som er gitt etter dette regelverket og utbetalt i tilskuddsåret, skal være spesifisert i årsregnskapet eller i note til dette.</article><article class="defaultP"><i>Prosjekttilskudd</i></article><article class="legalP" id="paragraf-8-ledd-7">Mottakere av prosjekttilskudd skal sende inn et eget regnskap for prosjektet. Regnskapet skal være revidert, og revisjonen skal omfatte hele det mottatte tilskuddet og gjelde for hele prosjektperioden. Mottar virksomheten kr 200&#xa0;000 eller mer i prosjekttilskudd, må regnskapet for prosjektet være attestert av statsautorisert revisor. Til revisor kan en ikke velge noen som er inhabil, se revisorloven.</article><article class="legalP" id="paragraf-8-ledd-8">Er tilskuddet til et prosjekt lavere enn kr 200&#xa0;000, kan regnskapet kontrolleres av person som ikke er statsautorisert revisor. Den som kontrollerer regnskapet kan allikevel ikke ha jobbet direkte med tiltaket, ha personlige interesser i tiltaket, eller ha nære familiære bånd til andre som har jobbet direkte med tiltaket.</article><article class="legalP" id="paragraf-8-ledd-9">Revisjonsstandard ISRS 4400 med avtalte kontrollhandlinger som gis av Bufdir, skal følges uavhengig av om regnskapet revideres av en statsautorisert revisor eller en annen person.</article><article class="legalP" id="paragraf-8-ledd-10">Det kreves at tilskuddsmottaker bidrar med den egenfinansieringen som føres opp i budsjettet, jf. § 4 nest siste ledd bokstav g. Dersom det gis lavere tilskudd fra Bufdir enn det ble søkt om, kan imidlertid egenfinansieringen nedjusteres prosentvis lik nedgangen i det innvilgede tilskuddet.</article><article class="legalP" id="paragraf-8-ledd-11">Inntekter som kommer som en følge av at Bufdir har gitt tilskudd, som for eksempel deltakeravgifter, kiosksalg, sponsormidler og liknende, skal i sin helhet gå til å finansiere aktiviteten.</article></article><article class="legalArticle" data-lovdata-URL="LTI/forskrift/2022-01-14-70/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Kontroll</span></h2><article class="legalP" id="paragraf-9-ledd-1">Bufdir og Riksrevisjonen kan iverksette kontroll med at midlene nyttes etter forutsetningene, se bevilgningsreglementet § 10 annet ledd og lov om Riksrevisjonen § 12.</article></article><article class="legalArticle" data-lovdata-URL="LTI/forskrift/2022-01-14-70/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Sanksjoner ved brudd på regelverket</span></h2><article class="legalP" id="paragraf-10-ledd-1">Bufdir kan holde tilskuddet helt eller delvis tilbake, eller kreve at tilskuddsmottaker betaler tilbake hele eller deler av tilskuddet, dersom:<ul class="defaultList"><li data-li-identifier="•" data-name="•"><article class="listArticle" id="paragraf-10-ledd-1-punkt-1"><article class="legalP" id="paragraf-10-ledd-1-punkt-1-ledd-1">mottakeren gir ufullstendige eller ukorrekte opplysninger til Bufdir,</article></article></li><li data-li-identifier="•" data-name="•"><article class="listArticle" id="paragraf-10-ledd-1-punkt-2"><article class="legalP" id="paragraf-10-ledd-1-punkt-2-ledd-1">mottakeren ikke bruker tilskuddet på den måten som ble beskrevet i søknaden,</article></article></li><li data-li-identifier="•" data-name="•"><article class="listArticle" id="paragraf-10-ledd-1-punkt-3"><article class="legalP" id="paragraf-10-ledd-1-punkt-3-ledd-1">mottakeren ikke bruker midlene i samsvar med vilkårene som står i regelverket og tilskuddsbrevet,</article></article></li><li data-li-identifier="•" data-name="•"><article class="listArticle" id="paragraf-10-ledd-1-punkt-4"><article class="legalP" id="paragraf-10-ledd-1-punkt-4-ledd-1">mottakeren ikke bruker opp hele tilskuddet,</article></article></li><li data-li-identifier="•" data-name="•"><article class="listArticle" id="paragraf-10-ledd-1-punkt-5"><article class="legalP" id="paragraf-10-ledd-1-punkt-5-ledd-1">mottakeren ikke gjennomfører tiltaket,</article></article></li><li data-li-identifier="•" data-name="•"><article class="listArticle" id="paragraf-10-ledd-1-punkt-6"><article class="legalP" id="paragraf-10-ledd-1-punkt-6-ledd-1">mottakeren ikke sender inn rapport og regnskap innen fristen,</article></article></li><li data-li-identifier="•" data-name="•"><article class="listArticle" id="paragraf-10-ledd-1-punkt-7"><article class="legalP" id="paragraf-10-ledd-1-punkt-7-ledd-1">rapport og regnskap ikke blir godkjent av Bufdir, eller</article></article></li><li data-li-identifier="•" data-name="•"><article class="listArticle" id="paragraf-10-ledd-1-punkt-8"><article class="legalP" id="paragraf-10-ledd-1-punkt-8-ledd-1">Bufdir ved en feil utbetaler for høyt tilskudd.</article></article></li></ul></article><article class="legalP" id="paragraf-10-ledd-2">En tilskuddsmottaker som har brutt regelverket, kan helt eller delvis utelukkes fra tilskuddsordningen. Ved denne vurderingen skal det legges vekt på om tilskuddsmottaker har tilegnet seg eller forsøkt å tilegne seg uberettiget tilskudd, størrelsen på de uberettigede beløp og skyldgraden for øvrig.</article></article><article class="legalArticle" data-lovdata-URL="LTI/forskrift/2022-01-14-70/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Klageadgang</span></h2><article class="legalP" id="paragraf-11-ledd-1">Det er adgang til å klage på enkeltvedtak gjort av direktoratet, se forvaltningsloven § 28.</article></article><article class="legalArticle" data-lovdata-URL="LTI/forskrift/2022-01-14-70/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Denne forskriften trer i kraft straks.</article></article><article class="legalArticle" data-lovdata-URL="LTI/forskrift/2022-01-14-70/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Overgangsregler</span></h2><article class="legalP" id="paragraf-13-ledd-1">For årene 2022 og 2023 skal ingen organisasjon motta driftstilskudd etter § 4 som avviker mer enn –10&#xa0;% i forhold til foregående år.</article></article></main></body></html>