<!DOCTYPE html><html lang="nb"><head><title>Forskrift om sentre for foreldre og barn</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-12-22-2509</dd><dt class="dokid">DokumentID</dt><dd class="dokid">LTI/forskrift/2022-12-22-2509</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="subunit">Etat</dt><dd class="subunit"><ul><li>Barnevernsavdelingen</li></ul></dd><dt class="dateInForce">I kraft fra</dt><dd class="dateInForce">2023-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2010-11-25-1479</li></ul></dd><dt class="basedOn">Hjemmel</dt><dd class="basedOn"><ul><li>lov/2021-06-18-97/§10-21</li></ul></dd><dt class="dateOfPublication">Kunngjort</dt><dd class="dateOfPublication">2022-12-29 13:35</dd><dt class="journalNumber">Journalnummer</dt><dd class="journalNumber">2022-1938</dd><dt class="title">Tittel</dt><dd class="title">Forskrift om sentre for foreldre og barn</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Barne- og familiedepartementet 22. desember 2022 med hjemmel i lov 18. juni 2021 nr. 97 om barnevern (barnevernsloven) § 10-21 femte ledd.</dd><dt class="refid">RefID</dt><dd class="refid">forskrift/2022-12-22-2509</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om sentre for foreldre og barn<ul class="tocSubUl"><li>Kapittel 1. Formål og virkeområde<ul class="tocSubUl"><li>§ 1. Formål</li><li>§ 2. Virkeområde</li></ul></li><li>Kapittel 2. Godkjenning og kontroll<ul class="tocSubUl"><li>§ 3. Krav om godkjenning</li><li>§ 4. Godkjenningsmyndighet og klageinstans</li><li>§ 5. Søknad om godkjenning</li><li>§ 6. Opplysningsplikt og etterfølgende kontroll</li><li>§ 7. Bortfall av godkjenning</li></ul></li><li>Kapittel 3. Krav til kvalitet og internkontroll<ul class="tocSubUl"><li>§ 8. Materielle krav</li><li>§ 9. Krav til bemanning og kompetanse</li><li>§ 10. Regnskapsplikt og revisjon</li><li>§ 11. Internkontroll</li><li>§ 12. Innholdet i internkontrollen</li><li>§ 13. Dokumentasjon</li></ul></li><li>Kapittel 4. Rettigheter og plikter under oppholdet<ul class="tocSubUl"><li>§ 14. Vern om personlig integritet</li><li>§ 15. Medbestemmelse</li><li>§ 16. Senterets ansvar for trygghet og trivsel</li><li>§ 17. Foreldrenes plikter</li></ul></li><li>Kapittel 5. Tilsyn<ul class="tocSubUl"><li>§ 18. Formål med tilsynet</li><li>§ 19. Tilsynsmyndighetenes oppgaver og ansvar</li><li>§ 20. Informasjon om tilsynsmyndigheten</li><li>§ 21. Klagebehandling</li><li>§ 22. Årsrapport</li><li>§ 23. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2022-12-22-2509" id="dokument"><h1>Forskrift om sentre for foreldre og barn</h1><section class="section" data-name="kap1" id="kapittel-1" data-lovdata-URL="LTI/forskrift/2022-12-22-2509/KAPITTEL_1"><h2>Kapittel 1. Formål og virkeområde</h2><article class="legalArticle" data-lovdata-URL="LTI/forskrift/2022-12-22-2509/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriften skal bidra til at sentre for foreldre og barn ivaretar sine oppgaver overfor familiene slik at familiene får et faglig forsvarlig og likeverdig tilbud, uansett hvilket senter de har opphold ved.</article></article><article class="legalArticle" data-lovdata-URL="LTI/forskrift/2022-12-22-2509/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder for sentre for foreldre og barn, jf. barnevernsloven § 10-21, og den delen av sentrenes virksomhet som gjelder heldøgnstjenester. Forskriften gjelder ved opphold i senteret, ikke ved mottak av hjemmebaserte tilbud.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2022-12-22-2509/KAPITTEL_2"><h2>Kapittel 2. Godkjenning og kontroll</h2><article class="legalArticle" data-lovdata-URL="LTI/forskrift/2022-12-22-2509/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Krav om godkjenning</span></h3><article class="legalP" id="kapittel-2-paragraf-1-ledd-1">Sentre for foreldre og barn som tilbyr heldøgnstjenester skal godkjennes, jf. barnevernsloven § 10-21 første ledd og § 10-17. Senteret kan bare godkjennes dersom det vil<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">oppfylle krav i barnevernsloven og forskrifter til loven,</article></article></li><li data-li-identifier="b." data-name="b."><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">tilfredsstille vilkår stilt i eller med hjemmel i annen lovgivning og</article></article></li><li data-li-identifier="c." data-name="c."><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">ellers vil bli drevet på en forsvarlig måte.</article></article></li></ul></article><article class="legalP" id="kapittel-2-paragraf-1-ledd-2">Dersom særlige hensyn tilsier det kan sentre som ikke oppfyller alle krav i barnevernsloven og forskrifter til loven, samt vilkår stilt i eller med hjemmel i annen lovgivning, gis midlertidig godkjenning. Slik godkjenning kan bare gis dersom det er forsvarlig ut fra hensynet til familiene og senteret ellers kan drives på forsvarlig måte. Midlertidig godkjenning kan bare gis én gang for en periode inntil seks måneder.</article></article><article class="legalArticle" data-lovdata-URL="LTI/forskrift/2022-12-22-2509/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Godkjenningsmyndighet og klageinstans</span></h3><article class="legalP" id="kapittel-2-paragraf-2-ledd-1">Regionalt nivå i Barne-, ungdoms- og familieetaten treffer vedtak om godkjenning av private og kommunale sentre, og om bortfall av godkjenning og fastsetting av frist for retting av mangler. De treffer også beslutning om godkjenning av statlige sentre, og om bortfall av godkjenning og fastsetting av frist for retting av mangler.</article><article class="legalP" id="kapittel-2-paragraf-2-ledd-2">I Oslo kommune ivaretas de oppgavene som etter denne forskriften er lagt til regionalt nivå i Barne-, ungdoms- og familieetaten av kommunen.</article><article class="legalP" id="kapittel-2-paragraf-2-ledd-3">Private og kommunale sentre kan påklage vedtak om godkjenning og vedtak om bortfall av godkjenning til sentralt nivå i Barne-, ungdoms- og familieetaten. Klagefristen er tre uker fra det tidspunkt underretning om vedtaket er kommet frem, jf. forvaltningsloven § 29.</article></article><article class="legalArticle" data-lovdata-URL="LTI/forskrift/2022-12-22-2509/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Søknad om godkjenning</span></h3><article class="legalP" id="kapittel-2-paragraf-3-ledd-1">Søknad om godkjenning skal fremmes for regionalt nivå i Barne-, ungdoms- og familieetaten. Søker skal benytte skjema utarbeidet av Barne-, ungdoms- og familieetaten.</article><article class="legalP" id="kapittel-2-paragraf-3-ledd-2">Søknaden skal inneholde alle opplysninger som er nødvendige for å vurdere om vilkårene for godkjenning er til stede. Det skal opplyses i søknaden om søkeren eier eller driver senter eller avdelinger i andre regioner. Det skal også opplyses om det er søkt om godkjenning for andre sentre eller avdelinger i andre regioner.</article><article class="legalP" id="kapittel-2-paragraf-3-ledd-3">Søknaden kan sendes før senteret er ferdig etablert. Søknaden må inneholde en fullstendig beskrivelse av hvordan senteret skal oppfylle vilkårene for godkjenning. Endelig godkjenning forutsetter dokumentasjon fra søkerens side og en kontroll fra godkjenningsmyndigheten om at vilkårene for godkjenning er oppfylt.</article><article class="legalP" id="kapittel-2-paragraf-3-ledd-4">Det må fremmes ny søknad om godkjenning før det foretas vesentlige endringer av virksomheten.</article></article><article class="legalArticle" data-lovdata-URL="LTI/forskrift/2022-12-22-2509/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Opplysningsplikt og etterfølgende kontroll</span></h3><article class="legalP" id="kapittel-2-paragraf-4-ledd-1">Etter at godkjenning er gitt skal senteret av eget initiativ informere regionalt nivå i Barne-, ungdoms- og familieetaten om forhold som kan ha betydning for godkjenningen.</article><article class="legalP" id="kapittel-2-paragraf-4-ledd-2">Etter at godkjenning er gitt kan regionalt nivå i Regionalt nivå i Barne-, ungdoms- og familieetaten når som helst, og på den måten som regionen finner hensiktsmessig, føre kontroll med at vilkårene for godkjenning er til stede. Etaten kan undersøke alle sider av virksomheten, og kan uten hinder av taushetsplikt innhente alle relevante opplysninger.</article><article class="legalP" id="kapittel-2-paragraf-4-ledd-3">Kontroll med statlige sentre kan gjennomføres som del av Barne-, ungdoms- og familieetatens internkontroll etter barnevernsloven § 16-3 sjette ledd.</article></article><article class="legalArticle" data-lovdata-URL="LTI/forskrift/2022-12-22-2509/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Bortfall av godkjenning</span></h3><article class="legalP" id="kapittel-2-paragraf-5-ledd-1">Dersom senteret ikke lenger oppfyller vilkårene for godkjenning, skal regionalt nivå i Barne-, ungdoms- og familieetaten treffe vedtak eller beslutning om bortfall av godkjenning. Dersom det anses forsvarlig ut fra hensynet til familiene, kan det i stedet fastsettes en frist for retting av de mangler som medfører at vilkårene for godkjenning ikke lenger er oppfylt.</article><article class="legalP" id="kapittel-2-paragraf-5-ledd-2">Statsforvalteren og barnevernstjenesten i de kommunene som har truffet vedtak opphold på senteret skal gis melding om vedtak eller beslutning om bortfall av godkjenning. Det samme gjelder ved fastsettelse av frist for retting av mangler.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2022-12-22-2509/KAPITTEL_3"><h2>Kapittel 3. Krav til kvalitet og internkontroll</h2><article class="legalArticle" data-lovdata-URL="LTI/forskrift/2022-12-22-2509/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Materielle krav</span></h3><article class="legalP" id="kapittel-3-paragraf-1-ledd-1">Senteret må oppfylle de kravene som følger av barnevernsloven § 10-21, og ellers være fysisk utformet og materielt utstyrt slik at senteret kan ivareta sine oppgaver overfor senterets målgruppe og i samsvar med senterets målsetting.</article><article class="legalP" id="kapittel-3-paragraf-1-ledd-2">Senteret skal ha egnede inne- og uteområder og lokaler godt tilrettelagt for leke- og fritidsmuligheter. Senteret må kunne ivareta behovet for skole- og barnehagetilbud og offentlig kommunikasjon.</article><article class="legalP" id="kapittel-3-paragraf-1-ledd-3">Senteret må ha tilfredsstillende vedlikehold og hygienisk standard.</article></article><article class="legalArticle" data-lovdata-URL="LTI/forskrift/2022-12-22-2509/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Krav til bemanning og kompetanse</span></h3><article class="legalP" id="kapittel-3-paragraf-2-ledd-1">Senteret skal oppfylle de kravene til bemanning og kompetanse som følger av barnevernsloven § 10-21.</article><article class="legalP" id="kapittel-3-paragraf-2-ledd-2">Senteret skal sørge for at de ansatte får nødvendig faglig veiledning og opplæring.</article></article><article class="legalArticle" data-lovdata-URL="LTI/forskrift/2022-12-22-2509/§10" data-name="§10" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Regnskapsplikt og revisjon</span></h3><article class="legalP" id="kapittel-3-paragraf-3-ledd-1">Private sentre har plikt til å føre regnskap etter regnskapsloven. Disse sentrenes årsregnskap skal revideres av statsautorisert eller registrert revisor. Kommunale sentre skal føre årsregnskap i henhold til kommuneloven og forskrifter til denne. Barne-, ungdoms- og familieetaten og statsforvalteren har rett til innsyn i regnskapene til private og kommunale sentre.</article></article><article class="legalArticle" data-lovdata-URL="LTI/forskrift/2022-12-22-2509/§11" data-name="§11" id="kapittel-3-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Internkontroll</span></h3><article class="legalP" id="kapittel-3-paragraf-4-ledd-1">Senteret skal utøve internkontroll for å sikre at den utfører sine oppgaver etter barnevernsloven og forskrifter til loven.</article><article class="legalP" id="kapittel-3-paragraf-4-ledd-2">Med internkontroll menes systematiske tiltak som skal sikre at senterets aktiviteter planlegges, organiseres, utføres og vedlikeholdes i samsvar med krav fastsatt i eller i medhold av lov.</article></article><article class="legalArticle" data-lovdata-URL="LTI/forskrift/2022-12-22-2509/§12" data-name="§12" id="kapittel-3-paragraf-5"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Innholdet i internkontrollen</span></h3><article class="legalP" id="kapittel-3-paragraf-5-ledd-1">Internkontrollen skal tilpasses senterets størrelse, egenart, aktiviteter og risikoforhold og ha det omfang som er nødvendig for å oppfylle krav i barnevernsloven og forskrifter til loven.</article><article class="legalP" id="kapittel-3-paragraf-5-ledd-2">Som et ledd i internkontrollen skal senteret blant annet<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-5-ledd-2-punkt-1"><article class="legalP" id="kapittel-3-paragraf-5-ledd-2-punkt-1-ledd-1">beskrive hvordan senteret er organisert, samt senterets hovedoppgaver og mål, herunder mål for forbedringsarbeidet. Det skal klart fremgå hvordan ansvar, oppgaver og myndighet er fordelt,</article></article></li><li data-li-identifier="b." data-name="b."><article class="listArticle" id="kapittel-3-paragraf-5-ledd-2-punkt-2"><article class="legalP" id="kapittel-3-paragraf-5-ledd-2-punkt-2-ledd-1">sikre at arbeidstakerne har tilgang til og kunnskap om aktuelle lover og forskrifter som gjelder for senteret,</article></article></li><li data-li-identifier="c." data-name="c."><article class="listArticle" id="kapittel-3-paragraf-5-ledd-2-punkt-3"><article class="legalP" id="kapittel-3-paragraf-5-ledd-2-punkt-3-ledd-1">sørge for at arbeidstakerne har tilstrekkelig kunnskap og ferdigheter innenfor fagområdet, samt om senterets internkontroll,</article></article></li><li data-li-identifier="d." data-name="d."><article class="listArticle" id="kapittel-3-paragraf-5-ledd-2-punkt-4"><article class="legalP" id="kapittel-3-paragraf-5-ledd-2-punkt-4-ledd-1">sørge for at arbeidstakerne, oppdragstakerne og samarbeidspartnerne medvirker slik at samlet kunnskap og erfaring utnyttes,</article></article></li><li data-li-identifier="e." data-name="e."><article class="listArticle" id="kapittel-3-paragraf-5-ledd-2-punkt-5"><article class="legalP" id="kapittel-3-paragraf-5-ledd-2-punkt-5-ledd-1">gjøre bruk av erfaringer fra barn og foreldre til forbedring av senteret, samt gjøre bruk av erfaringer fra barnevernstjenestene,</article></article></li><li data-li-identifier="f." data-name="f."><article class="listArticle" id="kapittel-3-paragraf-5-ledd-2-punkt-6"><article class="legalP" id="kapittel-3-paragraf-5-ledd-2-punkt-6-ledd-1">skaffe oversikt over områder i senteret hvor det er fare for svikt eller mangel på oppfyllelse av myndighetskrav,</article></article></li><li data-li-identifier="g." data-name="g."><article class="listArticle" id="kapittel-3-paragraf-5-ledd-2-punkt-7"><article class="legalP" id="kapittel-3-paragraf-5-ledd-2-punkt-7-ledd-1">utvikle, iverksette, kontrollere, evaluere og forbedre nødvendige prosedyrer, instrukser, rutiner eller andre tiltak for å avdekke, rette opp og forebygge overtredelse av barnevernlovgivningen,</article></article></li><li data-li-identifier="h." data-name="h."><article class="listArticle" id="kapittel-3-paragraf-5-ledd-2-punkt-8"><article class="legalP" id="kapittel-3-paragraf-5-ledd-2-punkt-8-ledd-1">foreta systematisk overvåking og gjennomgang av internkontrollen for å sikre at den fungerer som forutsatt og bidrar til kontinuerlig forbedring i senteret.</article></article></li></ul></article></article><article class="legalArticle" data-lovdata-URL="LTI/forskrift/2022-12-22-2509/§13" data-name="§13" id="kapittel-3-paragraf-6"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Dokumentasjon</span></h3><article class="legalP" id="kapittel-3-paragraf-6-ledd-1">Internkontrollen må kunne dokumenteres i den form og det omfang som er nødvendig på bakgrunn av senterets størrelse, aktiviteter og risikoforhold. Dokumentasjonen skal til enhver tid være oppdatert og tilgjengelig.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2022-12-22-2509/KAPITTEL_4"><h2>Kapittel 4. Rettigheter og plikter under oppholdet</h2><article class="legalArticle" data-lovdata-URL="LTI/forskrift/2022-12-22-2509/§14" data-name="§14" id="kapittel-4-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Vern om personlig integritet</span></h3><article class="legalP" id="kapittel-4-paragraf-1-ledd-1">Senteret skal drives på en slik måte at familienes personlige integritet blir ivaretatt. Foreldres og barns rett til familie- og privatliv skal respekteres. Senteret skal også ta hensyn til familienes etniske, kulturelle, språklige og religiøse bakgrunn.</article></article><article class="legalArticle" data-lovdata-URL="LTI/forskrift/2022-12-22-2509/§15" data-name="§15" id="kapittel-4-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Medbestemmelse</span></h3><article class="legalP" id="kapittel-4-paragraf-2-ledd-1">Forholdene skal legges til rette for at familien får delta i utformingen av senterets daglige liv og andre forhold som berører den enkelte.</article></article><article class="legalArticle" data-lovdata-URL="LTI/forskrift/2022-12-22-2509/§16" data-name="§16" id="kapittel-4-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Senterets ansvar for trygghet og trivsel</span></h3><article class="legalP" id="kapittel-4-paragraf-3-ledd-1">Senteret kan ut fra sitt ansvar for driften, herunder ansvar for familienes trygghet og trivsel, fastsette husordensregler, rutiner og lignende.</article></article><article class="legalArticle" data-lovdata-URL="LTI/forskrift/2022-12-22-2509/§17" data-name="§17" id="kapittel-4-paragraf-4"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Foreldrenes plikter</span></h3><article class="legalP" id="kapittel-4-paragraf-4-ledd-1">Foreldrene plikter å etterleve senterets husordensregler, rutiner mv. og ellers opptre hensynsfullt og bidra til fellesskapet.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2022-12-22-2509/KAPITTEL_5"><h2>Kapittel 5. Tilsyn</h2><article class="legalArticle" data-lovdata-URL="LTI/forskrift/2022-12-22-2509/§18" data-name="§18" id="kapittel-5-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Formål med tilsynet</span></h3><article class="legalP" id="kapittel-5-paragraf-1-ledd-1">Tilsynets formål er å føre kontroll med at sentrene følger barnevernsloven og forskrifter til loven, samt bidra til å styrke kvaliteten i sentrene slik at familiene får et forsvarlig tilbud.</article></article><article class="legalArticle" data-lovdata-URL="LTI/forskrift/2022-12-22-2509/§19" data-name="§19" id="kapittel-5-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Tilsynsmyndighetenes oppgaver og ansvar</span></h3><article class="legalP" id="kapittel-5-paragraf-2-ledd-1">Statens helsetilsyn har det overordnede faglige tilsyn med sentrene. Statens helsetilsyn skal utøve sin myndighet i samsvar med barnevernsloven og forskrifter til loven. Statsforvalteren er underlagt Statens helsetilsyn ved utøvelse av tilsyn etter denne forskriften.</article><article class="legalP" id="kapittel-5-paragraf-2-ledd-2">Statsforvalteren skal føre tilsyn med at sentrene følger barnevernsloven og forskrifter til loven. Statsforvalteren i det fylket institusjonen ligger har ansvar for tilsynet. Statsforvalteren skal føre tilsyn med hvert senter så ofte som forholdene tilsier det og minimum hvert annet år. Statsforvalteren kan uten hinder av taushetsplikt innhente alle relevante opplysninger, jf. barnevernsloven § 17-4.</article><article class="legalP" id="kapittel-5-paragraf-2-ledd-3">Etter hvert tilsyn skal statsforvalteren utarbeide en skriftlig rapport som sendes til senteret og til regionalt nivå i Barne-, ungdoms- og familieetaten.</article></article><article class="legalArticle" data-lovdata-URL="LTI/forskrift/2022-12-22-2509/§20" data-name="§20" id="kapittel-5-paragraf-3"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Informasjon om tilsynsmyndigheten</span></h3><article class="legalP" id="kapittel-5-paragraf-3-ledd-1">Statsforvalteren skal gi familiene informasjon om tilsynsmyndighetenes oppgaver, og om hvordan de kan komme i kontakt med statsforvalteren.</article></article><article class="legalArticle" data-lovdata-URL="LTI/forskrift/2022-12-22-2509/§21" data-name="§21" id="kapittel-5-paragraf-4"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Klagebehandling</span></h3><article class="legalP" id="kapittel-5-paragraf-4-ledd-1">Statsforvalteren skal behandle alle muntlige og skriftlige henvendelser. Statsforvalteren må sørge for at saken blir best mulig belyst og eventuelt sørge for tiltak etter barnevernsloven § 17-5. Det er ingen frist for slike henvendelser. Det skal føres særskilt protokoll over henvendelsene. Statsforvalteren skal underrette den som har henvendt seg om utfallet.</article></article><article class="legalArticle" data-lovdata-URL="LTI/forskrift/2022-12-22-2509/§22" data-name="§22" id="kapittel-5-paragraf-5"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Årsrapport</span></h3><article class="legalP" id="kapittel-5-paragraf-5-ledd-1">Ved utgangen av året skal statsforvalteren utarbeide en årsrapport om tilsynsvirksomheten etter denne forskriften.</article><article class="legalP" id="kapittel-5-paragraf-5-ledd-2">Rapporten skal blant annet inneholde en oversikt over utførte tilsyn og påpekte lovbrudd.</article><article class="legalP" id="kapittel-5-paragraf-5-ledd-3">Rapporten skal også inneholde en generell vurdering av tilstanden på tilsynsområdet og kan også inneholde forslag til tiltak av mer generell karakter.</article><article class="legalP" id="kapittel-5-paragraf-5-ledd-4">Rapporten skal sendes til Statens helsetilsyn og til Barne-, ungdoms- og familieetaten.</article></article><article class="legalArticle" data-lovdata-URL="LTI/forskrift/2022-12-22-2509/§23" data-name="§23" id="kapittel-5-paragraf-6"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-6-ledd-1">Forskriften trer i kraft 1. januar 2023. Fra samme tidspunkt oppheves forskrift 25. november 2010 nr. 1479 for sentre for foreldre og barn.</article></article></section></main></body></html>