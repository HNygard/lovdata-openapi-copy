<!DOCTYPE html><html lang="no"><head><title>Forskrift om endring i forskrift om politiattest i henhold til barnevernloven</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-04-29-669</dd><dt class="dokid">DokumentID</dt><dd class="dokid">LTI/forskrift/2022-04-29-669</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="subunit">Etat</dt><dd class="subunit"><ul><li>Barnevernsavdelingen</li></ul></dd><dt class="dateInForce">I kraft fra</dt><dd class="dateInForce">2022-05-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-10-15-1090</li></ul></dd><dt class="basedOn">Hjemmel</dt><dd class="basedOn"><ul><li>lov/1992-07-17-100/§6-10</li></ul></dd><dt class="dateOfPublication">Kunngjort</dt><dd class="dateOfPublication">2022-05-02 14:40</dd><dt class="journalNumber">Journalnummer</dt><dd class="journalNumber">2022-0515</dd><dt class="title">Tittel</dt><dd class="title">Forskrift om endring i forskrift om politiattest i henhold til barnevernloven</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Barne- og familiedepartementet 29. april 2022 med hjemmel i lov om barneverntjenester (barnevernloven) § 6-10 siste ledd.</dd><dt class="refid">RefID</dt><dd class="refid">forskrift/2022-04-29-669</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om politiattest i henhold til barnevernloven<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2022-04-29-669" id="dokument"><h1>Forskrift om endring i forskrift om politiattest i henhold til barnevernloven</h1><section class="section" data-name="kapI" id="kapittel-1" data-lovdata-URL="LTI/forskrift/2022-04-29-669/KAPITTEL_1"><h2 data-text-align="center">I</h2><article class="defaultP">I forskrift 15. oktober 1999 nr. 1090 om politiattest i i henhold til barnevernloven gjøres følgende endring:</article> <article class="defaultP" margin-top="true">Forskriften § 3 skal lyde:</article><article class="legalP" id="kapittel-1-ledd-1">Den eller de som skal godkjennes som fosterforeldre, jf. barnevernloven § 4-22, skal legge frem uttømmende og utvidet politiattest etter lovens § 6-10 tredje ledd første punktum. Barneverntjenesten i den kommunen som skal godkjenne fosterhjemmet har ansvaret for at slik attest blir krevet fremlagt. Barne-, ungdoms- og familieetaten kan kreve fremlagt slik politiattest av personer som skal tilbys som fosterhjem til kommunen. Tilsvarende gjelder private virksomheter som tilbyr fosterhjemstjenester.</article><article class="legalP" id="kapittel-1-ledd-2">Tilsvarende krav om politiattest som i første ledd første setning gjelder private hjem som tar i mot barn som heldøgns avlastningstiltak. Barneverntjenesten har ansvaret for at slik attest blir krevet fremlagt. Barne-, ungdoms- og familieetaten skal kreve slik attest fremlagt når avlastningstiltaket gjelder beredskapshjem, jf. barnevernloven § 2-3 annet ledd bokstav a, eller spesialisert fosterhjem, jf. barnevernloven § 2-3 annet ledd bokstav c. Også private tjenesteytere kan kreve politiattest fremlagt når avlastningstiltaket gjelder fosterhjem den private tjenesteyteren har inngått kontrakt med.</article><article class="legalP" id="kapittel-1-ledd-3">Barneverntjenesten skal vurdere om andre som bor i fosterhjemmet eller avlastningshjemmet, skal fremlegge politiattest etter lovens § 6-10 tredje ledd tredje punktum. Også Barne-, ungdoms- og familieetaten og private virksomheter som tilbyr fosterhjemstjenester kan kreve fremlagt slik politiattest for husstandsmedlemmer i fosterhjem som omfattes av annet ledd.</article></section><section class="section" data-name="kapII" id="kapittel-2" data-lovdata-URL="LTI/forskrift/2022-04-29-669/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 1. mai 2022.</article></section></main></body></html>