<!DOCTYPE html><html lang="no"><head><title>Forskrift om stønad til beboere i asylmottak</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-05-31-948</dd><dt class="dokid">DokumentID</dt><dd class="dokid">LTI/forskrift/2022-05-31-948</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Innvandringsavdelingen</li></ul></dd><dt class="dateInForce">I kraft fra</dt><dd class="dateInForce">2022-06-01</dd><dt class="basedOn">Hjemmel</dt><dd class="basedOn"><ul><li>lov/2008-05-15-35/§95</li><li>forskrift/2009-10-09-1260</li><li>forskrift/2009-12-18-1582</li></ul></dd><dt class="dateOfPublication">Kunngjort</dt><dd class="dateOfPublication">2022-06-01 14:45</dd><dt class="journalNumber">Journalnummer</dt><dd class="journalNumber">2022-0688</dd><dt class="title">Tittel</dt><dd class="title">Forskrift om stønad til beboere i asylmottak</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og beredskapsdepartementet 31. mai 2022 med hjemmel i lov 15. mai 2008 nr. 35 om utlendingers adgang til riket og deres opphold her (utlendingsloven) § 95, jf. delegeringsvedtak 9. oktober 2009 nr. 1260 og omorganiseringsvedtak 18. desember 2009 nr. 1582.</dd><dt class="refid">RefID</dt><dd class="refid">forskrift/2022-05-31-948</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om stønad til beboere i asylmottak<ul class="tocSubUl"><li>§ 1. Formål</li><li>§ 2. Hvem som har rett til stønad</li><li>§ 3. Definisjoner</li><li>§ 4. Stønadsreduksjon på grunn av inntekt og formue</li><li>§ 5. Beboerens opplysningsplikt</li><li>§ 6. Beregningen av basisstønaden</li><li>§ 7. Tilleggsstønad uten søknad</li><li>§ 8. Tilleggsstønad etter søknad</li><li>§ 9. Forskudd på stønad</li><li>§ 10. Husleie</li><li>§ 11. Tilbakebetaling av stønad</li><li>§ 12. Trekk i stønaden</li><li>§ 13. Vedtaksmyndighet og klageadgang</li><li>§ 14. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2022-05-31-948" id="dokument"><h1>Forskrift om stønad til beboere i asylmottak</h1><article class="legalArticle" data-lovdata-URL="LTI/forskrift/2022-05-31-948/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Stønaden skal, sammen med innkvarteringstilbudet for øvrig, dekke de grunnleggende behovene en beboer i asylmottak har. Stønaden skal bidra til å gi beboeren en forsvarlig levestandard i en særskilt livssituasjon under oppholdet i asylmottaket.</article><article class="legalP" id="paragraf-1-ledd-2">Stønad skal bare utbetales dersom beboeren ikke har mulighet til å dekke sine grunnleggende behov gjennom lønnsinntekter, annen inntekt eller formue.</article></article><article class="legalArticle" data-lovdata-URL="LTI/forskrift/2022-05-31-948/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hvem som har rett til stønad</span></h2><article class="legalP" id="paragraf-2-ledd-1">Den som er registrert som beboer i et asylmottak etter utlendingsloven § 95, og som har sitt daglige opphold i asylmottaket, har rett til stønad.</article><article class="legalP" id="paragraf-2-ledd-2">Blir en søknad om beskyttelse behandlet etter 48-timersprosedyren, der Utlendingsdirektoratet fatter vedtak og tar stilling til eventuell begjæring om utsatt iverksettelse innen 48 timer etter registrering av asylsøknad, har personen ikke rett til stønad.</article><article class="legalP" id="paragraf-2-ledd-3">En person som ikke har sitt daglige opphold i et asylmottak, men som midlertidig oppholder seg på sykehus, godkjent opptreningsinstitusjon, krisesenter eller fengsel, og ikke mottar ytelser ved det midlertidige oppholdsstedet, har rett til stønad etter første ledd dersom Utlendingsdirektoratet godkjenner fraværet fra asylmottaket.</article></article><article class="legalArticle" data-lovdata-URL="LTI/forskrift/2022-05-31-948/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I forskriften menes med<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>asylmottak:</i> den innkvarteringen etter utlendingsloven § 95 som blir tilbudt en utlending som har søkt om beskyttelse</article></article></li><li data-li-identifier="b." data-name="b."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>enslig mindreårig:</i> person under 18 år som søker om beskyttelse, og som ikke har foreldre eller andre med foreldreansvar i Norge</article></article></li><li data-li-identifier="c." data-name="c."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>familie:</i> ektepar som bor sammen på asylmottaket, og samboere, med eller uten barn under 18 år, og enslige forsørgere med barn under 18 år</article></article></li><li data-li-identifier="d." data-name="d."><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>enslig forsørger:</i> en forelder eller annen voksen som bor alene med barn under 18 år</article></article></li><li data-li-identifier="e." data-name="e."><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>lønnsinntekt:</i> lønnsinntekt, lønn for kursdeltagelse eller omsorgslønn, dagpenger, uføretrygd og tilbakebetalt skatt, som en person eller familie mottar, fratrukket skatt og betalt fagforeningskontingent</article></article></li><li data-li-identifier="f." data-name="f."><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1"><i>annen inntekt:</i> kapitalinntekt, kontantstøtte, fødselspenger, engangsstønad ved fødsel eller annen trygd eller stønad, forsørgerfradrag, underholdsbidrag og bidragsforskudd</article></article></li><li data-li-identifier="g." data-name="g."><article class="listArticle" id="paragraf-3-ledd-1-punkt-7"><article class="legalP" id="paragraf-3-ledd-1-punkt-7-ledd-1"><i>formue:</i> midler eller realiserbare eiendeler som overskrider et fastsatt beløp, unntatt eiendeler med affeksjonsverdi eller til personlig bruk, og voldsoffererstatning.</article></article></li></ul></article></article><article class="legalArticle" data-lovdata-URL="LTI/forskrift/2022-05-31-948/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Stønadsreduksjon på grunn av inntekt og formue</span></h2><article class="legalP" id="paragraf-4-ledd-1">Stønaden skal reduseres krone for krone med beboerens lønnsinntekt, annen inntekt eller formue. Ved beregningen av reduksjonen trekkes det likevel et fribeløp på minst 1&#xa0;000 kr eller 30 prosent fra lønnsinntekt og engangsstønad ved fødsel etter folketrygdloven § 14-17.</article><article class="legalP" id="paragraf-4-ledd-2">Mottar den stønadsberettigede barnetrygd etter barnetrygdloven § 4, reduseres stønaden for barnet krone for krone fra første utbetaling etter at retten til barnetrygd inntreffer.</article></article><article class="legalArticle" data-lovdata-URL="LTI/forskrift/2022-05-31-948/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Beboerens opplysningsplikt</span></h2><article class="legalP" id="paragraf-5-ledd-1">Beboeren skal gi Utlendingsdirektoratet opplysninger av betydning for utbetalingen av stønad. Beboeren skal signere en egenerklæring om inntekts- og formuesforhold før første utbetaling av basisstønad og ved senere økonomikontroller pålagt av Utlendingsdirektoratet.</article><article class="legalP" id="paragraf-5-ledd-2">Beboeren skal rapportere til Utlendingsdirektoratet om endringer som kan få betydning for utbetalingen av stønad.</article><article class="legalP" id="paragraf-5-ledd-3">Utlendingsdirektoratet kan når som helst kontrollere opplysningene om beboerens inntekt og formue og be beboeren legge frem kontoutskrifter, skatteattester eller annen dokumentasjon av betydning for stønadsvedtaket og utbetalingen.</article><article class="legalP" id="paragraf-5-ledd-4">En beboer som ikke signerer egenerklæringen eller ikke legger frem etterspurt dokumentasjon, kan nektes stønad.</article></article><article class="legalArticle" data-lovdata-URL="LTI/forskrift/2022-05-31-948/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Beregningen av basisstønaden</span></h2><article class="legalP" id="paragraf-6-ledd-1">Justis- og beredskapsdepartementet fastsetter hvert år satsene i tråd med Stortingets budsjettvedtak som skal dekke nødvendige utgifter til livsopphold.</article><article class="legalP" id="paragraf-6-ledd-2">Satsene for basisstønaden fastsettes på grunnlag av typen asylmottak beboeren er innkvartert i, om asylmottaket har kantine eller selvhushold, beboerens alder, familiesammensetningen beboeren inngår i, beboerens forsørgelsesbyrde og hvilken fase av asylprosessen beboeren er i.</article><article class="legalP" id="paragraf-6-ledd-3">En beboers basisstønad beregnes ut fra opplysningene som er registrert i Utlendingsdirektoratets saksbehandlingssystem.</article><article class="legalP" id="paragraf-6-ledd-4">En beboer over 18 år får redusert basisstønad dersom utreisefristen i det endelige avslaget er oversittet og iverksettingen ikke er utsatt eller suspendert etter utlendingsloven § 90 tiende ledd, eller dersom søknaden nektes realitetsbehandling etter utlendingsloven § 32 første ledd bokstav a eller b. Basisstønaden reduseres fra og med den første utbetalingen etter utreisefristen.</article><article class="legalP" id="paragraf-6-ledd-5">En beboer som gjennomfører straff eller varetekt, og som mottar dagpenger i fengsel etter straffegjennomføringsloven § 19, har ikke rett til stønad etter bestemmelsen her.</article></article><article class="legalArticle" data-lovdata-URL="LTI/forskrift/2022-05-31-948/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilleggsstønad uten søknad</span></h2><article class="legalP" id="paragraf-7-ledd-1">Uten forutgående søknad skal det gis tilleggsstønad som dekker<ul class="defaultList"><li data-li-identifier="a." data-name="a."><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">utgifter til egenandeler, akutt og skadeforebyggende tannbehandling og transport i forbindelse med nødvendig helsehjelp til beboere på ankomstsenter eller transittmottak som har helsepersonell</article></article></li><li data-li-identifier="b." data-name="b."><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">utgifter til egenandeler til psykolog, psykiater og fysioterapi når det er en del av en psykisk behandling, inkludert medisiner og nødvendig transport</article></article></li><li data-li-identifier="c." data-name="c."><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">engangsstønad etter fastsatte satser til kjøp av utstyr ved første oppstart i barnehage og ved første oppstart i ordinært grunnskoletilbud etter opplæringslova</article></article></li><li data-li-identifier="d." data-name="d."><article class="listArticle" id="paragraf-7-ledd-1-punkt-4"><article class="legalP" id="paragraf-7-ledd-1-punkt-4-ledd-1">utgifter til månedskort til beboere i integreringsmottak som deltar på integreringsrettede tiltak</article></article></li><li data-li-identifier="e." data-name="e."><article class="listArticle" id="paragraf-7-ledd-1-punkt-5"><article class="legalP" id="paragraf-7-ledd-1-punkt-5-ledd-1">engangsstønad ved fødsel etter en fastsatt sats for beboere som ikke har krav på engangsstønad etter folketrygdloven § 4-17.</article></article></li></ul></article></article><article class="legalArticle" data-lovdata-URL="LTI/forskrift/2022-05-31-948/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilleggsstønad etter søknad</span></h2><article class="legalP" id="paragraf-8-ledd-1">En beboer kan få tilleggsstønad til dekning av nødvendige utgifter som ikke dekkes av basisstønaden eller andre offentlige stønader. Det gis bare tilleggsstønad dersom rettigheter etter folketrygdloven er utnyttet fullt ut, herunder frikort etter folketrygdloven § 5-3.</article><article class="legalP" id="paragraf-8-ledd-2">Som nødvendige utgifter regnes<ul class="defaultList"><li data-li-identifier="a." data-name="a."><article class="listArticle" id="paragraf-8-ledd-2-punkt-1"><article class="legalP" id="paragraf-8-ledd-2-punkt-1-ledd-1">utgifter til godkjente egenandeler for helsetjenester</article></article></li><li data-li-identifier="b." data-name="b."><article class="listArticle" id="paragraf-8-ledd-2-punkt-2"><article class="legalP" id="paragraf-8-ledd-2-punkt-2-ledd-1">utgifter til tannbehandling</article></article></li><li data-li-identifier="c." data-name="c."><article class="listArticle" id="paragraf-8-ledd-2-punkt-3"><article class="legalP" id="paragraf-8-ledd-2-punkt-3-ledd-1">utstyr, inkludert konsultasjon, for å opprettholde funksjonsevnen i dagliglivet</article></article></li><li data-li-identifier="d." data-name="d."><article class="listArticle" id="paragraf-8-ledd-2-punkt-4"><article class="legalP" id="paragraf-8-ledd-2-punkt-4-ledd-1">legemidler utskrevet av lege og medisinsk utstyr</article></article></li><li data-li-identifier="e." data-name="e."><article class="listArticle" id="paragraf-8-ledd-2-punkt-5"><article class="legalP" id="paragraf-8-ledd-2-punkt-5-ledd-1">utgifter til fordyret kosthold tilsvarende folketrygdloven § 6-3 bokstav f</article></article></li><li data-li-identifier="f." data-name="f."><article class="listArticle" id="paragraf-8-ledd-2-punkt-6"><article class="legalP" id="paragraf-8-ledd-2-punkt-6-ledd-1">reiseutgifter</article></article></li><li data-li-identifier="g." data-name="g."><article class="listArticle" id="paragraf-8-ledd-2-punkt-7"><article class="legalP" id="paragraf-8-ledd-2-punkt-7-ledd-1">utgifter til å skaffe identitetsdokumenter for personer med begrenset oppholdstillatelse etter utlendingsloven § 38 femte ledd</article></article></li><li data-li-identifier="h." data-name="h."><article class="listArticle" id="paragraf-8-ledd-2-punkt-8"><article class="legalP" id="paragraf-8-ledd-2-punkt-8-ledd-1">utgifter til ekstra klær og utstyr, dersom Utlendingsdirektoratet ikke har ekstra klær og utstyr tilgjengelig som naturalytelse</article></article></li><li data-li-identifier="i." data-name="i."><article class="listArticle" id="paragraf-8-ledd-2-punkt-9"><article class="legalP" id="paragraf-8-ledd-2-punkt-9-ledd-1">gjenanskaffelse av personlige eiendeler som beboeren har tapt, opp til et fastsatt beløp</article></article></li><li data-li-identifier="j." data-name="j."><article class="listArticle" id="paragraf-8-ledd-2-punkt-10"><article class="legalP" id="paragraf-8-ledd-2-punkt-10-ledd-1">utgifter til gravferd for nære familiemedlemmer i Norge og utgifter til å sende urnen til avdødes hjemsted, dersom den skal sendes, alternativt kisten med samme beløp</article></article></li><li data-li-identifier="k." data-name="k."><article class="listArticle" id="paragraf-8-ledd-2-punkt-11"><article class="legalP" id="paragraf-8-ledd-2-punkt-11-ledd-1">stønad tilsvarende satsene som Statens lånekasse for utdanning gir etter forskrift om utdanningsstøtte, til individuelt utstyr til en beboer i videregående opplæring etter opplæringslova § 3-1 siste ledd, som ikke har slik rett til utdanningsstøtte</article></article></li><li data-li-identifier="l." data-name="l."><article class="listArticle" id="paragraf-8-ledd-2-punkt-12"><article class="legalP" id="paragraf-8-ledd-2-punkt-12-ledd-1">månedlig stønad til læremidler ved utdanning på høyskole eller universitet som tilsvarer satsen for stønad til læremidler for enslig mor eller far etter folketrygdloven § 15-11.</article></article></li></ul></article><article class="legalP" id="paragraf-8-ledd-3">Tilleggsstønad etter annet ledd kan gis som engangsbeløp eller som løpende utbetalinger.</article><article class="legalP" id="paragraf-8-ledd-4">For tilleggsstønad etter bokstav a, b, c, d og e, og reiseutgifter etter bokstav f når de er knyttet til helsetjenester, må beboeren selv dekke utgifter inntil en fastsatt beløpsgrense. Beløpsgrensen gjelder ikke for beboere med redusert basisstønad etter § 6 fjerde ledd og beboere i ankomstsenter og transittmottak.</article><article class="legalP" id="paragraf-8-ledd-5">Beboere med redusert basisstønad etter § 6 fjerde ledd kan ikke innvilges tilleggsstønad etter annet ledd bokstav g, k og l.</article><article class="legalP" id="paragraf-8-ledd-6">Tilleggsstønad etter bokstav a, b, c, d og e innvilges kun dersom det er akutt betinget.</article></article><article class="legalArticle" data-lovdata-URL="LTI/forskrift/2022-05-31-948/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Forskudd på stønad</span></h2><article class="legalP" id="paragraf-9-ledd-1">En beboer kan få forskudd på stønad etter § 6 til dekning av<ul class="defaultList"><li data-li-identifier="a." data-name="a."><article class="listArticle" id="paragraf-9-ledd-1-punkt-1"><article class="legalP" id="paragraf-9-ledd-1-punkt-1-ledd-1">reiseutgifter for å flytte til asylmottaket</article></article></li><li data-li-identifier="b." data-name="b."><article class="listArticle" id="paragraf-9-ledd-1-punkt-2"><article class="legalP" id="paragraf-9-ledd-1-punkt-2-ledd-1">sengetøy og kjøkkenutstyr</article></article></li><li data-li-identifier="c." data-name="c."><article class="listArticle" id="paragraf-9-ledd-1-punkt-3"><article class="legalP" id="paragraf-9-ledd-1-punkt-3-ledd-1">et beløp tilsvarende barnetrygd frem til Arbeids- og velferdsdirektoratet har ferdigbehandlet søknad om barnetrygd</article></article></li><li data-li-identifier="d." data-name="d."><article class="listArticle" id="paragraf-9-ledd-1-punkt-4"><article class="legalP" id="paragraf-9-ledd-1-punkt-4-ledd-1">utgifter opp til beløpsgrensen i § 8 fjerde ledd ved søknad om tilleggsstønad</article></article></li><li data-li-identifier="e." data-name="e."><article class="listArticle" id="paragraf-9-ledd-1-punkt-5"><article class="legalP" id="paragraf-9-ledd-1-punkt-5-ledd-1">andre utgifter dersom særlig tungtveiende grunner tilsier det.</article></article></li></ul></article><article class="legalP" id="paragraf-9-ledd-2">Utbetales basisstønaden på forskudd, reduseres den fremtidige basisstønaden til forskuddet er tilbakebetalt. Utbetales barnetrygd på forskudd, skal beboeren tilbakebetale det forskutterte beløpet til Utlendingsdirektoratet.</article></article><article class="legalArticle" data-lovdata-URL="LTI/forskrift/2022-05-31-948/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Husleie</span></h2><article class="legalP" id="paragraf-10-ledd-1">En beboer over 18 år skal betale husleie til Utlendingsdirektoratet for innkvarteringen dersom beboeren har inntektsgivende arbeid, arbeidsforholdet har vart i mer enn én måned og inntekten overstiger basisstønaden etter § 6.</article><article class="legalP" id="paragraf-10-ledd-2">Husleien skal betales fra og med den andre måneden beboeren har inntekt, til og med måneden for siste lønnsutbetaling. Husleien er 40 prosent av netto lønnsinntekt, minus beboerens eller, dersom beboeren har familie, familiens beregnede basisstønad. Husleien skal ikke overstige 70 prosent av beboerens eller, dersom beboeren har familie, familiens basisstønad.</article></article><article class="legalArticle" data-lovdata-URL="LTI/forskrift/2022-05-31-948/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Tilbakebetaling av stønad</span></h2><article class="legalP" id="paragraf-11-ledd-1">Utlendingsdirektoratet kan kreve uriktig utbetalt stønad tilbakebetalt dersom en beboer har fått utbetalt stønad fordi beboeren eller noen som har handlet på beboerens vegne, forsettlig eller grovt uaktsomt har gitt uriktige opplysninger eller har fortiet forhold av vesentlig betydning for stønadsberegningen og utbetalingen.</article></article><article class="legalArticle" data-lovdata-URL="LTI/forskrift/2022-05-31-948/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Trekk i stønaden</span></h2><article class="legalP" id="paragraf-12-ledd-1">Har en beboer fravær fra obligatoriske tiltak uten tillatelse eller bryter gjeldende husordensregler, kan Utlendingsdirektoratet trekke beboeren i stønad med inntil kr 100 per brudd. Er beboeren enslig mindreårig uten følgeperson, kan Utlendingsdirektoratet bare trekke beboeren i stønad med inntil kr 50 per brudd.</article><article class="legalP" id="paragraf-12-ledd-2">Dersom en beboer utfører skadeverk på asylmottakets eiendom, kan Utlendingsdirektoratet trekke beboeren i stønad til kostnadene som følge av skadeverket er tilbakebetalt. Blir nøkler borte for beboeren, kan Utlendingsdirektoratet trekke beboeren i stønad til kostnadene med å erstatte nøkkelen er tilbakebetalt.</article><article class="legalP" id="paragraf-12-ledd-3">Utlendingsdirektoratet kan trekke en beboer i stønad for dekning av Utlendingsdirektoratets utestående krav etter § 11.</article><article class="legalP" id="paragraf-12-ledd-4">Utlendingsdirektoratet kan ikke fastsette et større trekk i stønaden enn at beboeren vil få dekket sine grunnleggende behov etter at trekket er gjennomført.</article></article><article class="legalArticle" data-lovdata-URL="LTI/forskrift/2022-05-31-948/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Vedtaksmyndighet og klageadgang</span></h2><article class="legalP" id="paragraf-13-ledd-1">Justis- og beredskapsdepartementet har delegert til Utlendingsdirektoratet å forvalte stønadsordningen og fatte vedtak etter forskriften.</article><article class="legalP" id="paragraf-13-ledd-2">Vedtak etter forskriften fattes av Utlendingsdirektoratets regionkontor. Vedtak kan påklages til Utlendingsdirektoratets direktør, som kan gi denne myndigheten videre i Utlendingsdirektoratet.</article></article><article class="legalArticle" data-lovdata-URL="LTI/forskrift/2022-05-31-948/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h2><article class="legalP" id="paragraf-14-ledd-1">Forskriften trer i kraft 1. juni 2022.</article></article></main></body></html>