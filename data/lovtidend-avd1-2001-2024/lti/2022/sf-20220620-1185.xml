<!DOCTYPE html><html lang="no"><head><title>Forskrift om endring i trafikkopplæringsforskriften og utrykningsforskriften</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-06-20-1185</dd><dt class="dokid">DokumentID</dt><dd class="dokid">LTI/forskrift/2022-06-20-1185</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="subunit">Etat</dt><dd class="subunit"><ul><li>Vegdirektoratet</li></ul></dd><dt class="dateInForce">I kraft fra</dt><dd class="dateInForce">2022-08-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2004-10-01-1339</li><li>forskrift/2009-06-12-637</li></ul></dd><dt class="basedOn">Hjemmel</dt><dd class="basedOn"><ul><li>lov/1965-06-18-4/§27</li><li>lov/1965-06-18-4/§29a</li><li>forskrift/2003-09-29-1196</li></ul></dd><dt class="dateOfPublication">Kunngjort</dt><dd class="dateOfPublication">2022-06-28 15:05</dd><dt class="lastupdated">Rettet</dt><dd class="lastupdated">2022-09-06 (se nederst)|</dd><dt class="journalNumber">Journalnummer</dt><dd class="journalNumber">2022-0942</dd><dt class="title">Tittel</dt><dd class="title">Forskrift om endring i trafikkopplæringsforskriften og utrykningsforskriften</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Vegdirektoratet 20. juni 2022 med hjemmel i lov 18. juni 1965 nr. 4 om vegtrafikk (vegtrafikkloven) § 27 og § 29a, jf. delegeringsvedtak 29. september 2003 nr. 1196. <br /><strong>EØS-henvisninger:</strong> EØS-avtalen vedlegg VII nr. 1 (direktiv 2005/36/EF endret ved direktiv 2013/55/EF).</dd><dt class="refid">RefID</dt><dd class="refid">forskrift/2022-06-20-1185</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i trafikkopplæringsforskriften og utrykningsforskriften<ul class="tocSubUl"><li>I<ul class="tocSubUl"><li>§ 5-11. Kontroll og tilsyn med trafikkskoler, kursarrangører og øvrige aktører som driver godkjenningspliktig opplæring</li><li>§ 5-12. Reaksjoner overfor trafikkskoler, kursarrangører og øvrige aktører som driver godkjenningspliktig opplæring</li><li>§ 5-14. Godkjenningsgebyr for trafikkskoler og kursarrangører</li><li>§ 6-3. Reaksjoner overfor trafikklærer</li><li>§ 6-16. Reaksjoner overfor faglig leder</li><li>§ 6-17. Godkjenningsgebyr for trafikklærere og faglige ledere</li><li>§ 31-6a. Gebyrsatser</li></ul></li><li>II<ul class="tocSubUl"><li>§ 9a. Godkjenningsgebyr for kursarrangør</li><li>§ 14a. Godkjenningsgebyr for utrykningsinstruktør</li><li>§ 15a. Godkjenningsgebyr for undervisningsansvarlig</li><li>§ 40a. Gebyrsatser</li></ul></li><li>III</li><li>Rettelser</li></ul></li></ul></dd></dl></header><main class="documentBody" data-lovdata-URL="LTI/forskrift/2022-06-20-1185" id="dokument"><h1>Forskrift om endring i trafikkopplæringsforskriften og utrykningsforskriften</h1><article class="defaultP"><i>På grunn av mangelfullt hjemmelsgrunnlag utgår del II i forskriften. Se ny kunngjøring ved forskrift 29. november 2022 nr. 2045.</i></article><section class="section" data-name="kapI" id="kapittel-1" data-lovdata-URL="LTI/forskrift/2022-06-20-1185/KAPITTEL_1"><h2 data-text-align="center">I</h2><article class="defaultP">I forskrift 1. oktober 2004 nr. 1339 om trafikkopplæring og førerprøve m.m. (trafikkopplæringsforskriften) gjøres følgende endringer:</article> <article class="defaultP" margin-top="true">§ 1-2 første ledd ny bokstav m skal lyde:<ul class="defaultList"><li data-li-identifier="m." data-name="m."><article class="listArticle" id="kapittel-1-punkt-1"><article class="legalP" id="kapittel-1-punkt-1-ledd-1">Øvrige aktører som driver godkjenningspliktig opplæring: opplæring i offentlig skoleverk som skjer i elevenes fritid eller personer og virksomheter som det er rimelig grunn til å anta foretar ulovlig opplæring mot vederlag.</article></article></li></ul></article> <article class="defaultP" margin-top="true">§ 5-11 skal lyde:</article><article class="futureLegalArticle" data-name="§5-11" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 5-11</span>. <span class="legalArticleTitle">Kontroll og tilsyn med trafikkskoler, kursarrangører og øvrige aktører som driver godkjenningspliktig opplæring</span></span><article class="legalP" id="kapittel-1-foreslåttparagraf-1-ledd-1">Statens vegvesen fører tilsyn med trafikkskoler og kursarrangører for å kontrollere at disse opptrer i samsvar med denne forskriften, herunder vilkår stilt med hjemmel i forskriften.</article><article class="legalP" id="kapittel-1-foreslåttparagraf-1-ledd-2">Statens vegvesen kan også føre tilsyn med opplæring i offentlig skoleverk som skjer i elevens fritid og aktør som det er rimelig grunn til å anta foretar ulovlig opplæring mot vederlag.</article><article class="legalP" id="kapittel-1-foreslåttparagraf-1-ledd-3">Statens vegvesen kan gi reaksjoner etter bestemmelsene i § 5-12, § 6-3 og § 6-16.</article><article class="legalP" id="kapittel-1-foreslåttparagraf-1-ledd-4">Statens vegvesen kan når som helst overvære undervisningen. Statens vegvesen kan treffe vedtak om å avbryte eller om å underkjenne obligatorisk opplæring dersom det er klart at opplæringen er i strid med denne forskriften.</article><article class="legalP" id="kapittel-1-foreslåttparagraf-1-ledd-5">Eier av trafikkskole, faglig leder, ansvarlig hos kursarrangør, undervisningspersonell, annet personell og øvrige aktører plikter innen uten ugrunnet opphold å gi de opplysninger om virksomheten som blir krevd angående trafikkopplæringen samt framvise og utlevere til kontroll de dokumenter som angår trafikkopplæringen og virksomheten for øvrig. Er opplysningene lagret elektronisk, kan Statens vegvesen kreve datert utskrift undertegnet av faglig leder.</article></article> <article class="defaultP" margin-top="true">§ 5-12 skal lyde:</article><article class="futureLegalArticle" data-name="§5-12" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 5-12</span>. <span class="legalArticleTitle">Reaksjoner overfor trafikkskoler, kursarrangører og øvrige aktører som driver godkjenningspliktig opplæring</span></span><article class="legalP" id="kapittel-1-foreslåttparagraf-2-ledd-1">Statens vegvesen kan gi pålegg som er nødvendig for å sikre at virksomheten er i samsvar med denne forskrift, herunder også gi pålegg om å stanse virksomheten helt eller delvis til avvik er rettet eller til vedtak om tilbakekalling er avgjort av klageinstansen.</article><article class="legalP" id="kapittel-1-foreslåttparagraf-2-ledd-2">Dersom retting eller stansing ikke er foretatt innen en gitt frist, kan Statens vegvesen fastsette en tvangsmulkt. Tvangsmulkten kan fastsettes som et engangsbeløp eller som en mulkt som løper fra det tidspunkt en gitt frist for retting er overskredet og til retting er foretatt. Statens vegvesen kan gi nærmere retningslinjer for ileggelse av tvangsmulkt. Endelig vedtak om betaling av tvangsmulkt er tvangsgrunnlag for utlegg, jf. tvangsfullbyrdelsesloven § 7-2. Tvangsmulkten kreves inn av Skatteetaten og tilfaller staten.</article><article class="legalP" id="kapittel-1-foreslåttparagraf-2-ledd-3">Statens vegvesen kan gi advarsel for mindre vesentlige brudd på bestemmelser i forskriften.</article><article class="legalP" id="kapittel-1-foreslåttparagraf-2-ledd-4">Statens vegvesen skal tilbakekalle godkjenningen av en trafikkskole eller kursarrangør når denne ikke lenger oppfyller de kravene som er forutsatt for godkjenningen. Ny godkjenning kan ikke gis før kravene igjen er oppfylt.</article><article class="legalP" id="kapittel-1-foreslåttparagraf-2-ledd-5">Statens vegvesen kan tilbakekalle godkjenningen helt eller delvis når vedkommende trafikkskole eller kursarrangør<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-2-ledd-5-punkt-1"><article class="legalP" id="kapittel-1-foreslåttparagraf-2-ledd-5-punkt-1-ledd-1">har gjort vesentlig brudd på forskrift om trafikkopplæring, eller</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-2-ledd-5-punkt-2"><article class="legalP" id="kapittel-1-foreslåttparagraf-2-ledd-5-punkt-2-ledd-1">på tross av skriftlig advarsel eller pålegg bryter forskriftene.</article></article></li></ul></article><article class="legalP" id="kapittel-1-foreslåttparagraf-2-ledd-6">Ved vurderingen av vedtak etter bestemmelsen skal det tas hensyn til i hvilken grad trafikkskolen eller kursarrangøren kan bebreides for overtredelsen. Dersom trafikkskolen eller kursarrangøren unndrar seg tilsyn eller ikke gir de opplysninger om opplæringen eller driften som Statens vegvesen ber om, anses dette som vesentlig brudd på forskriften, med mindre opplæringsinstitusjonen i svært liten grad kan lastes for forholdet.</article><article class="legalP" id="kapittel-1-foreslåttparagraf-2-ledd-7">Første gang godkjenningen av en trafikkskole eller kursarrangør tilbakekalles, skal tilbakekallingen normalt gjelde fra tre til seks måneder. Andre gang godkjenningen tilbakekalles, skal tilbakekallingen normalt gjelde fra seks til tolv måneder. Tredje gang godkjenningen tilbakekalles, skal tilbakekallingen normalt gjelde for minst tolv måneder. I særlige tilfeller kan godkjenningen tilbakekalles for alltid.</article><article class="legalP" id="kapittel-1-foreslåttparagraf-2-ledd-8">Statens vegvesen kan fastsette tidsfrist for avvikling av en trafikkskole som ikke har faglig leder og kan sette forbud mot at skolen tar inn nye elever.</article></article> <article class="defaultP" margin-top="true">Ny § 5-14 skal lyde:</article><article class="futureLegalArticle" data-name="§5-14" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 5-14</span>. <span class="legalArticleTitle">Godkjenningsgebyr for trafikkskoler og kursarrangører</span></span><article class="legalP" id="kapittel-1-foreslåttparagraf-3-ledd-1">For behandling av søknad om godkjenning som trafikkskole eller kursarrangør, skal det betales et gebyr etter satsene i § 31-6a.</article></article> <article class="defaultP" margin-top="true">§ 6-2 første ledd innledende setning, bokstav d og ny bokstav e skal lyde:</article><article class="legalP" id="kapittel-1-ledd-1">Den som skal ha godkjenning som trafikklærer må foruten å være edruelig og tilfredsstille kravet i vegtrafikkloven § 27 første ledd:<ul class="defaultList"><li data-li-identifier="d." data-name="d."><article class="listArticle" id="kapittel-1-ledd-1-punkt-1"><article class="legalP" id="kapittel-1-ledd-1-punkt-1-ledd-1">ha tilstrekkelige norskkunnskaper til å kunne utføre yrket sitt på en tilfredsstillende og forsvarlig måte og</article></article></li><li data-li-identifier="e." data-name="e."><article class="listArticle" id="kapittel-1-ledd-1-punkt-2"><article class="legalP" id="kapittel-1-ledd-1-punkt-2-ledd-1">være fylt 21 år.</article></article></li></ul></article> <article class="defaultP" margin-top="true">§ 6-3 skal lyde:</article><article class="futureLegalArticle" data-name="§6-3" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 6-3</span>. <span class="legalArticleTitle">Reaksjoner overfor trafikklærer</span></span><article class="legalP" id="kapittel-1-foreslåttparagraf-4-ledd-1">Statens vegvesen kan gi pålegg når trafikklæreren ikke oppfyller forskriftens krav.</article><article class="legalP" id="kapittel-1-foreslåttparagraf-4-ledd-2">Statens vegvesen kan gi advarsel for mindre vesentlige brudd på bestemmelser i forskriften.</article><article class="legalP" id="kapittel-1-foreslåttparagraf-4-ledd-3">Statens vegvesen skal tilbakekalle godkjenningen som trafikklærer når trafikklæreren ikke lenger oppfyller vilkårene for å være godkjent trafikklærer. Ny godkjenning kan ikke gis før vilkårene igjen er oppfylt. Dersom helsekravene i § 6-2 ikke er oppfylt, kan godkjenningen likevel tilbakekalles delvis.</article><article class="legalP" id="kapittel-1-foreslåttparagraf-4-ledd-4">Statens vegvesen kan tilbakekalle godkjenningen som trafikklærer helt eller delvis når vedkommende<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-4-ledd-4-punkt-1"><article class="legalP" id="kapittel-1-foreslåttparagraf-4-ledd-4-punkt-1-ledd-1">har gjort vesentlig brudd på forskrift om trafikkopplæring eller</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-4-ledd-4-punkt-2"><article class="legalP" id="kapittel-1-foreslåttparagraf-4-ledd-4-punkt-2-ledd-1">på tross av skriftlig advarsel eller pålegg bryter forskriften.</article></article></li></ul></article><article class="legalP" id="kapittel-1-foreslåttparagraf-4-ledd-5">Ved vurderingen av vedtak etter første, andre og fjerde ledd, skal det tas hensyn til i hvilken grad trafikklæreren kan bebreides for overtredelsen. Dersom trafikklæreren unndrar seg tilsyn, eller ikke gir relevante opplysninger som Statens vegvesen ber om, anses dette som vesentlig brudd på forskriften, med mindre trafikklæreren i svært liten grad kan lastes for forholdet.</article><article class="legalP" id="kapittel-1-foreslåttparagraf-4-ledd-6">Når godkjenningen av en trafikklærer tilbakekalles etter tredje ledd, skal tilbakekallingen første gang normalt gjelde fra tre til seks måneder. Andre gang godkjenningen tilbakekalles skal tilbakekallingen normalt gjelde fra seks til tolv måneder. Tredje gang godkjenningen tilbakekalles skal tilbakekallingen normalt gjelde for minst tolv måneder. I særlige tilfeller kan godkjenningen tilbakekalles for alltid.</article><article class="legalP" id="kapittel-1-foreslåttparagraf-4-ledd-7">Politiet eller Statens vegvesen kan nedlegge midlertidig forbud mot trafikkopplæringsvirksomhet dersom politiet finner at trafikklæreren med skjellig grunn er mistenkt for straffbart forhold. Politiet kan også nedlegge midlertidig forbud dersom politiet finner at det foreligger andre forhold som kan medføre tilbakekalling av godkjenningen, eller dersom hensynet til trafikksikkerheten eller allmenne hensyn ellers tilsier det. Dersom det er politiet som nedlegger midlertidig forbud, skal politiet gi melding om forbudet til Statens vegvesen.</article><article class="legalP" id="kapittel-1-foreslåttparagraf-4-ledd-8">Dersom det nedlegges forbud mot trafikkopplæringsvirksomhet eller godkjenningen tilbakekalles, skal Statens vegvesen registrere forbudet eller tilbakekallingen i IMI (Internal Market Information System) innen tre dager. Det samme gjelder når det foreligger en rettskraftig dom knyttet til falsk dokumentasjon, jf. yrkeskvalifikasjonsloven § 20. Dersom vedtaket eller dom opphører, skal varslingen i IMI slettes i løpet av tre dager, jf. forskrift om godkjenning av yrkeskvalifikasjoner § 7-1.</article></article> <article class="defaultP" margin-top="true">§ 6-16 skal lyde:</article><article class="futureLegalArticle" data-name="§6-16" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 6-16</span>. <span class="legalArticleTitle">Reaksjoner overfor faglig leder</span></span><article class="legalP" id="kapittel-1-foreslåttparagraf-5-ledd-1">Statens vegvesen kan gi pålegg når faglig leder ikke oppfyller forskriftens krav.</article><article class="legalP" id="kapittel-1-foreslåttparagraf-5-ledd-2">Statens vegvesen kan gi advarsel for mindre vesentlige brudd på bestemmelser i forskriften.</article><article class="legalP" id="kapittel-1-foreslåttparagraf-5-ledd-3">Statens vegvesen skal tilbakekalle godkjenningen som faglig leder når den faglige lederen ikke lenger oppfyller vilkårene for å være godkjent som faglig leder. Ny godkjenning kan ikke gis før vilkårene igjen er oppfylt.</article><article class="legalP" id="kapittel-1-foreslåttparagraf-5-ledd-4">Statens vegvesen kan tilbakekalle godkjenningen som faglig leder helt eller delvis når vedkommende<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-5-ledd-4-punkt-1"><article class="legalP" id="kapittel-1-foreslåttparagraf-5-ledd-4-punkt-1-ledd-1">har gjort vesentlig brudd på forskrift om trafikkopplæring eller</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-5-ledd-4-punkt-2"><article class="legalP" id="kapittel-1-foreslåttparagraf-5-ledd-4-punkt-2-ledd-1">på tross av skriftlig advarsel eller pålegg bryter forskriften.</article></article></li></ul></article><article class="legalP" id="kapittel-1-foreslåttparagraf-5-ledd-5">Ved vurderingen av vedtak etter første, andre og fjerde ledd, skal det tas hensyn til i hvilken grad den faglige lederen kan bebreides for overtredelsen. Dersom faglig leder unndrar seg tilsyn, eller ikke gir relevante opplysninger om opplæringen eller trafikkskolens drift som Statens vegvesen ber om, anses dette som vesentlig brudd på forskriften, med mindre den faglige lederen i svært liten grad kan lastes for forholdet.</article><article class="legalP" id="kapittel-1-foreslåttparagraf-5-ledd-6">Når godkjenningen av en faglig leder tilbakekalles etter tredje ledd, skal tilbakekallingen første gang normalt gjelde fra tre til seks måneder. Andre gang godkjenningen tilbakekalles skal tilbakekallingen normalt gjelde fra seks til tolv måneder. Tredje gang godkjenningen tilbakekalles skal tilbakekallingen normalt gjelde for minst tolv måneder. I særlige tilfeller kan godkjenningen tilbakekalles for alltid. Dersom godkjenningen tilbakekalles, skal Statens vegvesen registrere tilbakekallingen i IMI (Internal Market Information System) innen tre dager, jf. yrkeskvalifikasjonsloven § 20. Det samme gjelder når det foreligger en rettskraftig dom knyttet til falsk dokumentasjon, jf. yrkeskvalifikasjonsloven § 20. Dersom vedtaket eller dom opphører, skal varslingen i IMI slettes i løpet av tre dager, jf. forskrift om godkjenning av yrkeskvalifikasjoner § 7-1.</article></article> <article class="defaultP" margin-top="true">Ny § 6-17 skal lyde:</article><article class="futureLegalArticle" data-name="§6-17" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 6-17</span>. <span class="legalArticleTitle">Godkjenningsgebyr for trafikklærere og faglige ledere</span></span><article class="legalP" id="kapittel-1-foreslåttparagraf-6-ledd-1">For førstegangsbehandling av søknad om godkjenning som trafikklærer eller faglig leder, skal det betales et gebyr etter satsene i § 31-6a.</article><article class="legalP" id="kapittel-1-foreslåttparagraf-6-ledd-2">For utvidelse av godkjenningen som trafikklærer, skal det betales et gebyr etter satsene i § 31-6a.</article><article class="legalP" id="kapittel-1-foreslåttparagraf-6-ledd-3">For behandling av søknad om godkjenning som trafikklærer eller faglig leder på bakgrunn av yrkeskvalifikasjoner ervervet i annen EØS-stat eller Sveits, jf. yrkeskvalifikasjonsloven og forskrift 22. desember 2017 nr. 2384 om godkjenning av yrkeskvalifikasjoner, skal det betales et gebyr etter satsene i § 31-6a. Ved gjennomføring av prøveperiode for trafikklærer og faglig leder, skal det før oppstart betales et gebyr etter satsene i § 31-6a.</article></article> <article class="defaultP" margin-top="true">Ny § 31-6a skal lyde:</article><article class="futureLegalArticle" data-name="§31-6a" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 31-6a</span>. <span class="legalArticleTitle">Gebyrsatser</span></span><article class="legalP" id="kapittel-1-foreslåttparagraf-7-ledd-1">Gebyrsatsene er som følger: <table><tbody><tr><td data-text-align="left" data-vertical-align="top">1. Godkjenning som trafikkskole eller kursarrangør</td><td data-text-align="right" data-vertical-align="top">kr</td><td data-text-align="right" data-vertical-align="top">2&#xa0;640,–</td></tr><tr><td data-text-align="left" data-vertical-align="top">2. Førstegangsgodkjenning som trafikklærer eller faglig leder</td><td data-text-align="right" data-vertical-align="top">kr</td><td data-text-align="right" data-vertical-align="top">2&#xa0;640,–</td></tr><tr><td data-text-align="left" data-vertical-align="top">3. Utvidelse av godkjenning som trafikklærer</td><td data-text-align="right" data-vertical-align="top">kr</td><td data-text-align="right" data-vertical-align="top">1&#xa0;940,–</td></tr><tr><td data-text-align="left" data-vertical-align="top">4. Vurdering av yrkeskvalifikasjoner</td><td data-text-align="right" data-vertical-align="top">kr</td><td data-text-align="right" data-vertical-align="top">2&#xa0;080,–</td></tr><tr><td data-text-align="left" data-vertical-align="top">5. Prøveperiode for trafikklærer</td><td data-text-align="right" data-vertical-align="top">kr</td><td data-text-align="right" data-vertical-align="top">6&#xa0;240,–</td></tr><tr><td data-text-align="left" data-vertical-align="top">6. Prøveperiode for faglig leder</td><td data-text-align="right" data-vertical-align="top">kr</td><td data-text-align="right" data-vertical-align="top">4&#xa0;160,–</td></tr></tbody></table></article><article class="legalP" id="kapittel-1-foreslåttparagraf-7-ledd-2">Gebyrsatsene indeksreguleres årlig.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2022-06-20-1185/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I forskrift 12. juni 2009 nr. 637 om krav til opplæring, prøve og kompetanse for utrykningskjøring (utrykningsforskriften) gjøres følgende endringer:</article> <article class="defaultP" margin-top="true">Ny § 9a skal lyde:</article><article class="futureLegalArticle" data-name="§9a" id="kapittel-2-foreslåttparagraf-1"><span class="futureLegalArticleHeader"><span class="legalArticleValue">§ 9a</span>. <span class="legalArticleTitle">Godkjenningsgebyr for kursarrangør</span></span><article class="legalP" id="kapittel-2-foreslåttparagraf-1-ledd-1">For førstegangsbehandling av søknad om godkjenning som kursarrangør, skal det betales et gebyr etter satsene i § 40a.</article><article class="legalP" id="kapittel-2-foreslåttparagraf-1-ledd-2">For fornyelse av godkjenningen, skal det betales et gebyr etter satsene i § 40a.</article></article> <article class="defaultP" margin-top="true">Ny § 14a skal lyde:</article><article class="futureLegalArticle" data-name="§14a" id="kapittel-2-foreslåttparagraf-2"><span class="futureLegalArticleHeader"><span class="legalArticleValue">§ 14a</span>. <span class="legalArticleTitle">Godkjenningsgebyr for utrykningsinstruktør</span></span><article class="legalP" id="kapittel-2-foreslåttparagraf-2-ledd-1">For behandling av søknad om godkjenning som utrykningsinstruktør, skal det betales et gebyr etter satsene i § 40.</article></article> <article class="defaultP" margin-top="true">Ny § 15a skal lyde:</article><article class="futureLegalArticle" data-name="§15a" id="kapittel-2-foreslåttparagraf-3"><span class="futureLegalArticleHeader"><span class="legalArticleValue">§ 15a</span>. <span class="legalArticleTitle">Godkjenningsgebyr for undervisningsansvarlig</span></span><article class="legalP" id="kapittel-2-foreslåttparagraf-3-ledd-1">For behandling av søknad om godkjenning som undervisningsansvarlig, skal det betales et gebyr etter satsene i § 40a.</article></article> <article class="defaultP" margin-top="true">§ 19 første til femte ledd skal lyde:</article><article class="legalP" id="kapittel-2-ledd-2">Statens vegvesen kan gi pålegg som er nødvendig for å sikre at virksomheten er i samsvar med denne forskrift, herunder også gi pålegg om stansing av virksomheten til avvik er rettet eller til vedtak om tilbakekalling er avgjort.</article><article class="legalP" id="kapittel-2-ledd-3">Dersom retting eller stansing ikke er foretatt innen en gitt frist, kan Statens vegvesen fastsette en tvangsmulkt. Tvangsmulkten kan fastsettes som et engangsbeløp eller som en mulkt som løper fra det tidspunkt en gitt frist for retting er overskredet og til retting er foretatt. Statens vegvesen kan gi nærmere retningslinjer for ileggelse av tvangsmulkt. Endelig vedtak om betaling av tvangsmulkt er tvangsgrunnlag for utlegg, jf. tvangsfullbyrdelsesloven § 7-2. Tvangsmulkten kreves inn av Skatteetaten og tilfaller staten.</article><article class="legalP" id="kapittel-2-ledd-4">Statens vegvesen kan gi advarsel for mindre vesentlige brudd på bestemmelser i denne forskriften.</article><article class="legalP" id="kapittel-2-ledd-5">Statens vegvesen skal tilbakekalle godkjenningen dersom vilkårene for å være godkjent som kursarrangør ikke lenger er oppfylt.</article><article class="legalP" id="kapittel-2-ledd-6">Statens vegvesen kan midlertidig eller permanent tilbakekalle godkjenningen når vedkommende<ul class="defaultList"><li data-li-identifier="a." data-name="a."><article class="listArticle" id="kapittel-2-ledd-6-punkt-1"><article class="legalP" id="kapittel-2-ledd-6-punkt-1-ledd-1">har gjort vesentlige brudd på forskriften</article></article></li><li data-li-identifier="b." data-name="b."><article class="listArticle" id="kapittel-2-ledd-6-punkt-2"><article class="legalP" id="kapittel-2-ledd-6-punkt-2-ledd-1">på tross av skriftlig pålegg eller advarsel bryter bestemmelser i forskriften</article></article></li><li data-li-identifier="c." data-name="c."><article class="listArticle" id="kapittel-2-ledd-6-punkt-3"><article class="legalP" id="kapittel-2-ledd-6-punkt-3-ledd-1">hindrer eller unndrar seg tilsyn, eller ikke gir opplysninger om opplæringen eller driften som Statens vegvesen ber om.</article></article></li></ul></article> <article class="defaultP" margin-top="true">Nåværende § 19 fjerde til femte ledd blir henholdsvis nytt sjette og syvende ledd.</article> <article class="defaultP" margin-top="true">§ 20 første, andre og nytt tredje ledd skal lyde:</article><article class="legalP" id="kapittel-2-ledd-7">Statens vegvesen kan gi undervisningspersonell pålegg når forskriftens krav ikke er oppfylt.</article><article class="legalP" id="kapittel-2-ledd-8">Statens vegvesen kan gi advarsel for mindre vesentlige brudd på bestemmelser i denne forskriften.</article><article class="legalP" id="kapittel-2-ledd-9">Statens vegvesen skal tilbakekalle godkjenning som instruktør eller undervisningsansvarlig dersom vilkårene for å være godkjent ikke lenger er oppfylt.</article> <article class="defaultP" margin-top="true">§ 20 nåværende tredje ledd blir nytt fjerde ledd der bokstav b skal lyde:<ul class="defaultList"><li data-li-identifier="b." data-name="b."><article class="listArticle" id="kapittel-2-ledd-9-punkt-1"><article class="legalP" id="kapittel-2-ledd-9-punkt-1-ledd-1">på tross av skriftlig pålegg eller advarsel bryter bestemmelser i forskriften.</article></article></li></ul></article> <article class="defaultP" margin-top="true">§ 20 nåværende fjerde og femte ledd blir nytt femte og sjette ledd.</article> <article class="defaultP" margin-top="true">§ 20 nytt syvende ledd skal lyde:</article><article class="legalP" id="kapittel-2-ledd-10">Dersom godkjenningen tilbakekalles, skal Statens vegvesen registrere tilbakekallingen i IMI (Internal Market Information System) innen tre dager, jf. yrkeskvalifikasjonsloven § 20. Det samme gjelder når det foreligger en rettskraftig dom knyttet til falsk dokumentasjon, jf. yrkeskvalifikasjonsloven § 20. Dersom vedtaket eller dom opphører, skal varslingen i IMI slettes i løpet av tre dager, jf. forskrift om godkjenning av yrkeskvalifikasjoner § 7-1.</article> <article class="defaultP" margin-top="true">Ny § 40a skal lyde:</article><article class="futureLegalArticle" data-name="§40a" id="kapittel-2-foreslåttparagraf-4"><span class="futureLegalArticleHeader"><span class="legalArticleValue">§ 40a</span>. <span class="legalArticleTitle">Gebyrsatser</span></span><article class="legalP" id="kapittel-2-foreslåttparagraf-4-ledd-1">Gebyrsatsene er som følger: <table><tbody><tr><td data-text-align="left" data-vertical-align="top">1 Førstegangsgodkjenning som kursarrangør</td><td data-text-align="right" data-vertical-align="top">kr</td><td data-text-align="right" data-vertical-align="top">6&#xa0;100,–</td></tr><tr><td data-text-align="left" data-vertical-align="top">2. Fornyelse av godkjenning som kursarrangør</td><td data-text-align="right" data-vertical-align="top">kr</td><td data-text-align="right" data-vertical-align="top">4&#xa0;020,–</td></tr><tr><td data-text-align="left" data-vertical-align="top">3. Godkjenning som utrykningsinstruktør</td><td data-text-align="right" data-vertical-align="top">kr</td><td data-text-align="right" data-vertical-align="top">2&#xa0;640,–</td></tr><tr><td data-text-align="left" data-vertical-align="top">4. Godkjenning som undervisningsansvarlig</td><td data-text-align="right" data-vertical-align="top">kr</td><td data-text-align="right" data-vertical-align="top">1&#xa0;940,–</td></tr></tbody></table></article><article class="legalP" id="kapittel-2-foreslåttparagraf-4-ledd-2">Gebyrsatsene indeksreguleres årlig.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2022-06-20-1185/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">Forskriften trer i kraft 1. august 2022.</article></section><section class="section" id="kapittel-4" data-lovdata-URL="LTI/forskrift/2022-06-20-1185/KAPITTEL_4"><h2>Rettelser</h2><article class="defaultP" data-text-size="small">Det som er rettet er satt i kursiv.</article> <article class="gazettenote" data-gazette-note-date="2022-09-06" data-gazette-note-type="rettelse"><article class="defaultP">Del II ny § 14a skal lyde:</article><article class="legalP" id="kapittel-4-ledd-1">For behandling av søknad om godkjenning som utrykningsinstruktør, skal det betales et gebyr etter satsene i § <i>40a</i>.</article></article></section></main></body></html>