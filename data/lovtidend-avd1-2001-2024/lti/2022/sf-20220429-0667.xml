<!DOCTYPE html><html lang="no"><head><title>Forskrift om registrering og merking av fartøyer i vassdrag som danner riksgrense mellom Norge og Russland</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-04-29-667</dd><dt class="dokid">DokumentID</dt><dd class="dokid">LTI/forskrift/2022-04-29-667</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Politiavdelingen</li></ul></dd><dt class="dateInForce">I kraft fra</dt><dd class="dateInForce">2022-05-01</dd><dt class="basedOn">Hjemmel</dt><dd class="basedOn"><ul><li>lov/2018-04-20-8/§25</li><li>forskrift/2020-12-11-2705</li></ul></dd><dt class="dateOfPublication">Kunngjort</dt><dd class="dateOfPublication">2022-05-02 14:40</dd><dt class="journalNumber">Journalnummer</dt><dd class="journalNumber">2022-0511</dd><dt class="title">Tittel</dt><dd class="title">Forskrift om registrering og merking av fartøyer i vassdrag som danner riksgrense mellom Norge og Russland</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og beredskapsdepartementet 29. april 2022 med hjemmel i lov 20. april 2018 nr. 8 om grensetilsyn og grensekontroll av personer (grenseloven) § 25, jf. delegeringsvedtak 11. desember 2020 nr. 2705.</dd><dt class="refid">RefID</dt><dd class="refid">forskrift/2022-04-29-667</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om registrering og merking av fartøyer i vassdrag som danner riksgrense mellom Norge og Russland<ul class="tocSubUl"><li>§ 1. Registrering og merking</li><li>§ 2. Fartøyregisteret</li><li>§ 3. Innholdet i fartøyregisteret</li><li>§ 4. Anmeldelsesplikt</li><li>§ 5. Nummerskilt</li><li>§ 6. Utlevering, tap og ødeleggelse av nummerskilt</li><li>§ 7. Melding</li><li>§ 8. Nærmere om utformingen av skiltene</li><li>§ 9. Kontroll</li><li>§ 10. Straff</li><li>§ 11. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2022-04-29-667" id="dokument"><h1>Forskrift om registrering og merking av fartøyer i vassdrag som danner riksgrense mellom Norge og Russland</h1><article class="legalArticle" data-lovdata-URL="LTI/forskrift/2022-04-29-667/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Registrering og merking</span></h2><article class="legalP" id="paragraf-1-ledd-1">Før et fartøy på norsk side brukes i vassdrag som danner riksgrense mellom Norge og Russland, skal det være registrert og merket i samsvar med denne forskriften.</article><article class="legalP" id="paragraf-1-ledd-2">Som grensevassdrag regnes i denne forbindelse<ul class="defaultList"><li data-li-identifier="a." data-name="a."><article class="listArticle" id="paragraf-1-ledd-2-punkt-1"><article class="legalP" id="paragraf-1-ledd-2-punkt-1-ledd-1">Pasvikelv med de sjøer den danner fra grensemerke nr. 9 og 10 til grensemerke nr. 177 og fra grenselinjen over elven mellom grensemerke nr. 199 og 200 til broen ved Elvenes,</article></article></li><li data-li-identifier="b." data-name="b."><article class="listArticle" id="paragraf-1-ledd-2-punkt-2"><article class="legalP" id="paragraf-1-ledd-2-punkt-2-ledd-1">Jakobselv fra grensemerke nr. 283 til grensemerke nr. 396.</article></article></li></ul></article></article><article class="legalArticle" data-lovdata-URL="LTI/forskrift/2022-04-29-667/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Fartøyregisteret</span></h2><article class="legalP" id="paragraf-2-ledd-1">Fartøyregisteret føres av Norges grensekommissær for den norsk-russiske grense, nedenfor kalt Grensekommissæren.</article></article><article class="legalArticle" data-lovdata-URL="LTI/forskrift/2022-04-29-667/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Innholdet i fartøyregisteret</span></h2><article class="legalP" id="paragraf-3-ledd-1">Registret skal inneholde opplysninger om eier(e)s og bruker(e)s navn, bosted og postadresse, fartøyets art, type og alder, om det er utstyrt med fast eller avtagbar kraftmaskin, registreringsdato og registreringsnummer.</article></article><article class="legalArticle" data-lovdata-URL="LTI/forskrift/2022-04-29-667/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Anmeldelsesplikt</span></h2><article class="legalP" id="paragraf-4-ledd-1">Fartøy som nevnt i § 1, skal med de opplysninger som er nødvendige etter § 3, anmeldes til registret av eieren, eller av brukeren hvis eieren ikke har rådighet over fartøyet. Eies eller brukes fartøyet av flere, påhviler anmeldelsesplikten hver enkelt eier eller bruker. Hvis fartøyet eies eller disponeres av et selskap, er dets styre anmeldelsespliktig.</article><article class="legalP" id="paragraf-4-ledd-2">Den eller de anmeldelsespliktige skal foruten melding til registret om endringer i eiendoms- og bruksforholdet, gi melding om alle andre endringer i det som tidligere er anmeldt om fartøyet.</article></article><article class="legalArticle" data-lovdata-URL="LTI/forskrift/2022-04-29-667/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Nummerskilt</span></h2><article class="legalP" id="paragraf-5-ledd-1">Fartøy som er innført i registret, blir av Grensekommissæren tildelt nummerskilt som skal anbringes på hver side foran på fartøyet etter hans nærmere bestemmelse for den enkelte fartøytype. De anbringes langs båtsiden, i tilfelle foret opp slik at skiltplanet står loddrett og så langt opp fra vannflaten som mulig. Skiltene skrues eller boltes fast, slik at de ikke kan klappes om. De må heller ikke dekkes til eller skygges av last eller annet.</article><article class="legalP" id="paragraf-5-ledd-2">Den som er anmeldelsespliktig etter § 4, har ansvaret for at skiltene blir påsatt på forskriftsmessig måte og senere behørig vedlikeholdt.</article><article class="legalP" id="paragraf-5-ledd-3">Skiltene må ikke overflyttes til annet registrert eller uregistrert fartøy uten etter bestemmelse av Grensekommissæren.</article><article class="legalP" id="paragraf-5-ledd-4">Det er forbudt å forandre skiltene eller å gjøre dem ukjennelige.</article></article><article class="legalArticle" data-lovdata-URL="LTI/forskrift/2022-04-29-667/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Utlevering, tap og ødeleggelse av nummerskilt</span></h2><article class="legalP" id="paragraf-6-ledd-1">Skiltene utleveres avgiftsfritt og forblir Statens eiendom. Den registreringspliktige er ansvarlig for at skiltene ikke kommer på urette hender.</article><article class="legalP" id="paragraf-6-ledd-2">Tap eller ødeleggelse av utleverte skilter skal straks meldes til Grensekommissæren. Skyldes tapet eller ødeleggelsen forsettlig eller åpenbart uaktsomt forhold av den registreringspliktige, skal Grensekommissæren gjøre utlevering av nye skilt betinget av at de betales, med mindre særlige forhold taler mot.</article></article><article class="legalArticle" data-lovdata-URL="LTI/forskrift/2022-04-29-667/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Melding</span></h2><article class="legalP" id="paragraf-7-ledd-1">Når et fartøy ikke lenger brukes i vassdrag som nevnt i § 1, skal melding herom straks gis til Grensekommissæren. Samtidig skal de utleverte skilt leveres tilbake.</article></article><article class="legalArticle" data-lovdata-URL="LTI/forskrift/2022-04-29-667/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Nærmere om utformingen av skiltene</span></h2><article class="legalP" id="paragraf-8-ledd-1">Skiltene som er rektangulære med minstemål på 120×240 mm, utføres av rustfrie, tilstrekkelig stive metallplater, inndelt i 2 felter.</article><article class="legalP" id="paragraf-8-ledd-2">I det venstre felt skal numrene være anbragt med pregede, svarte tall på hvit (ikke blank metallisk) bunn. Som hvit bunn regnes også hvit eloksert aluminium.</article><article class="legalP" id="paragraf-8-ledd-3">I høyre felt skal de norske nasjonalfarger være anbragt med en bredde av 160 mm (vertikale striper).</article><article class="legalP" id="paragraf-8-ledd-4">Tallene skal ha følgende størrelse: <table><tbody><tr><td data-text-align="left" data-vertical-align="top">høyde</td><td data-text-align="left" data-vertical-align="top">90 mm</td></tr><tr><td data-text-align="left" data-vertical-align="top">minste bredde (unntatt ett-tall)</td><td data-text-align="left" data-vertical-align="top">45 mm</td></tr><tr><td data-text-align="left" data-vertical-align="top">strektykkelse</td><td data-text-align="left" data-vertical-align="top">15 mm</td></tr><tr><td data-text-align="left" data-vertical-align="top">minste innbyrdes avstand</td><td data-text-align="left" data-vertical-align="top">10 mm</td></tr><tr><td data-text-align="left" data-vertical-align="top">minste avstand til skiltets kant eller til høyre felt</td><td data-text-align="left" data-vertical-align="top">15 mm</td></tr></tbody></table></article><article class="legalP" id="paragraf-8-ledd-5">Typenes høyde over skiltets plan må ikke overstige 1,5 mm.</article></article><article class="legalArticle" data-lovdata-URL="LTI/forskrift/2022-04-29-667/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Kontroll</span></h2><article class="legalP" id="paragraf-9-ledd-1">Kontrollen med registrering og merking av fartøyer i vassdrag som nevnt i § 1 utføres av Grensekommissæren, hans assistenter og politiet som kan gi pålegg om utbedring eller utskiftning av skilter og nedlegge forbud mot bruk av fartøy inntil pålegg er etterkommet. Pålegg og forbud skal bekreftes skriftlig.</article></article><article class="legalArticle" data-lovdata-URL="LTI/forskrift/2022-04-29-667/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Straff</span></h2><article class="legalP" id="paragraf-10-ledd-1">Overtredelse av denne forskriften og av pålegg og forbud gitt med hjemmel i den, straffes i henhold til grenseloven § 26.</article></article><article class="legalArticle" data-lovdata-URL="LTI/forskrift/2022-04-29-667/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Disse forskrifter trer i kraft 1. mai 2022.</article></article></main></body></html>