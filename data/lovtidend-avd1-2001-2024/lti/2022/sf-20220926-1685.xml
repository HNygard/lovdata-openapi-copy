<!DOCTYPE html><html lang="no"><head><title>Forskrift om valg av sørsamisk representant til Nidaros bispedømmeråd og Kirkemøtet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-09-26-1685</dd><dt class="dokid">DokumentID</dt><dd class="dokid">LTI/forskrift/2022-09-26-1685</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="subunit">Etat</dt><dd class="subunit"><ul><li>Kirkemøtet</li></ul></dd><dt class="dateInForce">I kraft fra</dt><dd class="dateInForce">2022-09-26</dd><dt class="basedOn">Hjemmel</dt><dd class="basedOn"><ul><li>lov/2020-04-24-31/§12</li><li>forskrift/2019-03-30-2307/§24</li></ul></dd><dt class="dateOfPublication">Kunngjort</dt><dd class="dateOfPublication">2022-10-03 15:00</dd><dt class="journalNumber">Journalnummer</dt><dd class="journalNumber">2022-1315</dd><dt class="title">Tittel</dt><dd class="title">Forskrift om valg av sørsamisk representant til Nidaros bispedømmeråd og Kirkemøtet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kirkemøtet 26. september 2022 med hjemmel i lov 24. april 2020 nr. 31 om tros- og livssynssamfunn (trossamfunnsloven) § 12 annet ledd og kirkeordning 30. mars 2019 nr. 2307 for Den norske kirke § 24 annet ledd.</dd><dt class="refid">RefID</dt><dd class="refid">forskrift/2022-09-26-1685</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om valg av sørsamisk representant til Nidaros bispedømmeråd og Kirkemøtet<ul class="tocSubUl"><li>Kapittel 1. Formål, virkeområde og definisjoner<ul class="tocSubUl"><li>§ 1-1. Reglenes formål</li><li>§ 1-2. Reglenes virkeområde</li><li>§ 1-3. Definisjoner</li><li>§ 1-4. Valgorganer</li></ul></li><li>Kapittel 2. Stemmerett, manntall og valgbarhet<ul class="tocSubUl"><li>§ 2-1. Stemmerett</li><li>§ 2-2. Manntall</li><li>§ 2-3. Valgbarhet</li><li>§ 2-4. Tvilstilfelle. Rett til å kreve fritak fra valg</li></ul></li><li>Kapittel 3. Nominasjon og behandling av listeforslag<ul class="tocSubUl"><li>§ 3-1. Nominasjon</li><li>§ 3-2. Krav til og behandling av listen</li><li>§ 3-3. Supplerende nominasjon</li><li>§ 3-4. Valgpresentasjon</li><li>§ 3-5. Stemmesedler. Konfigurasjon. Velgernes adgang til å endre på stemmeseddelen</li></ul></li><li>Kapittel 4. Stemmegivningen<ul class="tocSubUl"><li>§ 4-1. Digital stemmegiving</li><li>§ 4-2. Postvalg</li></ul></li><li>Kapittel 5. Prøving av stemmegivninger og stemmesedler, opptelling, kandidatkåring, protokollering, m.m.<ul class="tocSubUl"><li>§ 5-1. Dekryptering. Prøving av digitale stemmegivinger.</li><li>§ 5-2. Prøving av stemmegivninger på papir</li><li>§ 5-3. Prøving av stemmesedler</li><li>§ 5-4. Opptelling av stemmesedler</li><li>§ 5-5. Kandidatkåring</li><li>§ 5-6. Protokollering av valg</li><li>§ 5-7. Klage, omvalg, nytt valgoppgjør og suppleringsvalg</li></ul></li><li>Kapittel 6. Beredskap<ul class="tocSubUl"><li>§ 6-1. Utsatt frist</li></ul></li><li>Kapittel 7. Forskjellige bestemmelser<ul class="tocSubUl"><li>§ 7-1. Beregning av frister</li><li>§ 7-2. Mindre endringer og utfyllende bestemmelser</li><li>§ 7-3. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2022-09-26-1685" id="dokument"><h1>Forskrift om valg av sørsamisk representant til Nidaros bispedømmeråd og Kirkemøtet</h1><section class="section" data-name="kap1" id="kapittel-1" data-lovdata-URL="LTI/forskrift/2022-09-26-1685/KAPITTEL_1"><h2>Kapittel 1. Formål, virkeområde og definisjoner</h2><article class="legalArticle" data-lovdata-URL="LTI/forskrift/2022-09-26-1685/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Reglenes formål</span></h3><article class="legalP" id="kapittel-1-paragraf-1-ledd-1">Formålet med reglene er å legge forholdene til rette, slik at medlemmene i Saemien Åålmege i Den norske kirke ved frie og hemmelige valg skal kunne velge sine representanter til bispedømmeråd og Kirkemøtet.</article></article><article class="legalArticle" data-lovdata-URL="LTI/forskrift/2022-09-26-1685/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Reglenes virkeområde</span></h3><article class="legalP" id="kapittel-1-paragraf-2-ledd-1">Disse reglene gjelder ved valg av sørsamisk representant til medlem av Nidaros bispedømmeråd og Kirkemøtet.</article></article><article class="legalArticle" data-lovdata-URL="LTI/forskrift/2022-09-26-1685/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">Ved valg av sørsamisk representant legges følgende definisjoner til grunn:<ul class="defaultList"><li data-li-identifier="a." data-name="a."><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>Stemmeseddel:</i> med stemmeseddel menes også elektronisk stemmeseddel.</article></article></li><li data-li-identifier="b." data-name="b."><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>Digitalt valgsystem:</i> systemet som brukes til internettstemmegivning.</article></article></li><li data-li-identifier="c." data-name="c."><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1"><i>Autentisering:</i> verifisering av identitet, slik at velgeren kan logge seg inn på digitalt valgsystem.</article></article></li><li data-li-identifier="d." data-name="d."><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1"><i>Kryptering:</i> å gjøre informasjon uleselig på en måte som gjør at informasjonen kun kan gjøres leselig om man har tilgang til en dekrypteringsnøkkel.</article></article></li><li data-li-identifier="e." data-name="e."><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1"><i>Dekryptering:</i> å gjøre kryptert informasjon leselig ved bruk av en dekrypteringsnøkkel.</article></article></li><li data-li-identifier="f." data-name="f."><article class="listArticle" id="kapittel-1-paragraf-3-ledd-1-punkt-6"><article class="legalP" id="kapittel-1-paragraf-3-ledd-1-punkt-6-ledd-1"><i>Valgdagen:</i> med valgdagen menes valgdagen for valg av menighetsråd og leke til bispedømmeråd og Kirkemøtet.</article></article></li></ul></article></article><article class="legalArticle" data-lovdata-URL="LTI/forskrift/2022-09-26-1685/§1-4" data-name="§1-4" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>. <span class="legalArticleTitle">Valgorganer</span></h3><article class="numberedLegalP" data-numerator="1" id="kapittel-1-paragraf-4-nummer-1">(1) Valgrådet i Nidaros bispedømme styrer valget av sørsamisk representant.</article><article class="numberedLegalP" data-numerator="2" id="kapittel-1-paragraf-4-nummer-2">(2) Internettvalgstyret skal påse at internettstemmegivningen og opptelling av internettstemmene skjer i henhold til regelverket.</article><article class="numberedLegalP" data-numerator="3" id="kapittel-1-paragraf-4-nummer-3">(3) Valgstyret i Saemien Åålmege er ansvarlig for prøving av fysiske stemmegivinger ved valg av Saemien Åålmegeraerie og sørsamisk representant til Nidaros bispedømmeråd og Kirkemøtet.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2022-09-26-1685/KAPITTEL_2"><h2>Kapittel 2. Stemmerett, manntall og valgbarhet</h2><article class="legalArticle" data-lovdata-URL="LTI/forskrift/2022-09-26-1685/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Stemmerett</span></h3><article class="numberedLegalP" data-numerator="1" id="kapittel-2-paragraf-1-nummer-1">(1) Stemmerett ved valg av sørsamisk representant til Nidaros bispedømmeråd og Kirkemøtet har medlemmer av Saemien Åålmege (den samiske menigheten i sørsamisk språkområde).</article><article class="numberedLegalP" data-numerator="2" id="kapittel-2-paragraf-1-nummer-2">(2) For å utøve stemmeretten må velgeren være innført i manntallet for Saemien Åålmege på valgdagen.</article></article><article class="legalArticle" data-lovdata-URL="LTI/forskrift/2022-09-26-1685/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Manntall</span></h3><article class="legalP" id="kapittel-2-paragraf-2-ledd-1">Kirkerådet sørger for at det blir utarbeidet et elektronisk manntall til bruk ved den elektroniske stemmegivningen. Velgeren får tilgang til å kontrollere egen manntallsoppføring via internett ved å autentisere seg i det digitale valgsystemet.</article></article><article class="legalArticle" data-lovdata-URL="LTI/forskrift/2022-09-26-1685/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Valgbarhet</span></h3><article class="numberedLegalP" data-numerator="1" id="kapittel-2-paragraf-3-nummer-1">(1) Valgbar som sørsamisk representant til Nidaros bispedømmeråd og Kirkemøtet er de som har stemmerett etter § 2-1 som senest i det år det stemmes vil ha fylt 18 år og ikke er utelukket eller fritatt.</article><article class="numberedLegalP" data-numerator="2" id="kapittel-2-paragraf-3-nummer-2">(2) Utelukket fra valg som samisk representant til bispedømmeråd og Kirkemøtet er<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-3-nummer-2-punkt-1"><article class="legalP" id="kapittel-2-paragraf-3-nummer-2-punkt-1-ledd-1">de som er valgbare ved valg av prest, jf. forskrift om regler for valg av prest og lek kirkelig tilsatt til bispedømmeråd og Kirkemøtet § 2-4,</article></article></li><li data-li-identifier="b." data-name="b."><article class="listArticle" id="kapittel-2-paragraf-3-nummer-2-punkt-2"><article class="legalP" id="kapittel-2-paragraf-3-nummer-2-punkt-2-ledd-1">tilsatte ved bispedømmekontoret i en stilling på over 15 timer i uken og</article></article></li><li data-li-identifier="c." data-name="c."><article class="listArticle" id="kapittel-2-paragraf-3-nummer-2-punkt-3"><article class="legalP" id="kapittel-2-paragraf-3-nummer-2-punkt-3-ledd-1">tilsatte i Kirkerådet.</article></article></li></ul></article><article class="numberedLegalP" data-numerator="3" id="kapittel-2-paragraf-3-nummer-3">(3) Om en person skal utelukkes fra valg avhenger av om vedkommende innehar stillingen når bispedømmerådet og Kirkemøtet trer i funksjon.</article></article><article class="legalArticle" data-lovdata-URL="LTI/forskrift/2022-09-26-1685/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Tvilstilfelle. Rett til å kreve fritak fra valg</span></h3><article class="legalP" id="kapittel-2-paragraf-4-ledd-1">Kirkevalgreglene § 3-3 og § 3-4 gjelder tilsvarende ved valg av sørsamisk representant til bispedømmeråd og Kirkemøtet.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2022-09-26-1685/KAPITTEL_3"><h2>Kapittel 3. Nominasjon og behandling av listeforslag</h2><article class="legalArticle" data-lovdata-URL="LTI/forskrift/2022-09-26-1685/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Nominasjon</span></h3><article class="numberedLegalP" data-numerator="1" id="kapittel-3-paragraf-1-nummer-1">(1) Nidaros bispedømmeråd oppnevner en egen nominasjonskomité med tre medlemmer for valget av sørsamisk representant etter forslag fra de leke medlemmene i Saemien Åålmegeraerie. Saemien Åålmegeraerie innhenter forslag til representanter til nominasjonskomiteen fra Saemien Åålmege, fra alle menighetsrådene i sørsamisk språkområde samt alle andre menighetsråd i Nidaros bispedømme.</article><article class="numberedLegalP" data-numerator="2" id="kapittel-3-paragraf-1-nummer-2">(2) Valgrådet skal i god tid, senest innen 15. desember i året før valgåret, sende en oppfordring til Saemien Åålmegeraerie, til alle menighetsråd i sørsamisk språkområde samt til andre menighetsråd i Nidaros bispedømme om innen 1. februar i valgåret å fremme forslag på minst tre sørsamiske kandidater. De som foreslås, skal forespørres om de er villige til å la seg nominere.</article><article class="numberedLegalP" data-numerator="3" id="kapittel-3-paragraf-1-nummer-3">(3) Nominasjonskomiteen velger selv sin leder. Etter utløpet av fristen innkalles nominasjonskomiteen til ett eller flere møter der den setter opp et listeforslag på fem kandidater. Nominasjonskomiteen bestemmer selv sin voteringsordning. Uenighet avgjøres ved alminnelig flertall. I tillegg til de innkomne forslag kan nominasjonskomiteens medlemmer fremme forslag til kandidater.</article><article class="numberedLegalP" data-numerator="4" id="kapittel-3-paragraf-1-nummer-4">(4) Nominasjonskomiteen bør tilstrebe bredde i kandidatenes syn på aktuelle kirkelige spørsmål og skal i forbindelse med nominasjonen innhente kandidatenes syn på slike spørsmål. Nominasjonskomiteen fastsetter selv hvilke spørsmål som skal forelegges kandidatene. Bare personer som er valgbare, kan oppføres på listeforslaget. Kandidatene spørres på forhånd om de er villige til å stå på listeforslaget.</article></article><article class="legalArticle" data-lovdata-URL="LTI/forskrift/2022-09-26-1685/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Krav til og behandling av listen</span></h3><article class="numberedLegalP" data-numerator="1" id="kapittel-3-paragraf-2-nummer-1">(1) Fristen for innlevering av nominasjonskomiteens listeforslag er kl. 12:00 den 31. mars i valgåret. Listeforslaget anses for innlevert når det er kommet inn til valgrådet.</article><article class="numberedLegalP" data-numerator="2" id="kapittel-3-paragraf-2-nummer-2">(2) Listeforslaget må oppfylle følgende vilkår:<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-2-nummer-2-punkt-1"><article class="legalP" id="kapittel-3-paragraf-2-nummer-2-punkt-1-ledd-1">Det må angi hvilket valg det gjelder.</article></article></li><li data-li-identifier="b." data-name="b."><article class="listArticle" id="kapittel-3-paragraf-2-nummer-2-punkt-2"><article class="legalP" id="kapittel-3-paragraf-2-nummer-2-punkt-2-ledd-1">Det må angi hvilke kandidater som stiller til valg på listen. Medlemmer og varamedlemmer av nominasjonskomiteen kan ikke settes på listen. Kandidatene føres opp på listen i alfabetisk rekkefølge med angivelse av fullstendig navn, stilling, menighet og fødselsår.</article></article></li><li data-li-identifier="c." data-name="c."><article class="listArticle" id="kapittel-3-paragraf-2-nummer-2-punkt-3"><article class="legalP" id="kapittel-3-paragraf-2-nummer-2-punkt-3-ledd-1">Listeforslaget må inneholde <ul class="defaultList"><li data-li-identifier="i." data-name="i."><article class="listArticle" id="kapittel-3-paragraf-2-nummer-2-punkt-3-ledd-1-punkt-1"><article class="legalP" id="kapittel-3-paragraf-2-nummer-2-punkt-3-ledd-1-punkt-1-ledd-1">minst 40 prosent kandidater av hvert kjønn</article></article></li><li data-li-identifier="ii." data-name="ii."><article class="listArticle" id="kapittel-3-paragraf-2-nummer-2-punkt-3-ledd-1-punkt-2"><article class="legalP" id="kapittel-3-paragraf-2-nummer-2-punkt-3-ledd-1-punkt-2-ledd-1">kandidater fra forskjellige distrikter og</article></article></li><li data-li-identifier="iii." data-name="iii."><article class="listArticle" id="kapittel-3-paragraf-2-nummer-2-punkt-3-ledd-1-punkt-3"><article class="legalP" id="kapittel-3-paragraf-2-nummer-2-punkt-3-ledd-1-punkt-3-ledd-1">om mulig minst én kandidat under 30 år. Kandidater som fyller 30 år i valgåret regnes i denne sammenheng som under 30 år.</article></article></li><li data-li-identifier="iv." data-name="iv."><article class="listArticle" id="kapittel-3-paragraf-2-nummer-2-punkt-3-ledd-1-punkt-4"><article class="legalP" id="kapittel-3-paragraf-2-nummer-2-punkt-3-ledd-1-punkt-4-ledd-1">Listeforslaget må være underskrevet av nominasjonskomiteens leder.</article></article></li></ul></article></article></li></ul></article><article class="numberedLegalP" data-numerator="3" id="kapittel-3-paragraf-2-nummer-3">(3) Listeforslaget skal ikke inneholde annen type informasjon til velgerne enn det som fremgår av annet ledd bokstav a og b.</article><article class="numberedLegalP" data-numerator="4" id="kapittel-3-paragraf-2-nummer-4">(4) Listeforslaget skal ha følgende vedlegg:<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-2-nummer-4-punkt-1"><article class="legalP" id="kapittel-3-paragraf-2-nummer-4-punkt-1-ledd-1">En oversikt over kandidatenes fødselsdato.</article></article></li><li data-li-identifier="b." data-name="b."><article class="listArticle" id="kapittel-3-paragraf-2-nummer-4-punkt-2"><article class="legalP" id="kapittel-3-paragraf-2-nummer-4-punkt-2-ledd-1">Dersom en kandidat ikke tilfredsstiller krav for valgbarhet når listeforslaget innleveres, må det ligge ved en erklæring fra kandidaten om at vedkommende vil være valgbar når bispedømmerådet og Kirkemøtet trer i funksjon.</article></article></li><li data-li-identifier="c." data-name="c."><article class="listArticle" id="kapittel-3-paragraf-2-nummer-4-punkt-3"><article class="legalP" id="kapittel-3-paragraf-2-nummer-4-punkt-3-ledd-1">En oversikt over kandidatene der disse blir nærmere presentert. Foruten de opplysninger som finnes på listeforslaget, tas det her med opplysninger om utdanning/yrke, verv i offisiell og kirkelig sammenheng og andre opplysninger som vil være av betydning for dem som skal avgi stemme. Kandidatene presenteres også med bilde. Det forutsettes at presentasjonen også omfatter hva kandidatene særlig vil arbeide for og ser som viktige satsingsområder, samt opplysninger om kandidatenes syn på aktuelle kirkelige spørsmål.</article></article></li></ul></article><article class="numberedLegalP" data-numerator="5" id="kapittel-3-paragraf-2-nummer-5">(5) Valgrådet avgjør innen 30. april i valgåret om listeforslaget fra nominasjonskomiteen kan godkjennes.</article><article class="numberedLegalP" data-numerator="6" id="kapittel-3-paragraf-2-nummer-6">(6) Dersom et listeforslag ved innleveringen ikke oppfyller reglenes krav, skal valgrådet gjennom forhandlinger med nominasjonskomiteens leder forsøke å bringe forslaget i samsvar med reglene.</article><article class="numberedLegalP" data-numerator="7" id="kapittel-3-paragraf-2-nummer-7">(7) Valgrådet skal underrette samtlige kandidater på listeforslaget om at de er satt opp på listeforslag og opplyse om adgangen til å søke om fritak.</article></article><article class="legalArticle" data-lovdata-URL="LTI/forskrift/2022-09-26-1685/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Supplerende nominasjon</span></h3><article class="numberedLegalP" data-numerator="1" id="kapittel-3-paragraf-3-nummer-1">(1) Stemmeberettigede, minst ti i antallet, kan fremme alternative kandidater i den supplerende nominasjonen. Fristen er kl. 12:00 den 15. mai i valgåret. Forslagsstillerne kan kun nominere én kandidat. Det må foreligge underskrift fra forslagsstillerne, og det må oppgis en tillitsvalgt for forslagsstillerne. Det må også foreligge skriftlig bekreftelse fra kandidaten om at vedkommende er villig til å stille til valg.</article><article class="numberedLegalP" data-numerator="2" id="kapittel-3-paragraf-3-nummer-2">(2) Valgrådet avgjør om forslagene om supplerende nominasjon skal godkjennes og setter opp de endelige valglistene innen 20. mai i valgåret. Valgrådet sørger for at disse listene blir kunngjort innen 20. mai i valgåret.</article></article><article class="legalArticle" data-lovdata-URL="LTI/forskrift/2022-09-26-1685/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Valgpresentasjon</span></h3><article class="legalP" id="kapittel-3-paragraf-4-ledd-1">Valgrådet utarbeider presentasjoner av kandidatene. Presentasjonen skal bygge på opplysningene gitt etter § 3-2 fjerde ledd.</article></article><article class="legalArticle" data-lovdata-URL="LTI/forskrift/2022-09-26-1685/§3-5" data-name="§3-5" id="kapittel-3-paragraf-5"><h3 class="legalArticleHeader"><span class="legalArticleValue">§ 3-5</span>. <span class="legalArticleTitle">Stemmesedler. Konfigurasjon. Velgernes adgang til å endre på stemmeseddelen</span></h3><article class="numberedLegalP" data-numerator="1" id="kapittel-3-paragraf-5-nummer-1">(1) Kirkerådet fastsetter stemmesedlenes utforming.</article><article class="numberedLegalP" data-numerator="2" id="kapittel-3-paragraf-5-nummer-2">(2) Kirkerådet skal innen utgangen av juli i valgåret sørge for at installasjon og basiskonfigurasjon av det digitale valgsystemet er gjennomført korrekt.</article><article class="numberedLegalP" data-numerator="3" id="kapittel-3-paragraf-5-nummer-3">(3) Kirkerådet skal i det digitale valgsystemet utarbeide elektroniske stemmesedler før stemmegivningen starter. Det skal gå tydelig fram av stemmeseddelen at kandidatene er ordnet alfabetisk og ikke er rangert i prioritert rekkefølge.</article><article class="numberedLegalP" data-numerator="4" id="kapittel-3-paragraf-5-nummer-4">(4) Velgeren avgir stemme ved å sette et kryss ved navnet til en av de nominerte kandidatene. Dersom det er satt kryss ved navnet til flere kandidater, tas det kun hensyn til det øverste krysset. Andre endringer på stemmeseddelen teller ikke med ved valgoppgjøret.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2022-09-26-1685/KAPITTEL_4"><h2>Kapittel 4. Stemmegivningen</h2><article class="legalArticle" data-lovdata-URL="LTI/forskrift/2022-09-26-1685/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Digital stemmegiving</span></h3><article class="numberedLegalP" data-numerator="1" id="kapittel-4-paragraf-1-nummer-1">(1) Velgere kan avgi stemme elektronisk over internett ved å logge seg på det digitale valgsystemet fra 10. august kl. 09:00 til og med utgangen av onsdag før valgdagen.</article><article class="numberedLegalP" data-numerator="2" id="kapittel-4-paragraf-1-nummer-2">(2) Velgeren skal legitimere seg overfor det digitale valgsystemet gjennom autentiseringsløsningen.</article><article class="numberedLegalP" data-numerator="3" id="kapittel-4-paragraf-1-nummer-3">(3) Det skal brukes en identifiserings- og autentiseringsløsning for pålogging til det digitale valgsystemet på minimum sikkerhetsnivå 4.</article><article class="numberedLegalP" data-numerator="4" id="kapittel-4-paragraf-1-nummer-4">(4) Etter autentisering får velgeren tilgang til å avgi elektronisk stemme.</article><article class="numberedLegalP" data-numerator="5" id="kapittel-4-paragraf-1-nummer-5">(5) En velger som har avgitt elektronisk stemme tidligere, kan stemme på nytt elektronisk over internett.</article><article class="numberedLegalP" data-numerator="6" id="kapittel-4-paragraf-1-nummer-6">(6) Dersom velgeren har avgitt flere elektroniske stemmegivninger, er det den sist avgitte stemmegivning som skal godkjennes.</article></article><article class="legalArticle" data-lovdata-URL="LTI/forskrift/2022-09-26-1685/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Postvalg</span></h3><article class="numberedLegalP" data-numerator="1" id="kapittel-4-paragraf-2-nummer-1">(1) Valgrådet skal sørge for at postvalget blir kunngjort og at stemmesedlene blir gjort tilgjengelig.</article><article class="numberedLegalP" data-numerator="2" id="kapittel-4-paragraf-2-nummer-2">(2) Stemmeseddelen legges i nøytral stemmeseddelkonvolutt som lukkes og sendes sammen med et følgeskriv i nøytral omslagskonvolutt direkte til valgstyret innen kl. 21:00 på valgdagen.</article><article class="numberedLegalP" data-numerator="3" id="kapittel-4-paragraf-2-nummer-3">(3) Velgeren er selv ansvarlig for å avgi stemme på et tidspunkt som gjør at stemmen kommer inn til valgstyret innen valgdagen.</article><article class="numberedLegalP" data-numerator="4" id="kapittel-4-paragraf-2-nummer-4">(4) Hvis en velger som har avgitt digital stemme også avgir poststemme på papir er det den digitale stemmen som teller.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2022-09-26-1685/KAPITTEL_5"><h2>Kapittel 5. Prøving av stemmegivninger og stemmesedler, opptelling, kandidatkåring, protokollering, m.m.</h2><article class="legalArticle" data-lovdata-URL="LTI/forskrift/2022-09-26-1685/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Dekryptering. Prøving av digitale stemmegivinger.</span></h3><article class="numberedLegalP" data-numerator="1" id="kapittel-5-paragraf-1-nummer-1">(1) Etter at den digitale stemmegivningen er avsluttet, skal avgitte digitale stemmer dekrypteres. Før dekrypteringen skal de digitale stemmene klargjøres. Ved klargjøringen skal det gjøres korrigeringer for stemmer fra velgere som har stemt digitalt flere ganger. Resterende digitale stemmer dekrypteres.</article><article class="numberedLegalP" data-numerator="2" id="kapittel-5-paragraf-1-nummer-2">(2) Dekryptering<ul class="defaultList"><li data-li-identifier="a." data-name="a."><article class="listArticle" id="kapittel-5-paragraf-1-nummer-2-punkt-1"><article class="legalP" id="kapittel-5-paragraf-1-nummer-2-punkt-1-ledd-1">Internettvalgstyret skal forestå dekryptering av de digitale stemmene.</article></article></li><li data-li-identifier="b." data-name="b."><article class="listArticle" id="kapittel-5-paragraf-1-nummer-2-punkt-2"><article class="legalP" id="kapittel-5-paragraf-1-nummer-2-punkt-2-ledd-1">For å sikre at ingen enkeltperson er i posisjon til å dekryptere stemmer, skal hver av medlemmene tildeles deler av nøkler, som må settes sammen med de andre medlemmenes deler for å dekryptere avgitte stemmegivninger.</article></article></li><li data-li-identifier="c." data-name="c."><article class="listArticle" id="kapittel-5-paragraf-1-nummer-2-punkt-3"><article class="legalP" id="kapittel-5-paragraf-1-nummer-2-punkt-3-ledd-1">Minimum tre medlemmer fra internettvalgstyret må tre sammen for å konstruere dekrypteringsnøkkelen.</article></article></li></ul></article><article class="numberedLegalP" data-numerator="3" id="kapittel-5-paragraf-1-nummer-3">(3) Prøving av stemmegivninger avgitt digitalt foretas ved klargjøring av stemmer før dekryptering etter § 5 (1).</article><article class="numberedLegalP" data-numerator="4" id="kapittel-5-paragraf-1-nummer-4">(4) En digital stemmegivning ved valg av sørsamisk representant skal godkjennes dersom:<ul class="defaultList"><li data-li-identifier="a." data-name="a."><article class="listArticle" id="kapittel-5-paragraf-1-nummer-4-punkt-1"><article class="legalP" id="kapittel-5-paragraf-1-nummer-4-punkt-1-ledd-1">velgeren er innført i manntallet</article></article></li><li data-li-identifier="b." data-name="b."><article class="listArticle" id="kapittel-5-paragraf-1-nummer-4-punkt-2"><article class="legalP" id="kapittel-5-paragraf-1-nummer-4-punkt-2-ledd-1">stemmegivningen inneholder tilstrekkelige opplysninger til å fastslå hvem velgeren er og</article></article></li><li data-li-identifier="c." data-name="c."><article class="listArticle" id="kapittel-5-paragraf-1-nummer-4-punkt-3"><article class="legalP" id="kapittel-5-paragraf-1-nummer-4-punkt-3-ledd-1">stemmegivningen er avgitt til rett tid.</article></article></li></ul></article><article class="numberedLegalP" data-numerator="5" id="kapittel-5-paragraf-1-nummer-5">(5) Velgerens stemmegivning er godkjent når vedkommende er krysset av i manntallet.</article></article><article class="legalArticle" data-lovdata-URL="LTI/forskrift/2022-09-26-1685/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Prøving av stemmegivninger på papir</span></h3><article class="numberedLegalP" data-numerator="1" id="kapittel-5-paragraf-2-nummer-1">(1) En stemmegiving på papir ved valg av sørsamisk representant skal godkjennes dersom<ul class="defaultList"><li data-li-identifier="a." data-name="a."><article class="listArticle" id="kapittel-5-paragraf-2-nummer-1-punkt-1"><article class="legalP" id="kapittel-5-paragraf-2-nummer-1-punkt-1-ledd-1">velgeren er innført i manntallet</article></article></li><li data-li-identifier="b." data-name="b."><article class="listArticle" id="kapittel-5-paragraf-2-nummer-1-punkt-2"><article class="legalP" id="kapittel-5-paragraf-2-nummer-1-punkt-2-ledd-1">stemmegivningen inneholder tilstrekkelige opplysninger til å fastslå hvem velgeren er</article></article></li><li data-li-identifier="c." data-name="c."><article class="listArticle" id="kapittel-5-paragraf-2-nummer-1-punkt-3"><article class="legalP" id="kapittel-5-paragraf-2-nummer-1-punkt-3-ledd-1">stemmegivningen er avgitt til rett tid</article></article></li><li data-li-identifier="d." data-name="d."><article class="listArticle" id="kapittel-5-paragraf-2-nummer-1-punkt-4"><article class="legalP" id="kapittel-5-paragraf-2-nummer-1-punkt-4-ledd-1">omslagskonvolutten ikke er åpnet eller forsøkt åpnet</article></article></li><li data-li-identifier="e." data-name="e."><article class="listArticle" id="kapittel-5-paragraf-2-nummer-1-punkt-5"><article class="legalP" id="kapittel-5-paragraf-2-nummer-1-punkt-5-ledd-1">velgeren ikke allerede har avgitt godkjent stemmegivning og</article></article></li><li data-li-identifier="f." data-name="f."><article class="listArticle" id="kapittel-5-paragraf-2-nummer-1-punkt-6"><article class="legalP" id="kapittel-5-paragraf-2-nummer-1-punkt-6-ledd-1">stemmegivningen er kommet inn til valgstyret innen kl. 21:00 på valgdagen.</article></article></li></ul></article><article class="numberedLegalP" data-numerator="2" id="kapittel-5-paragraf-2-nummer-2">(2) Velgerens stemmegivning er godkjent når vedkommende er krysset av i manntallet.</article></article><article class="legalArticle" data-lovdata-URL="LTI/forskrift/2022-09-26-1685/§5-3" data-name="§5-3" id="kapittel-5-paragraf-3"><h3 class="legalArticleHeader"><span class="legalArticleValue">§ 5-3</span>. <span class="legalArticleTitle">Prøving av stemmesedler</span></h3><article class="legalP" id="kapittel-5-paragraf-3-ledd-1">En stemmeseddel ved valg av sørsamisk representant skal godkjennes dersom<ul class="defaultList"><li data-li-identifier="a." data-name="a."><article class="listArticle" id="kapittel-5-paragraf-3-ledd-1-punkt-1"><article class="legalP" id="kapittel-5-paragraf-3-ledd-1-punkt-1-ledd-1">det fremgår hvilket valg stemmeseddelen gjelder og</article></article></li><li data-li-identifier="b." data-name="b."><article class="listArticle" id="kapittel-5-paragraf-3-ledd-1-punkt-2"><article class="legalP" id="kapittel-5-paragraf-3-ledd-1-punkt-2-ledd-1">det er oppført et navn på valgbar person i det respektive valget.</article></article></li></ul></article></article><article class="legalArticle" data-lovdata-URL="LTI/forskrift/2022-09-26-1685/§5-4" data-name="§5-4" id="kapittel-5-paragraf-4"><h3 class="legalArticleHeader"><span class="legalArticleValue">§ 5-4</span>. <span class="legalArticleTitle">Opptelling av stemmesedler</span></h3><article class="numberedLegalP" data-numerator="1" id="kapittel-5-paragraf-4-nummer-1">(1) Internettvalgstyret er ansvarlig for opptellingen av digitale stemmesedler til valg av sørsamisk representant til Nidaros bispedømmeråd og Kirkemøtet.</article><article class="numberedLegalP" data-numerator="2" id="kapittel-5-paragraf-4-nummer-2">(2) Valgrådet er ansvarlig for opptelling av stemmesedler på papir til valg av sørsamisk representant til Nidaros bispedømmeråd og Kirkemøtet. Opptellingen foretas av de personer og på den måten valgrådet har bestemt.</article><article class="numberedLegalP" data-numerator="3" id="kapittel-5-paragraf-4-nummer-3">(3) Kandidat som er oppført på valgliste, kan ikke delta i opptellingen av vedkommende valg.</article><article class="numberedLegalP" data-numerator="4" id="kapittel-5-paragraf-4-nummer-4">(4) Stemmesedlene skal telles opp i to omganger, ved en foreløpig og en endelig opptelling.</article></article><article class="legalArticle" data-lovdata-URL="LTI/forskrift/2022-09-26-1685/§5-5" data-name="§5-5" id="kapittel-5-paragraf-5"><h3 class="legalArticleHeader"><span class="legalArticleValue">§ 5-5</span>. <span class="legalArticleTitle">Kandidatkåring</span></h3><article class="numberedLegalP" data-numerator="1" id="kapittel-5-paragraf-5-nummer-1">(1) Valgrådet er ansvarlig for å foreta valgoppgjøret.</article><article class="numberedLegalP" data-numerator="2" id="kapittel-5-paragraf-5-nummer-2">(2) Valget finner sted som flertallsvalg. Den som har flest stemmer, skal kåres til medlem. Tilsvarende gjelder ved kåring av varamedlemmer.</article><article class="numberedLegalP" data-numerator="3" id="kapittel-5-paragraf-5-nummer-3">(3) Valgrådet skal underrette det valgte medlemmet og varamedlemmene om utfallet av valget.</article></article><article class="legalArticle" data-lovdata-URL="LTI/forskrift/2022-09-26-1685/§5-6" data-name="§5-6" id="kapittel-5-paragraf-6"><h3 class="legalArticleHeader"><span class="legalArticleValue">§ 5-6</span>. <span class="legalArticleTitle">Protokollering av valg</span></h3><article class="numberedLegalP" data-numerator="1" id="kapittel-5-paragraf-6-nummer-1">(1) Kirkevalgreglene § 11-5 gjelder tilsvarende ved valg av sørsamisk representant.</article><article class="numberedLegalP" data-numerator="2" id="kapittel-5-paragraf-6-nummer-2">(2) Internettvalgstyret skal protokollere resultatet fra opptellingen av internettstemmene. Protokollen skal underskrives av medlemmene i internettvalgstyret og gjøres tilgjengelig på kirkevalget.no.</article><article class="numberedLegalP" data-numerator="3" id="kapittel-5-paragraf-6-nummer-3">(3) Kirkerådet skal sørge for at resultatene fra internettstemmegivningen blir tilgjengelige for allmennheten.</article><article class="numberedLegalP" data-numerator="4" id="kapittel-5-paragraf-6-nummer-4">(4) Publisering av foreløpige resultater av avgitte elektroniske stemmer kan skje etter at stemmegivingen er avsluttet på valgdagen.</article></article><article class="legalArticle" data-lovdata-URL="LTI/forskrift/2022-09-26-1685/§5-7" data-name="§5-7" id="kapittel-5-paragraf-7"><h3 class="legalArticleHeader"><span class="legalArticleValue">§ 5-7</span>. <span class="legalArticleTitle">Klage, omvalg, nytt valgoppgjør og suppleringsvalg</span></h3><article class="legalP" id="kapittel-5-paragraf-7-ledd-1">Kirkevalgreglene § 12-2, § 12-3, § 12-4, § 13-2 og § 13-4 gjelder tilsvarende så langt det passer ved valg av sørsamisk representant til Nidaros bispedømmeråd og Kirkemøtet.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2022-09-26-1685/KAPITTEL_6"><h2>Kapittel 6. Beredskap</h2><article class="legalArticle" data-lovdata-URL="LTI/forskrift/2022-09-26-1685/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Utsatt frist</span></h3><article class="numberedLegalP" data-numerator="1" id="kapittel-6-paragraf-1-nummer-1">(1) Hvis digital stemmegiving ikke lar seg gjennomføre eller det har skjedd noe ekstraordinært som er egnet til å hindre en vesentlig del av velgerne fra å stemme, kan internettvalgstyret med alminnelig flertall vedta utsette fristen for når poststemmer skal være kommet inn til valgstyret. Denne fristen kan senest være 15. oktober.</article><article class="numberedLegalP" data-numerator="2" id="kapittel-6-paragraf-1-nummer-2">(2) Dersom det treffes vedtak etter første ledd, og det på dette tidspunktet er avgitt internettstemmer, tar internettvalgstyret stilling til om disse skal forkastes.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2022-09-26-1685/KAPITTEL_7"><h2>Kapittel 7. Forskjellige bestemmelser</h2><article class="legalArticle" data-lovdata-URL="LTI/forskrift/2022-09-26-1685/§7-1" data-name="§7-1" id="kapittel-7-paragraf-1"><h3 class="legalArticleHeader"><span class="legalArticleValue">§ 7-1</span>. <span class="legalArticleTitle">Beregning av frister</span></h3><article class="legalP" id="kapittel-7-paragraf-1-ledd-1">Bestemmelsene om beregning av frister i kirkevalgreglene § 14-2 gjelder tilsvarende for valg av sørsamisk representant til bispedømmeråd og Kirkemøtet.</article></article><article class="legalArticle" data-lovdata-URL="LTI/forskrift/2022-09-26-1685/§7-2" data-name="§7-2" id="kapittel-7-paragraf-2"><h3 class="legalArticleHeader"><span class="legalArticleValue">§ 7-2</span>. <span class="legalArticleTitle">Mindre endringer og utfyllende bestemmelser</span></h3><article class="numberedLegalP" data-numerator="1" id="kapittel-7-paragraf-2-nummer-1">(1) Kirkerådet kan foreta mindre endringer i reglene.</article><article class="numberedLegalP" data-numerator="2" id="kapittel-7-paragraf-2-nummer-2">(2) Kirkerådet kan gi nærmere bestemmelser om gjennomføring av valget og utfylling av reglene.</article></article><article class="legalArticle" data-lovdata-URL="LTI/forskrift/2022-09-26-1685/§7-3" data-name="§7-3" id="kapittel-7-paragraf-3"><h3 class="legalArticleHeader"><span class="legalArticleValue">§ 7-3</span>. <span class="legalArticleTitle">Ikrafttredelse</span></h3><article class="legalP" id="kapittel-7-paragraf-3-ledd-1">Forskriften trer i kraft straks.</article></article></section></main></body></html>