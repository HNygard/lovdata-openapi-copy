<!DOCTYPE html><html lang="nb"><head><title>Delegering av myndighet til å frafalle vedtak om tvangsmulkt</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-04-29-2592</dd><dt class="dokid">DokumentID</dt><dd class="dokid">LTI/forskrift/2022-04-29-2592</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="subunit">Etat</dt><dd class="subunit"><ul><li>Miljødirektoratet</li></ul></dd><dt class="dateInForce">I kraft fra</dt><dd class="dateInForce">2022-04-29</dd><dt class="basedOn">Hjemmel</dt><dd class="basedOn"><ul><li>lov/2009-06-19-100/§73</li><li>forskrift/2021-01-08-65</li><li>forskrift/2021-11-29-3299</li></ul></dd><dt class="dateOfPublication">Kunngjort</dt><dd class="dateOfPublication">2023-01-06 15:15</dd><dt class="journalNumber">Journalnummer</dt><dd class="journalNumber">2023-0019</dd><dt class="title">Tittel</dt><dd class="title">Delegering av myndighet til å frafalle vedtak om tvangsmulkt</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Miljødirektoratet 29. april 2022 med hjemmel i lov 19. juni 2009 nr. 100 om forvaltning av naturens mangfold (naturmangfoldloven) § 73, jf. delegeringsvedtak 8. januar 2021 nr. 65 og delegeringsvedtak 29. november 2021 nr. 3299.</dd><dt class="refid">RefID</dt><dd class="refid">forskrift/2022-04-29-2592</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Delegering av myndighet til å frafalle vedtak om tvangsmulkt</li></ul></dd></dl></header><main class="documentBody" data-lovdata-URL="LTI/forskrift/2022-04-29-2592" id="dokument"><h1>Delegering av myndighet til å frafalle vedtak om tvangsmulkt</h1><article class="legalP" id="ledd-1">Miljødirektoratet viser til delegeringsbrev 29. november 2021 nr. 3299 til Miljødirektoratet, hvor Klima- og miljødepartementet delegerer myndighet til å frafalle vedtak om tvangsmulkt etter naturmangfoldloven § 73 fjerde ledd til Miljødirektoratet. Klima- og miljødepartementet har samtidig fastsatt retningslinjer som skal bidra til en enhetlig og hensiktsmessig praksis av denne myndigheten.</article><article class="legalP" id="ledd-2">I brevet bes Miljødirektoratet om å delegere myndighet etter naturmangfoldloven § 73 fjerde ledd videre til statsforvalterne og nasjonalpark- og verneområdestyrer innenfor saksfelt disse har ansvar for.</article><article class="legalP" id="ledd-3">Naturmangfoldloven § 73 lyder:</article><blockquote><article class="legalP" id="ledd-3-ledd-1">For å sikre at bestemmelser gitt i eller i medhold av denne loven blir gjennomført, kan myndigheten etter loven fatte vedtak om tvangsmulkt.</article><article class="legalP" id="ledd-3-ledd-2">Tvangsmulkt kan fastsettes når overtredelse av en bestemmelse er oppdaget. Tvangsmulkten begynner å løpe dersom den ansvarlige oversitter den frist for retting av forholdet som myndigheten etter loven har fastsatt. Tvangsmulkt kan fastsettes på forhånd dersom særlige grunner tilsier det, og løper da fra en eventuell overtredelse tar til. Det kan fastsettes at tvangsmulkten løper så lenge det ulovlige forhold varer, eller at den forfaller for hver overtredelse. Tvangsmulkt løper likevel ikke dersom etterlevelse er umulig på grunn av forhold som ikke skyldes den ansvarlige. Tvangsmulkt kan fastsettes som løpende mulkt eller engangsmulkt.</article><article class="legalP" id="ledd-3-ledd-3">Tvangsmulkt pålegges den ansvarlige for overtredelsen. Er overtredelsen skjedd på vegne av et selskap eller en annen sammenslutning, en stiftelse eller et offentlig organ, skal tvangsmulkten vanligvis pålegges dette. Er tvangsmulkt pålagt et selskap som inngår i et konsern, kan påløpt tvangsmulkt også inndrives hos morselskap.</article><article class="legalP" id="ledd-3-ledd-4">Departementet kan frafalle påløpt tvangsmulkt. Avgjørelsen regnes ikke som enkeltvedtak etter forvaltningsloven.</article></blockquote> <article class="legalP" id="ledd-4">Myndighet etter naturmangfoldloven er ved kgl.res. 8. januar 2021 nr. 65 delegert fra Kongen til Klima- og miljødepartementet med virkning fra 15. januar 2021. Klima- og miljødepartementet har i vedtak 12. januar 2021 nr. 82 delegert myndighet til Miljødirektoratet med virkning fra 15. januar 2021.</article><article class="legalP" id="ledd-5">I delegeringsvedtak 14. januar 2021 nr. 97 har Miljødirektoratet delegert myndighet etter naturmangfoldloven til statsforvalterne og nasjonalpark- og verneområdestyrer med virkning fra 15. januar 2021. Delegeringen omfatter blant annet myndighet til å fatte vedtak om tvangsmulkt etter naturmangfoldloven § 73 første ledd for å sikre at bestemmelser gitt i eller i medhold av naturmangfoldloven blir gjennomført.</article><article class="legalP" id="ledd-6">Myndigheten til å frafalle tvangsmulkt er ikke omfattet av tidligere delegering i vedtak 12. januar 2021 til Miljødirektoratet, men det fremgår av delegeringsvedtaket fra 29. november 2021 at Klima- og miljødepartementet at delegeringen gjelder i tillegg til departementets tidligere vedtak om delegering av myndighet for andre bestemmelser i naturmangfoldloven.</article><article class="defaultP"><i>Delegering av myndighet til å frafalle vedtak om tvangsmulkt</i></article><article class="legalP" id="ledd-7">Med hjemmel i naturmangfoldloven § 73 fjerde ledd, jf. kgl.res. 8. januar 2021 nr. 65 om delegering av myndighet etter naturmangfoldloven og delegeringsvedtak 29. november 2021 nr. 3299 fra Klima- og miljødepartementet, delegerer Miljødirektoratet også myndigheten å frafalle tvangsmulkt til Statsforvalterne og nasjonalparkstyrene etter lov 19. juni 2009 nr. 100 om forvaltning av naturens mangfold (naturmangfoldloven) § 73 fjerde ledd.</article></main></body></html>