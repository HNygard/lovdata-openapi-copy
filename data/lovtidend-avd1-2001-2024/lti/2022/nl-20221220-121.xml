<!DOCTYPE html><html lang="nb"><head><title>Lov om kommunenes ansvar på det boligsosiale feltet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2022-12-20-121</dd><dt class="dokid">DokumentID</dt><dd class="dokid">LTI/lov/2022-12-20-121</dd><dt class="ministry">Departement</dt><dd class="ministry"><ul><li>Kommunal- og distriktsdepartementet</li></ul></dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/2009-12-18-131</li><li>lov/2011-06-24-30</li></ul></dd><dt class="legalArea">Rettsområde</dt><dd class="legalArea"><ul><li>Pensjons- og trygderett &gt; Utenfor folketrygdloven</li> <li>Forvaltnings- og kommunalrett &gt; Kommuner og fylkeskommuner</li></ul></dd><dt class="dateOfPublication">Kunngjort</dt><dd class="dateOfPublication">2022-12-20 11:10</dd><dt class="journalNumber">Journalnummer</dt><dd class="journalNumber">2022-1644</dd><dt class="titleShort">Korttittel</dt><dd class="titleShort">Lov om kommunenes ansvar på det boligsosiale feltet</dd><dt class="title">Tittel</dt><dd class="title">Lov om kommunenes ansvar på det boligsosiale feltet</dd><dt class="miscInformation">Annet om dokumentet</dt><dd class="miscInformation">Prop.132 L (2021–2022), Innst.85 L (2022–2023), Lovvedtak 19 (2022–2023). Stortingets første og andre gangs behandling hhv. 8. og 12. desember 2022. Fremmet av Kommunal- og distriktsdepartementet.</dd><dt class="refid">RefID</dt><dd class="refid">lov/2022-12-20-121</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om kommunenes ansvar på det boligsosiale feltet<ul class="tocSubUl"><li>§ 1. Lovens formål</li><li>§ 2. Virkeområde</li><li>§ 3. Ansvarlig kommune</li><li>§ 4. Vanskeligstilte på boligmarkedet</li><li>§ 5. Ansvar for organisering og planlegging</li><li>§ 6. Plikt til å gi individuelt tilpasset bistand til vanskeligstilte på boligmarkedet</li><li>§ 7. Saksbehandling og klage</li><li>§ 8. Behandling av personopplysninger</li><li>§ 9. Innhenting av opplysninger. Tilgang til opplysninger fra Folkeregisteret og skattemyndighetene</li><li>§ 10. Overgangsbestemmelse</li><li>§ 11. Ikrafttredelse</li><li>§ 12. Endring i andre lover<ul class="tocSubUl"><li>§ 15. Boliger til vanskeligstilte</li></ul></li></ul></li></ul></dd></dl></header><main class="documentBody" data-lovdata-URL="LTI/lov/2022-12-20-121" id="dokument"><h1>Lov om kommunenes ansvar på det boligsosiale feltet</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 18. desember 2009 nr. 131 om sosiale tjenester i arbeids- og velferdsforvaltningen (sosialtjenesteloven).</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 24. juni 2011 nr. 30 om kommunale helse- og omsorgstjenester m.m. (helse- og omsorgstjenesteloven).</article></article></li></ul></article><article class="legalArticle" data-lovdata-URL="LTI/lov/2022-12-20-121/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Lovens formål</span></h2><article class="legalP" id="paragraf-1-ledd-1">Formålet med loven er å forebygge boligsosiale utfordringer og å bidra til at vanskeligstilte på boligmarkedet skal få bistand til å skaffe seg og beholde en egnet bolig.</article></article><article class="legalArticle" data-lovdata-URL="LTI/lov/2022-12-20-121/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Loven gjelder for alle som oppholder seg i riket, med unntak av<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">personer som ikke har lovlig opphold i riket</article></article></li><li data-li-identifier="b." data-name="b."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">personer som har søkt om beskyttelse, og som har eller kan få statlig innkvartering</article></article></li><li data-li-identifier="c." data-name="c."><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">personer som ikke er norske statsborgere, og som ikke har tilknytning til riket, med mindre annet følger av en folkerettslig avtale.</article></article></li></ul></article></article><article class="legalArticle" data-lovdata-URL="LTI/lov/2022-12-20-121/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Ansvarlig kommune</span></h2><article class="legalP" id="paragraf-3-ledd-1">Kommunens ansvar for å gi individuelt tilpasset bistand etter § 6 gjelder alle som oppholder seg i kommunen.</article><article class="legalP" id="paragraf-3-ledd-2">For den som oppholder seg i institusjon eller bolig med heldøgns omsorgstjenester, skal individuelt tilpasset bistand likevel gis av den kommunen som var oppholdskommune forut for inntaket.</article><article class="legalP" id="paragraf-3-ledd-3">En person som er bosatt i en kommune som mottar integreringstilskudd for vedkommende, har rett til bistand i denne kommunen. Hvis en person som nevnt i første punktum flytter til en annen kommune, har vedkommende rett til bistand der, dersom flyttingen er avtalt mellom de to kommunene.</article></article><article class="legalArticle" data-lovdata-URL="LTI/lov/2022-12-20-121/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Vanskeligstilte på boligmarkedet</span></h2><article class="legalP" id="paragraf-4-ledd-1">Med vanskeligstilte på boligmarkedet menes i denne loven personer som ikke kan ivareta sine interesser på boligmarkedet, og derfor trenger bistand til å skaffe eller beholde en egnet bolig.</article></article><article class="legalArticle" data-lovdata-URL="LTI/lov/2022-12-20-121/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Ansvar for organisering og planlegging</span></h2><article class="legalP" id="paragraf-5-ledd-1">Kommunen skal i sitt arbeid på det boligsosiale feltet sørge for samarbeid på tvers av sektorer og samordning av sine tjenester. For øvrig skal kommunen samarbeide med andre offentlige aktører som kan bidra til arbeidet for vanskeligstilte på boligmarkedet.</article><article class="legalP" id="paragraf-5-ledd-2">Kommunen skal ha en oversikt over behovet for både ordinære og tilpassede boliger for vanskeligstilte på boligmarkedet. Oversikten skal inngå som grunnlag for arbeidet med kommunens planstrategi etter plan- og bygningsloven § 10-1. En drøfting av kommunens boligsosiale arbeid bør inngå i strategien. Kommunen skal i sitt arbeid med kommuneplanen etter plan- og bygningsloven kapittel 11 fastsette overordnede mål og strategier for det boligsosiale arbeidet. Målene og strategiene skal være egnet til å møte de utfordringene kommunen står overfor med utgangspunkt i oversikten nevnt i første punktum.</article></article><article class="legalArticle" data-lovdata-URL="LTI/lov/2022-12-20-121/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Plikt til å gi individuelt tilpasset bistand til vanskeligstilte på boligmarkedet</span></h2><article class="legalP" id="paragraf-6-ledd-1">Kommunen skal gi individuelt tilpasset bistand til vanskeligstilte på boligmarkedet.</article><article class="legalP" id="paragraf-6-ledd-2">Kommunen vurderer hvilken bistand som skal gis. Bistandens art og omfang skal tilpasses den enkeltes behov.</article><article class="legalP" id="paragraf-6-ledd-3">Bistanden kan blant annet gå ut på å gi råd og veiledning om økonomi, bomestring, statlige og kommunale tjenestetilbud eller andre forhold av betydning for bosituasjonen. Kommunen kan også gi praktisk bistand, slik som hjelp til å søke støtte-, låne- og tilskuddsordninger eller kommunalt disponert bolig, bistand i en konkret kjøps- eller leieprosess eller bistand til å forebygge utkastelse.</article><article class="legalP" id="paragraf-6-ledd-4">Plikten til å gi individuelt tilpasset bistand omfatter også bistand til å skaffe boliger med særlig tilpasning og med hjelpe- og vernetiltak for dem som trenger det på grunn av alder, funksjonsnedsettelser eller av andre årsaker.</article></article><article class="legalArticle" data-lovdata-URL="LTI/lov/2022-12-20-121/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Saksbehandling og klage</span></h2><article class="legalP" id="paragraf-7-ledd-1">Når noen ved søknad eller på annen måte ber om bistand fra kommunen, skal kommunen ta stilling til om personen er vanskeligstilt på boligmarkedet. En avgjørelse om å gi eller avslå bistand, er et enkeltvedtak.</article><article class="legalP" id="paragraf-7-ledd-2">Hvis kommunen fatter vedtak om individuelt tilpasset bistand etter § 6, skal hovedinnholdet i bistanden angis i vedtaket.</article><article class="legalP" id="paragraf-7-ledd-3">Kommunen skal så langt som mulig samarbeide med den som skal motta bistanden, og ta hensyn til dennes ønsker.</article><article class="legalP" id="paragraf-7-ledd-4">Ved klage over enkeltvedtak er statsforvalteren klageinstans.</article></article><article class="legalArticle" data-lovdata-URL="LTI/lov/2022-12-20-121/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Behandling av personopplysninger</span></h2><article class="legalP" id="paragraf-8-ledd-1">Kommunen og statsforvalteren kan behandle personopplysninger, også personopplysninger som nevnt i personvernforordningen artikkel 9 og 10, når dette er nødvendig for å utføre oppgaver etter loven her.</article><article class="legalP" id="paragraf-8-ledd-2">Innsamlede opplysninger kan, når det er nødvendig, benyttes i forbindelse med utarbeidelse av statistikk og analyser, men kun dersom formålet ikke kan oppnås ved bruk av anonymiserte opplysninger.</article><article class="legalP" id="paragraf-8-ledd-3">Departementet kan gi forskrift om behandlingen av personopplysninger, blant annet om formålet med behandlingen, behandlingsansvar, hvem det kan behandles personopplysninger om, hvilke personopplysninger som kan behandles, adgangen til viderebehandling, utlevering og tiltak for å sikre lovlig og rettferdig behandling.</article></article><article class="legalArticle" data-lovdata-URL="LTI/lov/2022-12-20-121/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Innhenting av opplysninger. Tilgang til opplysninger fra Folkeregisteret og skattemyndighetene</span></h2><article class="legalP" id="paragraf-9-ledd-1">Opplysninger skal så langt som mulig innhentes i samarbeid med den som ber om bistand eller slik at han eller hun har kjennskap til innhentingen.</article><article class="legalP" id="paragraf-9-ledd-2">Når det er nødvendig for å utføre oppgaver etter loven her, kan kommunen kreve opplysninger fra andre offentlige organer. Dersom de etterspurte opplysningene er underlagt taushetsplikt, skal spørsmålet om de kan gis uten hinder av taushetsplikten, avgjøres etter de taushetspliktbestemmelsene som gjelder for avgiverorganet.</article><article class="legalP" id="paragraf-9-ledd-3">Likt med offentlige organer regnes organisasjoner og private som utfører oppgaver for stat, fylkeskommune eller kommune.</article><article class="legalP" id="paragraf-9-ledd-4">Kommunen kan, uten hinder av taushetsplikt, innhente opplysninger fra Folkeregisteret som er nødvendige for å utføre oppgaver etter loven her. Det samme gjelder opplysninger fra skattemyndighetene som er nødvendige for å utføre oppgaver etter loven her.</article><article class="legalP" id="paragraf-9-ledd-5">Departementet kan gi forskrift, blant annet om hvilke opplysninger kommunen kan innhente, hvilke organer opplysninger kan innhentes fra, og hvilke opplysninger som kan innhentes fra skattemyndighetene etter fjerde ledd annet punktum.</article></article><article class="legalArticle" data-lovdata-URL="LTI/lov/2022-12-20-121/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Overgangsbestemmelse</span></h2><article class="legalP" id="paragraf-10-ledd-1">Kravene til planstrategi og kommuneplan etter § 5 annet ledd skal være oppfylt senest fire år etter at loven trer i kraft.</article></article><article class="legalArticle" data-lovdata-URL="LTI/lov/2022-12-20-121/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Loven gjelder fra den tiden Kongen bestemmer.</article></article><article class="legalArticle" data-lovdata-URL="LTI/lov/2022-12-20-121/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Endring i andre lover</span></h2><article class="legalP" id="paragraf-12-ledd-1">Med virkning fra loven trer i kraft gjøres følgende endringer i andre lover:</article> <article class="defaultP" margin-top="true"><strong>1.</strong> I lov 18. desember 2009 nr. 131 om sosiale tjenester i arbeids- og velferdsforvaltningen skal § 15 lyde:</article><article class="futureLegalArticle" data-name="§15" id="paragraf-12-foreslåttparagraf-1"><span class="futureLegalArticleHeader"><span class="legalArticleValue">§ 15</span>. <span class="legalArticleTitle">Boliger til vanskeligstilte</span></span><article class="legalP" id="paragraf-12-foreslåttparagraf-1-ledd-1">Kommunen skal bistå vanskeligstilte på boligmarkedet etter reglene i lov 20. desember 2022 nr. 121 om kommunenes ansvar på det boligsosiale feltet. Kommunen i arbeids- og velferdsforvaltningen skal medvirke i kommunens boligsosiale arbeid.</article></article> <article class="defaultP" margin-top="true"><strong>2.</strong> I lov 24. juni 2011 nr. 30 om kommunale helse- og omsorgstjenester m.m. oppheves: § 3-7.</article></article></main></body></html>