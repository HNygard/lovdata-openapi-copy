<!DOCTYPE html><html lang="no"><head><title>Retningslinjer for lokalisering av statlege arbeidsplassar og statleg tenesteproduksjon</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-08-12-1435</dd><dt class="dokid">DokumentID</dt><dd class="dokid">LTI/forskrift/2022-08-12-1435</dd><dt class="ministry">Departement</dt><dd class="ministry"><ul><li>Kommunal- og distriktsdepartementet</li></ul></dd><dt class="subunit">Etat</dt><dd class="subunit"><ul><li>Regionalpolitisk avdeling</li></ul></dd><dt class="dateInForce">I kraft fra</dt><dd class="dateInForce">2022-08-12</dd><dt class="changesToDocuments">Endrer</dt><dd class="changesToDocuments"><ul><li>forskrift/2019-11-08-1473</li></ul></dd><dt class="dateOfPublication">Kunngjort</dt><dd class="dateOfPublication">2022-08-12 16:00</dd><dt class="journalNumber">Journalnummer</dt><dd class="journalNumber">2022-1113</dd><dt class="title">Tittel</dt><dd class="title">Retningslinjer for lokalisering av statlege arbeidsplassar og statleg tenesteproduksjon</dd><dt class="miscInformation">Annet om dokumentet</dt><dd class="miscInformation"><strong>Heimel:</strong> Fastsett ved kgl.res. 12. august 2022. Fremja av Kommunal- og distriktsdepartementet.</dd><dt class="refid">RefID</dt><dd class="refid">forskrift/2022-08-12-1435</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Retningslinjer for lokalisering av statlege arbeidsplassar og statleg tenesteproduksjon<ul class="tocSubUl"><li>1. Innleiing</li><li>2. Føremål</li><li>3. Virkeområde</li><li>4. Ansvar og roller</li><li>5. Krav til vurdering ved lokalisering av statlege arbeidsplassar<ul class="tocSubUl"><li>5.1 Krav til vurderinga. Lokaliseringsalternativ og utflytting frå Oslo, sentrale kommunar i Oslo-området eller andre av dei største byane</li><li>5.2 Vurdering av alternative stader for lokalisering<ul class="tocSubUl"><li>5.2.1 Vilkår for lokalisering</li><li>5.2.2 Vurdering av lokaliseringspolitiske omsyn</li><li>5.2.3 Kostnadseffektivitet og effektiv oppgåveløysing</li></ul></li><li>5.3 Konsekvensane for arbeidsmarknadar og avbøtande tiltak</li></ul></li><li>6. Rapportering</li></ul></li></ul></dd></dl></header><main class="documentBody" data-lovdata-URL="LTI/forskrift/2022-08-12-1435" id="dokument"><h1>Retningslinjer for lokalisering av statlege arbeidsplassar og statleg tenesteproduksjon</h1><article class="defaultP">Retningslinjene erstattar tidlegare retningslinjer, jf. kgl.res. 8. november 2019 nr. 1473.</article><section class="section" data-name="kap1" id="kapittel-1" data-lovdata-URL="LTI/forskrift/2022-08-12-1435/KAPITTEL_1"><h2>1. Innleiing</h2><article class="legalP" id="kapittel-1-ledd-1">Retningslinjene fastset føremål for den statlege lokaliseringspolitikken, og vurderings- og prosedyrekrav i samband med lokalisering av statlege arbeidsplassar og statleg tenesteproduksjon. Eigne retningslinjer gjeld for den konkrete plasseringa i eit senterområde og for bygge- og leigesaker i statleg sivil sektor<sup class="footnotereference" data-footnotereferencevalue="1" data-unique-footnote-counter="1">1</sup>.</article><article class="legalP" id="kapittel-1-ledd-2">Retningslinjene kjem i tillegg til og ikkje til erstatning for krava som følgjer av utgreiingsinstruksen.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Sjå Statlige planretningslinjer for samordnet bolig-, areal- og transportplanlegging <article class="footnoteDefaultP">Sjå Instruks om håndtering av bygge- og leiesaker i statlig sivil sektor</article></article></footer></section><section class="section" data-name="kap2" id="kapittel-2" data-lovdata-URL="LTI/forskrift/2022-08-12-1435/KAPITTEL_2"><h2>2. Føremål</h2><article class="legalP" id="kapittel-2-ledd-1">Den statlege lokaliseringspolitikken skal, ved oppfølginga av desse retningslinjene, medverke til<ul class="defaultList"><li data-li-identifier="•" data-name="•"><article class="listArticle" id="kapittel-2-ledd-1-punkt-1"><article class="legalP" id="kapittel-2-ledd-1-punkt-1-ledd-1">ei fordeling av statlege arbeidsplassar som medverkar til å utvikle robuste arbeidsmarknader i alle delar av landet</article></article></li><li data-li-identifier="•" data-name="•"><article class="listArticle" id="kapittel-2-ledd-1-punkt-2"><article class="legalP" id="kapittel-2-ledd-1-punkt-2-ledd-1">å redusere dei samla negative verknadene som bortfall av statlege arbeidsplassar har for kommunar og arbeidsmarknadsregionar</article></article></li><li data-li-identifier="•" data-name="•"><article class="listArticle" id="kapittel-2-ledd-1-punkt-3"><article class="legalP" id="kapittel-2-ledd-1-punkt-3-ledd-1">lokalisering av statleg tenesteproduksjon som sikrar befolkninga i alle delar av landet god tilgang til statlege tenester</article></article></li><li data-li-identifier="•" data-name="•"><article class="listArticle" id="kapittel-2-ledd-1-punkt-4"><article class="legalP" id="kapittel-2-ledd-1-punkt-4-ledd-1">at nye og omlokaliserte statlege verksemder i hovudsak blir lokaliserte utanfor Oslo, sentrale kommunar i Oslo-området eller andre av dei største byane</article></article></li><li data-li-identifier="•" data-name="•"><article class="listArticle" id="kapittel-2-ledd-1-punkt-5"><article class="legalP" id="kapittel-2-ledd-1-punkt-5-ledd-1">at veksten i eksisterande verksemder, og som har ein regional struktur, i hovudsak skal skje utanfor dei største byane</article></article></li><li data-li-identifier="•" data-name="•"><article class="listArticle" id="kapittel-2-ledd-1-punkt-6"><article class="legalP" id="kapittel-2-ledd-1-punkt-6-ledd-1">at kostnadseffektivitet og effektiv oppgåveløysing blir inkludert i vurderinga av lokaliseringsalternativ.</article></article></li></ul></article><article class="legalP" id="kapittel-2-ledd-2">Regjeringa har som mål å halde oppe norske samfunn på Svalbard. Flytting av statlege arbeidsplassar til Longyearbyen er eit aktuelt verkemiddel får å nå det målet.</article></section><section class="section" data-name="kap3" id="kapittel-3" data-lovdata-URL="LTI/forskrift/2022-08-12-1435/KAPITTEL_3"><h2>3. Virkeområde</h2><article class="defaultP"><i>Retningslinjene gjeld</i><ul class="defaultList"><li data-li-identifier="•" data-name="•"><article class="listArticle" id="kapittel-3-punkt-1"><article class="legalP" id="kapittel-3-punkt-1-ledd-1">For statsforvaltinga, det vil seie ordinære forvaltingsorgan, forvaltingsorgan med særskilde fullmakter og forvaltingsverksemder. Departementa sin eigen organisasjon er unnateken.</article></article></li><li data-li-identifier="•" data-name="•"><article class="listArticle" id="kapittel-3-punkt-2"><article class="legalP" id="kapittel-3-punkt-2-ledd-1">Ved oppretting av nye verksemder, inkludert nye statlege verksemder som blir etablerte på grunnlag av personale frå eksisterande verksemder.</article></article></li><li data-li-identifier="•" data-name="•"><article class="listArticle" id="kapittel-3-punkt-3"><article class="legalP" id="kapittel-3-punkt-3-ledd-1">Ved omlokalisering av verksemder, funksjoner, oppgåver og nedlegging av organisasjonseiningar.</article></article></li><li data-li-identifier="•" data-name="•"><article class="listArticle" id="kapittel-3-punkt-4"><article class="legalP" id="kapittel-3-punkt-4-ledd-1">Ved etablering av nye einingar eller utviding som følgje av nye oppgåver, under eksisterande verksemder. Det kan gjerast unntak ved mindre endringar og justeringar i eiga verksemd.</article></article></li></ul></article><article class="defaultP"><i>Retningslinjene gjeld ikkje</i></article><article class="legalP" id="kapittel-3-ledd-1">Retningslinjene gjeld ikkje for stiftingar, statsføretak, særlovsselskap, statsselskap eller andre føretak som staten eig. Retningslinjene gjeld heller ikkje for Forsvaret si operative verksemd, og den delen av Arbeids- og velferdsetaten (NAV) som er regulert gjennom avtale mellom NAV og kommunane.</article><article class="legalP" id="kapittel-3-ledd-2">Retningslinjene gjeld vidare ikkje<ul class="defaultList"><li data-li-identifier="•" data-name="•"><article class="listArticle" id="kapittel-3-ledd-2-punkt-1"><article class="legalP" id="kapittel-3-ledd-2-punkt-1-ledd-1">for klart tidsavgrensa oppretta arbeidsplassar</article></article></li><li data-li-identifier="•" data-name="•"><article class="listArticle" id="kapittel-3-ledd-2-punkt-2"><article class="legalP" id="kapittel-3-ledd-2-punkt-2-ledd-1">for kollegiale organ som råd og utval</article></article></li><li data-li-identifier="•" data-name="•"><article class="listArticle" id="kapittel-3-ledd-2-punkt-3"><article class="legalP" id="kapittel-3-ledd-2-punkt-3-ledd-1">ved flytting innanfor same kommune som følgje av at leigekontraktar går ut<sup class="footnotereference" data-footnotereferencevalue="2" data-unique-footnote-counter="2">2</sup></article></article></li><li data-li-identifier="•" data-name="•"><article class="listArticle" id="kapittel-3-ledd-2-punkt-4"><article class="legalP" id="kapittel-3-ledd-2-punkt-4-ledd-1">der ei verksemd berre skifter namn og organisasjonsnummer.</article></article></li></ul></article><footer class="footnotes"><article class="footnote" data-name="2" data-unique-footnote-counter="2"><span class="footnoteLabel">2</span> Instruks om håndtering av bygge- og leiesaker i statlig sivil sektor gjeld likevel her, sjå desse retningslinjene pkt. 1.</article></footer></section><section class="section" data-name="kap4" id="kapittel-4" data-lovdata-URL="LTI/forskrift/2022-08-12-1435/KAPITTEL_4"><h2>4. Ansvar og roller</h2><article class="legalP" id="kapittel-4-ledd-1">Kommunal- og distriktsdepartementet (KDD) har det overordna ansvaret for å tolke og gi informasjon om retningslinjene.</article><article class="legalP" id="kapittel-4-ledd-2">Fagdepartementa har det overordna ansvaret for at retningslinjene blir gjort kjende i underliggjande verksemder som er omfatta av retningslinjene, og for at retningslinjene blir følgde.</article><article class="legalP" id="kapittel-4-ledd-3">Fagdepartementa skal varsle KDD ved oppstart av prosessar innan eige ansvarsområde som er omfatta av retningslinjene.</article><article class="legalP" id="kapittel-4-ledd-4">Fagdepartementa skal tidleg i prosessen stille tydelege krav til utgreiingar av lokaliseringspolitiske omsyn, inkludert lokaliseringsalternativ som skal utgreiast. Dette skal skje i samråd med KDD.</article><article class="legalP" id="kapittel-4-ledd-5">Sektorstyresmaktene bør som hovudregel informere dei aktuelle lokale og regionale styresmaktene om relevant utgreiingsarbeid dersom det er sannsynleg at det vil føre til strukturendringar i deira område.</article><article class="legalP" id="kapittel-4-ledd-6">Ved større strukturendringar har fagdepartementet ansvar for å vurdere behov for avbøtande tiltak.</article><article class="legalP" id="kapittel-4-ledd-7">Vurderingar av lokaliseringsalternativ i tråd med retningslinjene, jf. pkt. 5, skal sendast KDD før endeleg avgjerd blir fatta. Fagdepartementa har ansvar for å sikre at dette skjer. KDD skal få ein rimeleg frist til å avklare og gi tilbakemelding på om vurderingane oppfyller krava i retningslinjene.</article><article class="legalP" id="kapittel-4-ledd-8">Fagdepartementet gjer det endelege vedtaket om lokalisering av underliggjande verksemder som er omfatta av retningslinjene, også nedlegging av organisasjonseiningar. Ved avgjerd om lokalisering ved større strukturendringar og ved oppretting av ny statleg verksemd, skal saka leggjast føre regjeringa.</article><article class="legalP" id="kapittel-4-ledd-9">Forslag om å etablere eller flytte statlege verksemder til Oslo, sentrale kommunar i Oslo-området eller andre av dei største byane skal alltid leggjast fram for regjeringa.</article><article class="legalP" id="kapittel-4-ledd-10">Styra for universitet og høgskule kan gjere endeleg vedtak om lokalisering med heimel i universitets- og høgskolelova.</article></section><section class="section" data-name="kap5" id="kapittel-5" data-lovdata-URL="LTI/forskrift/2022-08-12-1435/KAPITTEL_5"><h2>5. Krav til vurdering ved lokalisering av statlege arbeidsplassar</h2><section class="section" data-name="kap5.1" id="kapittel-5-kapittel-1" data-lovdata-URL="LTI/forskrift/2022-08-12-1435/KAPITTEL_5-1"><h3>5.1 Krav til vurderinga. Lokaliseringsalternativ og utflytting frå Oslo, sentrale kommunar i Oslo-området eller andre av dei største byane</h3><article class="legalP" id="kapittel-5-kapittel-1-ledd-1">Ved prosessar som er omfatta av retningslinjene, skal ei skriftleg vurdering liggje til grunn for val av lokalisering.</article><article class="legalP" id="kapittel-5-kapittel-1-ledd-2">Utgreiingar om strukturendringar skal innehalde ei vurdering av mogleg utflytting frå Oslo, sentrale kommunar i Oslo-området eller andre av dei største byane. Som eit minimum skal det gjerast ei vurdering av om delar av verksemda og løysing av oppgåver som ligg i Oslo, sentrale kommunar i Oslo-området eller andre av dei største byane kan flyttast ut.</article><article class="legalP" id="kapittel-5-kapittel-1-ledd-3">Ved oppretting av ny verksemd eller nye einingar, og ved utflytting frå Oslo, sentrale kommunar i Oslo-området eller andre av dei største byane, skal vurderinga innehalde alternative stader for lokalisering. Minst tre alternativ bør vurderast, eit av alternativa skal vere i sentralitetsklasse 3 til 6<sup class="footnotereference" data-footnotereferencevalue="3" data-unique-footnote-counter="3">3</sup>. Unntak frå dette skal grunngjevast.</article><article class="legalP" id="kapittel-5-kapittel-1-ledd-4">Ved omlokalisering av verksemder, funksjonar eller oppgåver, skal moglegheitene i eksisterande regionstruktur vurderast. Dersom verksemda har ein regional struktur, skal omlokalisering i hovudsak skje til den delen av strukturen som ligg utanfor dei største byane.</article><article class="legalP" id="kapittel-5-kapittel-1-ledd-5">Ved utviding som følgje av nye oppgåver eller funksjonar under eksisterande verksemder med ein regional struktur, eller ved mindre endringar og justeringar i eiga verksemd, skal veksten i hovudsak skje ved lokalitetane utanfor dei største byane.</article><article class="legalP" id="kapittel-5-kapittel-1-ledd-6">I dei tilfella der det berre er mindre justeringar i verksemda, til dømes nedlegging av ein einskild organisasjonseining, er det tilstrekkeleg å gjere greie for årsaka til nedlegginga, utviklinga i statlege arbeidsplassar i det aktuelle området og eventuelle avbøtande tiltak for det lokale og regionale tenestetilbodet.</article><footer class="footnotes"><article class="footnote" data-name="3" data-unique-footnote-counter="3"><span class="footnoteLabel">3</span> https://www.ssb.no/befolkning/artikler-og-publikasjoner/sentralitetsindeksen.oppdatering-med-2020-kommuner</article></footer></section><section class="section" data-name="kap5.2" id="kapittel-5-kapittel-2" data-lovdata-URL="LTI/forskrift/2022-08-12-1435/KAPITTEL_5-2"><h3>5.2 Vurdering av alternative stader for lokalisering</h3><article class="legalP" id="kapittel-5-kapittel-2-ledd-1">Som grunnlag for val av og vurdering av alternative stader for lokalisering, skal følgjande omsyn leggjast til grunn:<ul class="defaultList"><li data-li-identifier="•" data-name="•"><article class="listArticle" id="kapittel-5-kapittel-2-ledd-1-punkt-1"><article class="legalP" id="kapittel-5-kapittel-2-ledd-1-punkt-1-ledd-1">Vilkår for lokalisering</article></article></li><li data-li-identifier="•" data-name="•"><article class="listArticle" id="kapittel-5-kapittel-2-ledd-1-punkt-2"><article class="legalP" id="kapittel-5-kapittel-2-ledd-1-punkt-2-ledd-1">Føremålet med lokaliseringspolitikken</article></article></li><li data-li-identifier="•" data-name="•"><article class="listArticle" id="kapittel-5-kapittel-2-ledd-1-punkt-3"><article class="legalP" id="kapittel-5-kapittel-2-ledd-1-punkt-3-ledd-1">Kostnadseffektivitet og effektiv oppgåveløysing</article></article></li></ul></article><article class="legalP" id="kapittel-5-kapittel-2-ledd-2">Dei ulike omsyna skal vegast mot kvarandre, og det skal gå fram av vurderinga korleis dei ulike omsyna påverkar kvarandre og på kva måte motstridande omsyn er tekne hand om.</article><article class="legalP" id="kapittel-5-kapittel-2-ledd-3">Følgjande omsyn skal leggjast til grunn:</article><section class="section" data-name="kap5.2.1" id="kapittel-5-kapittel-2-kapittel-1" data-lovdata-URL="LTI/forskrift/2022-08-12-1435/KAPITTEL_5-2-1"><h4>5.2.1 Vilkår for lokalisering</h4><ul class="defaultList"><li data-li-identifier="1." data-name="1."><article class="listArticle" id="kapittel-5-kapittel-2-kapittel-1-punkt-1"><span class="miscHeadline"><i>Krav til nærleik til tenesta</i></span><article class="legalP" id="kapittel-5-kapittel-2-kapittel-1-punkt-1-ledd-1">Det er naturleg å skilje mellom staduavhengige og stadavhengige tenester etter kva grad tenesta krev fysisk nærleik til brukarane. Før avgjerd om (ny) lokalisering av verksemda, skal type og hyppigheit av publikumskontakt dokumenterast. Jo meir avhengig verksemda er av direkte kontakt med brukarane, desto nærare brukarane må verksemda vere lokalisert.</article></article></li><li data-li-identifier="2." data-name="2."><article class="listArticle" id="kapittel-5-kapittel-2-kapittel-1-punkt-2"><span class="miscHeadline"><i>Kompetansekrav til dei som skal utføre arbeidsoppgåvene</i></span><article class="legalP" id="kapittel-5-kapittel-2-kapittel-1-punkt-2-ledd-1">I kva grad verksemda vil vere i stand til å rekruttere og ta vare på kvalifisert arbeidskraft, er eit viktig moment når ein skal ta stilling til lokaliseringa. Verksemda sitt kompetansebehov skal dokumenterast og grunngjevast. Dette må vurderast opp mot potensialet for at aktuelle lokaliseringsalternativ kan tilfredsstille verksemda sitt kompetansebehov.</article></article></li><li data-li-identifier="3." data-name="3."><article class="listArticle" id="kapittel-5-kapittel-2-kapittel-1-punkt-3"><span class="miscHeadline"><i>Krav til infrastruktur, nærleik til andre typar fagmiljø, offentlege styresmakter m.m.</i></span><article class="legalP" id="kapittel-5-kapittel-2-kapittel-1-punkt-3-ledd-1">Enkelte verksemder stiller særskilde krav til fysisk og digital infrastruktur. Det kan til dømes vere nærleik til flyplass, jernbane, eller annan kommunikasjon. Ein del verksemder kan også ha behov for nærleik til særskilde offentlege styresmakter, forskingsmiljø osb. Verksemda sitt behov for nærleik til særskild infrastruktur eller spesielle typar fagmiljø, offentlege styresmakter eller anna, skal dokumenterast og grunngjevast.</article></article></li></ul></section><section class="section" data-name="kap5.2.2" id="kapittel-5-kapittel-2-kapittel-2" data-lovdata-URL="LTI/forskrift/2022-08-12-1435/KAPITTEL_5-2-2"><h4>5.2.2 Vurdering av lokaliseringspolitiske omsyn</h4><article class="legalP" id="kapittel-5-kapittel-2-kapittel-2-ledd-1">Ved oppretting av nye eller ved strukturendring eller omlokalisering av statlege verksemder, skal det leggjast vekt på lokalisering i regionale sentra der verksemda har størst potensial for å bidra til det lokale tilbodet av arbeidsplassar, både med omsyn til omfang og breidde.</article><article class="legalP" id="kapittel-5-kapittel-2-kapittel-2-ledd-2">Utgreiingar og avgjerder om strukturendringar skal ta omsyn til utviklinga i talet på statlege arbeidsplassar i kommunar og arbeidsmarknadsregionar som endringane vedkjem, for å redusere samla, negative verknader for lokale og regionale arbeidsmarknader.</article><article class="legalP" id="kapittel-5-kapittel-2-kapittel-2-ledd-3">Nye statlege verksemder skal som hovudregel ikkje lokaliserast i Oslo, sentrale kommunar i Oslo-området eller andre av dei største byane. Unntak frå dette skal vere særleg grunna. Dersom særlege grunnar tilseier lokalisering i desse områda, skal verksemda søkast lokalisert i Groruddalen eller i tilsvarande område der verksemda vil gi størst bidrag til utviklinga i Oslo og sentrale kommunar i Oslo-området. Dette gjeld også når det er aktuelt å etablere nye arbeidsoppgåver og einingar på område der det allereie finst verksemder i desse områda. Ved omlokalisering av statleg verksemd som ligg utanfor Oslo, sentrale kommunar i Oslo-området eller andre av dei største byane, skal ho som hovudregel ikkje flyttast til desse områda.</article><article class="legalP" id="kapittel-5-kapittel-2-kapittel-2-ledd-4">Ved etablering eller flytting av statlege arbeidsplassar skal det bli tatt omsyn til lokaliseringspolitiske avtaler inngått mellom fylke i samband med regionreforma i dei aktuelle fylka. Lokalisering av statlege arbeidsplassar som kan vere i strid med slike avtalar, skal leggjast fram for regjeringa.</article></section><section class="section" data-name="kap5.2.3" id="kapittel-5-kapittel-2-kapittel-3" data-lovdata-URL="LTI/forskrift/2022-08-12-1435/KAPITTEL_5-2-3"><h4>5.2.3 Kostnadseffektivitet og effektiv oppgåveløysing</h4><article class="legalP" id="kapittel-5-kapittel-2-kapittel-3-ledd-1">Eit av dei overordna måla for statleg forvalting er at ho skal vere kostnadseffektiv. Ved val av (ny) lokalisering av statleg verksemd skal kostnadene ved dei ulike lokaliseringsalternativa dokumenterast. Dette kan mellom anna vere kostnader knytt til husleige, løn, kvalitet i tenesta, men òg produktivitetsforbetringar gjennom realisering av potensielle gevinstar av effektivisering ved omorganisering og utskifting av tilsette.</article></section></section><section class="section" data-name="kap5.3" id="kapittel-5-kapittel-3" data-lovdata-URL="LTI/forskrift/2022-08-12-1435/KAPITTEL_5-3"><h3>5.3 Konsekvensane for arbeidsmarknadar og avbøtande tiltak</h3><article class="legalP" id="kapittel-5-kapittel-3-ledd-1">Ved forslag om å endre lokalisering av eksisterande statleg verksemd, skal det gjerast greie for konsekvensane for arbeidsmarknaden(e) som mistar statlege arbeidsplassar. Ved større strukturendringar har fagdepartementet ansvar for å vurdere behov for avbøtande tiltak.</article></section></section><section class="section" data-name="kap6" id="kapittel-6" data-lovdata-URL="LTI/forskrift/2022-08-12-1435/KAPITTEL_6"><h2>6. Rapportering</h2><article class="legalP" id="kapittel-6-ledd-1">KDD har ansvar for å rapportere på ein føremålstenleg måte til regjering og storting om utviklinga i den regionale fordelinga av statlege arbeidsplassar.</article><article class="legalP" id="kapittel-6-ledd-2">KDD har ansvar for å orientere regjeringa om pågåande endringsprosessar som i sum kan ha konsekvensar for dei overordna føremåla med lokaliseringspolitikken.</article></section></main></body></html>