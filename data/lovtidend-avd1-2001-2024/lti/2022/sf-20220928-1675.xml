<!DOCTYPE html><html lang="no"><head><title>Overgangsregler til lov 18. desember 2020 nr. 146 om finansavtaler</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-09-28-1675</dd><dt class="dokid">DokumentID</dt><dd class="dokid">LTI/forskrift/2022-09-28-1675</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Lovavdelingen</li></ul></dd><dt class="dateInForce">I kraft fra</dt><dd class="dateInForce">2023-01-01</dd><dt class="basedOn">Hjemmel</dt><dd class="basedOn"><ul><li>lov/2020-12-18-146/§8-2</li></ul></dd><dt class="dateOfPublication">Kunngjort</dt><dd class="dateOfPublication">2022-09-29 14:55</dd><dt class="journalNumber">Journalnummer</dt><dd class="journalNumber">2022-1303</dd><dt class="title">Tittel</dt><dd class="title">Overgangsregler til lov 18. desember 2020 nr. 146 om finansavtaler</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og beredskapsdepartementet 28. september 2022 med hjemmel i lov 18. desember 2020 nr. 146 om finansavtaler (finansavtaleloven) § 8-2 tredje ledd.</dd><dt class="refid">RefID</dt><dd class="refid">forskrift/2022-09-28-1675</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Overgangsregler til lov 18. desember 2020 nr. 146 om finansavtaler<ul class="tocSubUl"><li>§ 1. Endring av rentevilkår mv.</li><li>§ 2. Passivt samtykke til endring av kredittvilkår og oppsigelsesrett for kredittyteren</li><li>§ 3. Endring av vilkår om kostnader for andre avtaler enn avtaler som nevnt i § 1</li><li>§ 4. Elektronisk kommunikasjon</li><li>§ 5. Tjenester omfattet av verdipapirfondloven</li><li>§ 6. Overgangsregler for Lånekassen</li><li>§ 7. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2022-09-28-1675" id="dokument"><h1>Overgangsregler til lov 18. desember 2020 nr. 146 om finansavtaler</h1><article class="legalArticle" data-lovdata-URL="LTI/forskrift/2022-09-28-1675/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Endring av rentevilkår mv.</span></h2><article class="legalP" id="paragraf-1-ledd-1">Har kredittyteren i kredittavtale som er inngått før 1. januar 2023, forbeholdt seg retten til ensidig å øke renter, gebyrer og andre kredittkostnader til skade for forbrukeren etter lov 25. juni 1999 nr. 46 om finansavtaler og finansoppdrag § 49 annet ledd, kan reglene i den nevnte loven anvendes for endring av slike kredittvilkår når varselet etter § 50 sendes før 1. juli 2023. Etter dette tidspunktet gjelder reglene i lov 18. desember 2020 nr. 146 om finansavtaler for endring av kredittavtalens vilkår om renter, gebyrer og andre kredittkostnader med de endringer som følger av overgangsreglene § 2.</article><article class="legalP" id="paragraf-1-ledd-2">For kredittavtaler som inngås fra og med 1. januar 2023 og til og med 30. juni 2023, kan kredittyteren forbeholde seg retten til ensidig å øke renter, gebyrer og andre kredittkostnader til skade for forbrukeren etter reglene i lov 25. juni 1999 nr. 46 om finansavtaler og finansoppdrag § 49 annet ledd, og kan i så fall anvende reglene i den nevnte loven for endring av slike kredittvilkår når varselet etter § 50 sendes før 1. juli 2023. Etter dette tidspunktet gjelder reglene i lov 18. desember 2020 nr. 146 om finansavtaler for endring av kredittavtalens vilkår om renter, gebyrer og andre kredittkostnader med de endringer som følger av overgangsreglene § 2.</article></article><article class="legalArticle" data-lovdata-URL="LTI/forskrift/2022-09-28-1675/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Passivt samtykke til endring av kredittvilkår og oppsigelsesrett for kredittyteren</span></h2><article class="legalP" id="paragraf-2-ledd-1">For kredittavtaler som nevnt i § 1 og som er inngått før 1. juli 2023, gjelder følgende fra 1. juli 2023:<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">For endring av avtalens vilkår om renter, gebyrer og andre kredittkostnader som nevnt i § 1 kan kunden bli bundet ved passivt samtykke etter reglene i lov 18. desember 2020 nr. 146 om finansavtaler § 3-14 selv om dette ikke er avtalt.</article></article></li><li data-li-identifier="b." data-name="b."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">Dersom kunden i samsvar med lov 18. desember 2020 nr. 146 om finansavtaler § 3-14 avviser forslag om en saklig begrunnet endring av avtalens vilkår om renter, gebyrer og andre kredittkostnader til kundens ugunst, kan kredittyteren si opp kredittavtalen selv om et vilkår om kredittyterens rett til oppsigelse ikke er inntatt i kredittavtalen. Kredittyteren skal i varsel om endring av vilkårene opplyse om at manglende samtykke fra kunden gir kredittyteren rett til å si opp avtalen etter reglene i denne paragrafen, og at kunden har rett til å si opp avtalen straks og vederlagsfritt innen iverksettingstidspunktet for nye avtalevilkår.</article></article></li></ul></article><article class="legalP" id="paragraf-2-ledd-2">Første ledd kan fravikes ved avtale.</article></article><article class="legalArticle" data-lovdata-URL="LTI/forskrift/2022-09-28-1675/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Endring av vilkår om kostnader for andre avtaler enn avtaler som nevnt i § 1</span></h2><article class="legalP" id="paragraf-3-ledd-1">For avtaler om andre finansielle tjenester enn kredittavtaler som nevnt i § 1 hvor tjenesteyteren i samsvar med ellers gjeldende rettsregler har en avtalt rett til ensidig å endre vilkår om renter, gebyrer og andre kostnader, gjelder reglene i § 2 tilsvarende. For endring av slike avtalevilkår gjelder reglene i lov 18. desember 2020 nr. 146 om finansavtaler først fra 1. juli 2023.</article></article><article class="legalArticle" data-lovdata-URL="LTI/forskrift/2022-09-28-1675/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Elektronisk kommunikasjon</span></h2><article class="legalP" id="paragraf-4-ledd-1">Tjenesteyterens opplysningsplikt etter lov 18. desember 2020 nr. 146 om finansavtaler § 3-2 første ledd annet punktum gjelder ikke overfor kunder som før 1. januar 2023 har samtykket til bruk av elektronisk kommunikasjon.</article></article><article class="legalArticle" data-lovdata-URL="LTI/forskrift/2022-09-28-1675/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tjenester omfattet av verdipapirfondloven</span></h2><article class="legalP" id="paragraf-5-ledd-1">For tjenester som er omfattet av verdipapirfondloven, gjelder regler i lov 18. desember 2020 nr. 146 om finansavtaler fra 1. juli 2023.</article></article><article class="legalArticle" data-lovdata-URL="LTI/forskrift/2022-09-28-1675/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Overgangsregler for Lånekassen</span></h2><article class="legalP" id="paragraf-6-ledd-1">For Statens lånekasse for utdanning gjelder reglene i lov 25. juni 1999 nr. 46 om finansavtaler og finansoppdrag og forskrift 30. juni 2000 nr. 653 om unntak fra og tilpasninger til lov 25. juni 1999 nr. 46 om finansavtaler og finansoppdrag (finansavtaleloven) for Statens lånekasse for utdanning frem til 1. juli 2023.</article></article><article class="legalArticle" data-lovdata-URL="LTI/forskrift/2022-09-28-1675/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse</span></h2><article class="legalP" id="paragraf-7-ledd-1">Overgangsreglene gjelder fra 1. januar 2023.</article></article></main></body></html>