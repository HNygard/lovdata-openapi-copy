<!DOCTYPE html><html lang="no"><head><title>Forskrift om tilskuddsordning for publikumsarrangement av nasjonal verdi i idrettssektoren</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-02-10-236</dd><dt class="dokid">DokumentID</dt><dd class="dokid">LTI/forskrift/2022-02-10-236</dd><dt class="ministry">Departement</dt><dd class="ministry"><ul><li>Kultur- og likestillingsdepartementet</li></ul></dd><dt class="subunit">Etat</dt><dd class="subunit"><ul><li>Sivilsamfunns- og idrettsavdelingen</li></ul></dd><dt class="dateInForce">I kraft fra</dt><dd class="dateInForce">2022-02-10, med virkning fra 2022-01-01 – 2022-03-31</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2022-02-14 14:50</dd><dt class="journalNumber">Journalnummer</dt><dd class="journalNumber">2022-0199</dd><dt class="title">Tittel</dt><dd class="title">Forskrift om tilskuddsordning for publikumsarrangement av nasjonal verdi i idrettssektoren</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kultur- og likestillingsdepartementet 10. februar 2022 til gjennomføring av Stortingets budsjettvedtak 24. januar 2022.</dd><dt class="refid">RefID</dt><dd class="refid">forskrift/2022-02-10-236</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskuddsordning for publikumsarrangement av nasjonal verdi i idrettssektoren<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Arrangement som omfattes av ordningen</li><li>§ 4. Hva kan det søkes om tilskudd til</li><li>§ 5. Mindreinntekter</li><li>§ 6. Avgrensninger</li><li>§ 7. Tilskuddets størrelse</li><li>§ 8. Krav til søknaden</li><li>§ 9. Saksbehandling og kontroll</li><li>§ 10. Dokumentasjon</li><li>§ 11. Klage</li><li>§ 12. Tilbakebetaling</li><li>§ 13. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2022-02-10-236" id="dokument"><h1>Forskrift om tilskuddsordning for publikumsarrangement av nasjonal verdi i idrettssektoren</h1><article class="legalArticle" data-lovdata-URL="LTI/forskrift/2022-02-10-236/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med denne tilskuddsordningen er å stimulere til at publikumsarrangement av nasjonal verdi innenfor idrettsfeltet kan gjennomføres gjennom delvis dekning av merkostnader og mindreinntekter som følge av restriksjoner eller råd gitt av offentlige myndigheter i forbindelse med covid-19-utbruddet.</article></article><article class="legalArticle" data-lovdata-URL="LTI/forskrift/2022-02-10-236/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Ordningen gjelder for arrangement som framgår av § 3 og som er planlagt avholdt i Norge i perioden fra 1. januar til og med 31. mars 2022, og som har merkostnader og/eller mindreinntekter knyttet til arrangementet som følge av restriksjoner eller råd fra offentlige myndigheter i forbindelse med covid-19-utbruddet.</article><article class="legalP" id="paragraf-2-ledd-2">Ordningen gjelder også for avlyste arrangement når avlysningen kommer som følge av restriksjoner eller råd fra offentlige myndigheter i forbindelse med covid-19-utbruddet.</article><article class="legalP" id="paragraf-2-ledd-3">Søker, eller søkers eier må være registrert i Frivillighetsregisteret på søknadstidspunktet.</article><article class="legalP" id="paragraf-2-ledd-4">Organisasjoner som er under konkursbehandling kan ikke søke om, eller motta tilskudd.</article></article><article class="legalArticle" data-lovdata-URL="LTI/forskrift/2022-02-10-236/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Arrangement som omfattes av ordningen</span></h2><article class="legalP" id="paragraf-3-ledd-1">Følgende idrettsarrangement er omfattet av ordningen:<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">Publikumsarrangement på nasjonalt nivå <ul class="defaultList"><li data-li-identifier="a." data-name="a."><article class="listArticle" id="paragraf-3-ledd-1-punkt-1-ledd-1-punkt-1"><article class="legalP" id="paragraf-3-ledd-1-punkt-1-ledd-1-punkt-1-ledd-1">Seriespill i øverste divisjon i lagidretter for senior (kvinner og menn), samt i nest øverste divisjon i fotball for menn (OBOS-ligaen)</article></article></li><li data-li-identifier="b." data-name="b."><article class="listArticle" id="paragraf-3-ledd-1-punkt-1-ledd-1-punkt-2"><article class="legalP" id="paragraf-3-ledd-1-punkt-1-ledd-1-punkt-2-ledd-1">Norgesmesterskap for senior i alle idretter (kvinner og menn)</article></article></li></ul></article></article></li><li data-li-identifier="b." data-name="b."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">Internasjonale arrangement på seniornivå <ul class="defaultList"><li data-li-identifier="a." data-name="a."><article class="listArticle" id="paragraf-3-ledd-1-punkt-2-ledd-1-punkt-1"><article class="legalP" id="paragraf-3-ledd-1-punkt-2-ledd-1-punkt-1-ledd-1">Europa- og verdensmesterskap</article></article></li><li data-li-identifier="b." data-name="b."><article class="listArticle" id="paragraf-3-ledd-1-punkt-2-ledd-1-punkt-2"><article class="legalP" id="paragraf-3-ledd-1-punkt-2-ledd-1-punkt-2-ledd-1">Europa- og verdenscup, og arrangementer av lignende status</article></article></li><li data-li-identifier="c." data-name="c."><article class="listArticle" id="paragraf-3-ledd-1-punkt-2-ledd-1-punkt-3"><article class="legalP" id="paragraf-3-ledd-1-punkt-2-ledd-1-punkt-3-ledd-1">Landskamper.</article></article></li></ul></article></article></li></ul></article></article><article class="legalArticle" data-lovdata-URL="LTI/forskrift/2022-02-10-236/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Hva kan det søkes om tilskudd til</span></h2><article class="legalP" id="paragraf-4-ledd-1">Det kan søkes om tilskudd til å dekke:<ul class="defaultList"><li data-li-identifier="a." data-name="a."><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">arrangementsrelaterte merkostnader som følge av restriksjoner eller råd gitt av offentlige myndigheter i forbindelse med covid-19-utbruddet.</article></article></li><li data-li-identifier="b." data-name="b."><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">mindreinntekter fra arrangement, med avgrensninger som følger av § 6 og 7.</article></article></li></ul></article></article><article class="legalArticle" data-lovdata-URL="LTI/forskrift/2022-02-10-236/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Mindreinntekter</span></h2><article class="legalP" id="paragraf-5-ledd-1">Med mindreinntekter menes differansen mellom budsjetterte arrangementsinntekter og faktiske arrangementsinntekter. Ved beregning av mindreinntekter skal bortfalte kostnader og annen kompensasjon gjennom andre offentlige tilskuddsordninger knyttet til covid-19, samt inntektstap og kostnader dekket av organisasjonens forsikringsordninger, avtaler mv. trekkes fra.</article><article class="legalP" id="paragraf-5-ledd-2">Mindreinntekter skal kunne sannsynliggjøres ved å vise til regnskap fra tidligere avholdte sammenlignbare arrangement.</article></article><article class="legalArticle" data-lovdata-URL="LTI/forskrift/2022-02-10-236/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Avgrensninger</span></h2><article class="legalP" id="paragraf-6-ledd-1">Ordningen omfatter alle typer inntekter fra arrangement med unntak av:<ul class="defaultList"><li data-li-identifier="-" data-name="-"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">sponsor- og reklameinntekter</article></article></li><li data-li-identifier="-" data-name="-"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">pengegaver.</article></article></li></ul></article><article class="legalP" id="paragraf-6-ledd-2">Det kan ikke søkes om å få dekket mindreinntekter som er, eller kan bli dekket av organisasjonens forsikringsordning, avtaler mv., eller offentlig kompensasjon tilknyttet covid-19-utbruddet utenfor denne ordningen.</article><article class="legalP" id="paragraf-6-ledd-3">Søker kan ikke motta mer støtte fra denne ordningen enn det tapet som er lidd som følge av covid-19. Støtte fra denne ordningen skal ikke medføre at en arrangør sitter igjen med et overskudd på mer enn 70 prosent av overskudd fra tilsvarende arrangement.</article></article><article class="legalArticle" data-lovdata-URL="LTI/forskrift/2022-02-10-236/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilskuddets størrelse</span></h2><article class="legalP" id="paragraf-7-ledd-1">Søker som oppfyller ordningens vilkår kan få tilskudd på 70 prosent av godkjent søknadsbeløp. Dette gjelder også for arrangement som avlyses som følge av restriksjoner eller råd gitt av offentlige myndigheter i forbindelse med covid-19-utbruddet.</article><article class="legalP" id="paragraf-7-ledd-2">Organisasjoner kan ikke motta støtte etter forskriften eller andre norske covid-19-ordninger, hjemlet i kap. 3.1 i EU-kommisjonens covid-støtteretningslinjer, som samlet overstiger 2,3 millioner EUR, tilsvarende 23 millioner NOK.</article></article><article class="legalArticle" data-lovdata-URL="LTI/forskrift/2022-02-10-236/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Krav til søknaden</span></h2><article class="legalP" id="paragraf-8-ledd-1">Søknad om tilskudd skal leveres elektronisk via Lotteri- og stiftelsestilsynets nettsider. Departementet fastsetter søknadsfrist for tildeling av tilskudd. Det legges opp til utbetaling i etterkant av avholdt eller planlagt avholdt arrangement.</article><article class="legalP" id="paragraf-8-ledd-2">Følgende opplysninger skal bekreftes i søknadsskjemaet:<ul class="defaultList"><li data-li-identifier="a." data-name="a."><article class="listArticle" id="paragraf-8-ledd-2-punkt-1"><article class="legalP" id="paragraf-8-ledd-2-punkt-1-ledd-1">at merkostnadene og/eller mindreinntektene det søkes om å få dekket er en konsekvens av restriksjoner eller råd gitt av offentlige myndigheter i forbindelse med covid-19-utbruddet</article></article></li><li data-li-identifier="b." data-name="b."><article class="listArticle" id="paragraf-8-ledd-2-punkt-2"><article class="legalP" id="paragraf-8-ledd-2-punkt-2-ledd-1">at merkostnadene og/eller mindreinntektene ikke er dekket, eller kunne blitt dekket på annen måte, for eksempel gjennom inngåtte forsikringsordninger, avtaler mv.</article></article></li><li data-li-identifier="c." data-name="c."><article class="listArticle" id="paragraf-8-ledd-2-punkt-3"><article class="legalP" id="paragraf-8-ledd-2-punkt-3-ledd-1">at organisasjonen har iverksatt egne tiltak for å redusere kostnadene og øke inntektene for arrangementet</article></article></li><li data-li-identifier="d." data-name="d."><article class="listArticle" id="paragraf-8-ledd-2-punkt-4"><article class="legalP" id="paragraf-8-ledd-2-punkt-4-ledd-1">at avlysning av arrangement er en konsekvens av restriksjoner eller råd gitt av offentlige myndigheter i forbindelse med covid-19-utbruddet, i de tilfeller dette er relevant</article></article></li><li data-li-identifier="e." data-name="e."><article class="listArticle" id="paragraf-8-ledd-2-punkt-5"><article class="legalP" id="paragraf-8-ledd-2-punkt-5-ledd-1">at organisasjonen ikke er under konkursbehandling.</article></article></li></ul></article><article class="legalP" id="paragraf-8-ledd-3">Lotteri- og stiftelsestilsynet kan be om ytterligere opplysninger som er nødvendige for behandling av søknader etter denne forskriften.</article></article><article class="legalArticle" data-lovdata-URL="LTI/forskrift/2022-02-10-236/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Saksbehandling og kontroll</span></h2><article class="legalP" id="paragraf-9-ledd-1">Søker plikter på forespørsel å fremlegge alle opplysninger som er nødvendige for at Lotteri- og stiftelsestilsynet kan gjennomføre saksbehandling og kontroll etter denne forskriften.</article><article class="legalP" id="paragraf-9-ledd-2">Lotteri- og stiftelsestilsynet kan sammenstille nødvendige opplysninger og treffe vedtak som utelukkende er basert på automatisert behandling av opplysninger. Søker plikter å oppgi korrekte opplysninger. Søknader med åpenbare feil vil bli avvist og organisasjonen må eventuelt søke på nytt.</article><article class="legalP" id="paragraf-9-ledd-3">Det skal gjennomføres etterhåndskontroll av organisasjoner som får tilskudd etter denne forskriften basert på en risiko- og vesentlighetsvurdering.</article></article><article class="legalArticle" data-lovdata-URL="LTI/forskrift/2022-02-10-236/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Dokumentasjon</span></h2><article class="legalP" id="paragraf-10-ledd-1">Det skal på forespørsel fra Lotteri- og stiftelsestilsynet kunne fremlegges avtalte kontrollhandlinger fra revisor som dokumentasjon på merkostnadene og/eller mindreinntektene.</article><article class="legalP" id="paragraf-10-ledd-2">Organisasjoner som mottar tilskudd skal oppbevare all dokumentasjon for at vilkårene for å motta tilskudd er oppfylt i ti år beregnet fra året etter søknadsåret.</article></article><article class="legalArticle" data-lovdata-URL="LTI/forskrift/2022-02-10-236/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Klage</span></h2><article class="legalP" id="paragraf-11-ledd-1">Kultur- og likestillingsdepartementet er klageinstans for Lotteri- og stiftelsestilsynets vedtak etter forskriften.</article></article><article class="legalArticle" data-lovdata-URL="LTI/forskrift/2022-02-10-236/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Tilbakebetaling</span></h2><article class="legalP" id="paragraf-12-ledd-1">Dersom en søker gir ufullstendige eller feilaktige opplysninger i søknaden, og dette medfører at det utbetales uberettiget eller for høyt tilskudd, kan tilskuddet helt eller delvis kreves tilbake. Dersom tilskuddet ennå ikke er utbetalt, kan det holdes helt eller delvis tilbake eller bortfalle.</article><article class="legalP" id="paragraf-12-ledd-2">Dersom det utbetales for høyt tilskudd på grunn av feil fra forvalters side, kan den uberettigede andelen av tilskuddet kreves tilbakebetalt.</article><article class="legalP" id="paragraf-12-ledd-3">Krav på tilbakebetaling av tilskudd er tvangsgrunnlag for utlegg.</article></article><article class="legalArticle" data-lovdata-URL="LTI/forskrift/2022-02-10-236/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Forskriften trer i kraft straks med virkning fra 1. januar til og med 31. mars 2022.</article></article></main></body></html>