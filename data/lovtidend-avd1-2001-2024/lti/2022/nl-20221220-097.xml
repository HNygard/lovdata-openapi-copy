<!DOCTYPE html><html lang="nb"><head><title>Lov om informasjonstilgang m.m. for Ekstremismekommisjonen</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2022-12-20-97</dd><dt class="dokid">DokumentID</dt><dd class="dokid">LTI/lov/2022-12-20-97</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="dateInForce">I kraft fra</dt><dd class="dateInForce">2022-12-20</dd><dt class="legalArea">Rettsområde</dt><dd class="legalArea"><ul><li>Forvaltnings- og kommunalrett &gt; Offentlig forvaltning</li> <li>HMS og beredskaps- og sikkerhetsrett</li> <li>IKT- og medierett &gt; Personopplysninger</li> <li>Kultur, idrett og underholdning &gt; Arkiv</li></ul></dd><dt class="dateOfPublication">Kunngjort</dt><dd class="dateOfPublication">2022-12-20 11:10</dd><dt class="journalNumber">Journalnummer</dt><dd class="journalNumber">2022-1754</dd><dt class="titleShort">Korttittel</dt><dd class="titleShort">Lov om informasjonstilgang m.m. for Ekstremismekommisjonen</dd><dt class="title">Tittel</dt><dd class="title">Lov om informasjonstilgang m.m. for Ekstremismekommisjonen</dd><dt class="miscInformation">Annet om dokumentet</dt><dd class="miscInformation">Prop.10 L (2022–2023), Innst.103 L (2022–2023), Lovvedtak 24 (2022–2023). Stortingets første og andre gangs behandling hhv. 12. og 16. desember 2022. Fremmet av Arbeids- og inkluderingsdepartementet.</dd><dt class="refid">RefID</dt><dd class="refid">lov/2022-12-20-97</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om informasjonstilgang m.m. for Ekstremismekommisjonen<ul class="tocSubUl"><li>§ 1. Formålet med loven</li><li>§ 2. Lovens anvendelse på Svalbard og Jan Mayen</li><li>§ 3. Adgang til å gi opplysninger til kommisjonen</li><li>§ 4. Taushetsplikt</li><li>§ 5. Behandling av personopplysninger mv.</li><li>§ 6. Forbud mot bruk av opplysninger som bevis i senere straffesak, sivil sak eller tilsynssak</li><li>§ 7. Klageinstans etter offentleglova</li><li>§ 8. Avlevering og kassasjon av dokumenter</li><li>§ 9. Ikrafttredelse og opphør</li></ul></li></ul></dd></dl></header><main class="documentBody" data-lovdata-URL="LTI/lov/2022-12-20-97" id="dokument"><h1>Lov om informasjonstilgang m.m. for Ekstremismekommisjonen</h1><article class="legalArticle" data-lovdata-URL="LTI/lov/2022-12-20-97/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formålet med loven</span></h2><article class="legalP" id="paragraf-1-ledd-1">Formålet med loven er å gi Ekstremismekommisjonen, oppnevnt av Kongen i statsråd 10. juni 2022, tilgang til opplysninger som er nødvendige for å få utført kommisjonens arbeid i henhold til mandatet, og å gi kommisjonen adgang til å behandle disse opplysningene.</article></article><article class="legalArticle" data-lovdata-URL="LTI/lov/2022-12-20-97/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Lovens anvendelse på Svalbard og Jan Mayen</span></h2><article class="legalP" id="paragraf-2-ledd-1">Loven gjelder på Svalbard og Jan Mayen.</article></article><article class="legalArticle" data-lovdata-URL="LTI/lov/2022-12-20-97/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Adgang til å gi opplysninger til kommisjonen</span></h2><article class="legalP" id="paragraf-3-ledd-1">Enhver kan uten hinder av taushetsplikt gi Ekstremismekommisjonen de opplysningene som er nødvendige for at kommisjonen skal kunne utføre sine oppgaver. Opplysninger som er framkommet ved kommunikasjonskontroll, kan bare utleveres dersom de inngår i en rapport eller analyse og de ikke inneholder individualiserende kjennetegn.</article><article class="legalP" id="paragraf-3-ledd-2">Informasjonstilgangen etter første ledd omfatter ikke opplysninger som er sperret etter politiregisterloven §§ 50 eller 51.</article><article class="legalP" id="paragraf-3-ledd-3">Kommisjonen kan ikke pålegge noen å gi opplysninger etter første ledd.</article></article><article class="legalArticle" data-lovdata-URL="LTI/lov/2022-12-20-97/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Taushetsplikt</span></h2><article class="legalP" id="paragraf-4-ledd-1">Medlemmene i Ekstremismekommisjonen og enhver som utfører tjeneste eller arbeid for kommisjonen, har taushetsplikt etter forvaltningsloven §§ 13 til 13 g. Forvaltningsloven § 13 b første ledd nr. 6 gjelder ikke.</article><article class="legalP" id="paragraf-4-ledd-2">Når personer som nevnt i første ledd mottar opplysninger som er undergitt strengere regler om taushetsplikt enn det som følger av forvaltningsloven, skal de strengere reglene gjelde. Det samme gjelder etter at materialet er avlevert til arkivdepot for de som er ansatt i eller som utfører arbeid eller tjeneste for arkivdepotet.</article></article><article class="legalArticle" data-lovdata-URL="LTI/lov/2022-12-20-97/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Behandling av personopplysninger mv.</span></h2><article class="legalP" id="paragraf-5-ledd-1">Ekstremismekommisjonen kan behandle personopplysninger som er nødvendige for formålet med kommisjonens arbeid uten samtykke fra dem opplysningene gjelder. Dette gjelder også personopplysninger som nevnt i personvernforordningen artikkel 9 og 10.</article><article class="legalP" id="paragraf-5-ledd-2">Retten til innsyn etter personvernforordningen artikkel 15 gjelder ikke så langt det vil kreve en uforholdsmessig stor innsats å gi innsyn.</article><article class="legalP" id="paragraf-5-ledd-3">Kommisjonen er behandlingsansvarlig fram til kommisjonen har avsluttet sitt arbeid. Arkivdepot er behandlingsansvarlig for materiale som avleveres dit.</article></article><article class="legalArticle" data-lovdata-URL="LTI/lov/2022-12-20-97/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Forbud mot bruk av opplysninger som bevis i senere straffesak, sivil sak eller tilsynssak</span></h2><article class="legalP" id="paragraf-6-ledd-1">Opplysninger som Ekstremismekommisjonen mottar i medhold av § 3, kan ikke brukes som bevis i en senere straffesak eller sivil sak eller som dokumentasjon i tilsynssaker som kan gi grunnlag for reaksjoner mot enkeltpersoner.</article></article><article class="legalArticle" data-lovdata-URL="LTI/lov/2022-12-20-97/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Klageinstans etter offentleglova</span></h2><article class="legalP" id="paragraf-7-ledd-1">Ved klager på Ekstremismekommisjonens avgjørelser etter offentleglova er departementet klageinstans. Det samme gjelder for klager på avgjørelser etter offentleglova som gjelder kommisjonens arkiv etter at arkivet er avlevert til arkivdepot.</article></article><article class="legalArticle" data-lovdata-URL="LTI/lov/2022-12-20-97/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Avlevering og kassasjon av dokumenter</span></h2><article class="legalP" id="paragraf-8-ledd-1">Når Ekstremismekommisjonen har avsluttet sitt arbeid, skal det gjennomføres arkivavgrensning av kommisjonens dokumentmateriale. Materiale som omfattes av arkiveringsplikten eller bevaringsplikt etter reglene i arkivlova med forskrifter, skal avleveres til arkivdepot. Materiale som ikke skal arkiveres eller bevares, skal kasseres.</article></article><article class="legalArticle" data-lovdata-URL="LTI/lov/2022-12-20-97/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse og opphør</span></h2><article class="legalP" id="paragraf-9-ledd-1">Loven trer i kraft straks.</article><article class="legalP" id="paragraf-9-ledd-2">§ 3 og § 5 første og andre ledd oppheves når Ekstremismekommisjonen har avsluttet sitt arbeid, og § 5 tredje ledd blir da første ledd.</article></article></main></body></html>