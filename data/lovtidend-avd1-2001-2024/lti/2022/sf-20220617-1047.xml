<!DOCTYPE html><html lang="no"><head><title>Forskrift om utnytting i Norge av genetisk materiale med opprinnelse i andre land</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-06-17-1047</dd><dt class="dokid">DokumentID</dt><dd class="dokid">LTI/forskrift/2022-06-17-1047</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="subunit">Etat</dt><dd class="subunit"><ul><li>Bærekraft- og omstillingsavdelingen</li></ul></dd><dt class="dateInForce">I kraft fra</dt><dd class="dateInForce">2022-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2007-12-14-1417</li></ul></dd><dt class="basedOn">Hjemmel</dt><dd class="basedOn"><ul><li>lov/2009-06-19-100/§60</li><li>lov/1967-12-15-9/§69</li></ul></dd><dt class="dateOfPublication">Kunngjort</dt><dd class="dateOfPublication">2022-06-17 15:45</dd><dt class="journalNumber">Journalnummer</dt><dd class="journalNumber">2022-0839</dd><dt class="title">Tittel</dt><dd class="title">Forskrift om utnytting i Norge av genetisk materiale med opprinnelse i andre land</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 17. juni 2022 med hjemmel i lov 19. juni 2009 nr. 100 om forvaltning av naturens mangfold (naturmangfoldloven) § 60 fjerde ledd og lov 15. desember 1967 nr. 9 om patenter (patentloven) § 69. Fremmet av Klima- og miljødepartementet.</dd><dt class="refid">RefID</dt><dd class="refid">forskrift/2022-06-17-1047</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om utnytting i Norge av genetisk materiale med opprinnelse i andre land<ul class="tocSubUl"><li>§ 1. Formål og virkeområde</li><li>§ 2. Opplysninger om utnytting av genetisk materiale eller tradisjonell kunnskap knyttet til slikt materiale</li><li>§ 3. Plikt til å avgi erklæring om utnytting</li><li>§ 4. Videreformidling av opplysninger</li><li>§ 5. Ikrafttredelses- og overgangsregler</li><li>§ 6. Endringer i annen forskrift</li></ul></li></ul></dd></dl></header><main class="documentBody" data-lovdata-URL="LTI/forskrift/2022-06-17-1047" id="dokument"><h1>Forskrift om utnytting i Norge av genetisk materiale med opprinnelse i andre land</h1><article class="legalArticle" data-lovdata-URL="LTI/forskrift/2022-06-17-1047/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og virkeområde</span></h2><article class="legalP" id="paragraf-1-ledd-1">Forskriftens formål er å gi og videreformidle opplysninger om utnytting i Norge av genetisk materiale med opprinnelse i andre land og tradisjonell kunnskap knyttet til utnytting av slikt materiale.</article><article class="legalP" id="paragraf-1-ledd-2">Forskriftens virkeområde er opplysninger om utnytting i Norge av genetisk materiale med opprinnelse i andre land, og tradisjonell kunnskap knyttet til utnytting av slikt materiale, i forsknings- eller næringsøyemed.</article><article class="legalP" id="paragraf-1-ledd-3">Forskriften gjelder ikke opplysninger om utnytting av genetisk materiale som er ervervet i tråd med Standard materialoverføringsavtale etter traktat 3. november 2001 om plantegenetiske ressurser for mat og jordbruk. Forskriften gjelder heller ikke for opplysninger om genetisk materiale fra mennesker.</article></article><article class="legalArticle" data-lovdata-URL="LTI/forskrift/2022-06-17-1047/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Opplysninger om utnytting av genetisk materiale eller tradisjonell kunnskap knyttet til slikt materiale</span></h2><article class="legalP" id="paragraf-2-ledd-1">Den som i Norge utnytter genetisk materiale med opprinnelse i andre land eller tradisjonell kunnskap knyttet til slikt materiale i forsknings- eller næringsøyemed, skal inneha og overføre følgende opplysninger til etterfølgende utnyttere av materialet eller kunnskapen:<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">det internasjonalt anerkjente overensstemmelsessertifikatet og opplysninger om gjensidig avtalte vilkår, eller</article></article></li><li data-li-identifier="b." data-name="b."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">hvis det ikke foreligger et internasjonalt anerkjent overensstemmelsessertifikat, opplysninger om og relevant dokumentasjon på <ul class="defaultList"><li data-li-identifier="1." data-name="1."><article class="listArticle" id="paragraf-2-ledd-1-punkt-2-ledd-1-punkt-1"><article class="legalP" id="paragraf-2-ledd-1-punkt-2-ledd-1-punkt-1-ledd-1">opprinnelsesland, og om sted og tidspunkt for uttak av genetisk materiale eller tilgang til tradisjonell kunnskap knyttet til slikt materiale,</article></article></li><li data-li-identifier="2." data-name="2."><article class="listArticle" id="paragraf-2-ledd-1-punkt-2-ledd-1-punkt-2"><article class="legalP" id="paragraf-2-ledd-1-punkt-2-ledd-1-punkt-2-ledd-1">materialet eller den tradisjonelle kunnskapen knyttet til slikt materiale, fortrinnsvis også opplysninger om biotaen og hvordan materialet eller kunnskapen er tenkt utnyttet,</article></article></li><li data-li-identifier="3." data-name="3."><article class="listArticle" id="paragraf-2-ledd-1-punkt-2-ledd-1-punkt-3"><article class="legalP" id="paragraf-2-ledd-1-punkt-2-ledd-1-punkt-3-ledd-1">leverandørland, og om kilden som materialet eller kunnskapen er mottatt fra, eventuelt senere brukere av materialet eller kunnskapen,</article></article></li><li data-li-identifier="4." data-name="4."><article class="listArticle" id="paragraf-2-ledd-1-punkt-2-ledd-1-punkt-4"><article class="legalP" id="paragraf-2-ledd-1-punkt-2-ledd-1-punkt-4-ledd-1">det foreligger relevant regelverk om uttak og fordelsdeling, inkludert rettigheter og forpliktelser når det gjelder etterfølgende søknader og kommersialisering,</article></article></li><li data-li-identifier="5." data-name="5."><article class="listArticle" id="paragraf-2-ledd-1-punkt-2-ledd-1-punkt-5"><article class="legalP" id="paragraf-2-ledd-1-punkt-2-ledd-1-punkt-5-ledd-1">det er innhentet samtykke, inkludert tillatelser til uttak av genetisk materiale eller bruk av tradisjonell kunnskap, der dette finnes og referansenummer på tillatelsen, og</article></article></li><li data-li-identifier="6." data-name="6."><article class="listArticle" id="paragraf-2-ledd-1-punkt-2-ledd-1-punkt-6"><article class="legalP" id="paragraf-2-ledd-1-punkt-2-ledd-1-punkt-6-ledd-1">gjensidig avtalte vilkår, inkludert om fordelsdeling, der dette finnes.</article></article></li></ul></article></article></li></ul></article><article class="legalP" id="paragraf-2-ledd-2">Opplysninger som nevnt i første ledd skal bevares i 20 år etter at utnyttingen av materialet eller kunnskapen er avsluttet.</article></article><article class="legalArticle" data-lovdata-URL="LTI/forskrift/2022-06-17-1047/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Plikt til å avgi erklæring om utnytting</span></h2><article class="legalP" id="paragraf-3-ledd-1">Mottakere av forskningsmidler for utnytting i Norge av genetisk materiale med opprinnelse i andre land eller tradisjonell kunnskap knyttet til slikt materiale skal på fastsatt skjema avgi erklæring til Miljødirektoratet om oppfyllelse av kravene nevnt i § 2. Erklæringen kan avgis når første utbetaling av forskningsmidler er mottatt og alt genetisk materiale eller tradisjonell kunnskap knyttet til forskningen er mottatt, og skal senest avgis på tidspunktet for avslutning av forskningsprosjektet. Miljødirektoratet kan fastsette nærmere tidspunkter for avgivelse av erklæring for ulike typer av forskningsmidler. Hvis samme forskningsprosjekt mottar midler fra flere kilder, eller involverer flere mottakere, er det tilstrekkelig å avgi én felles erklæring.</article><article class="legalP" id="paragraf-3-ledd-2">Dersom det ikke er mottatt forskningsmidler skal det avgis erklæring på fastsatt skjema til Miljødirektoratet om oppfyllelse av kravene nevnt i § 2 når et produkt er ferdig utviklet ved utnytting i Norge av genetisk materiale med opprinnelse i andre land eller tradisjonell kunnskap knyttet til utnytting av slikt materiale. Erklæringen skal avgis på det første av følgende tidspunkter:<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">når markedsføringstillatelse søkes for et produkt utviklet ved utnytting i Norge av genetisk materiale med opprinnelse i andre land eller tradisjonell kunnskap knyttet til utnytting av slikt materiale</article></article></li><li data-li-identifier="b." data-name="b."><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">før et produkt utviklet ved utnytting i Norge av genetisk materiale med opprinnelse i andre land eller tradisjonell kunnskap knyttet til utnytting av slikt materiale plasseres på markedet i riket</article></article></li><li data-li-identifier="c." data-name="c."><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">før resultatet av utnyttingen overdras for at et annet rettssubjekt i Norge skal utføre en av aktiviteten nevnt i bokstav a og b, eller før resultatet overdras til et rettssubjekt i et annet land.</article></article></li></ul></article><article class="legalP" id="paragraf-3-ledd-3">Miljødirektoratet kan kreve utfyllende dokumentasjon for opplysningene i erklæringer etter første og annet ledd.</article></article><article class="legalArticle" data-lovdata-URL="LTI/forskrift/2022-06-17-1047/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Videreformidling av opplysninger</span></h2><article class="legalP" id="paragraf-4-ledd-1">Miljødirektoratet skal uten ugrunnet opphold videreformidle opplysningene mottatt etter § 3 til den internasjonale informasjonsutvekslingsmekanismen etter Nagoyaprotokollen 29. oktober 2010 artikkel 14, og til relevante kompetente myndigheter i leverandør- og opprinnelseslandet som nevnt i Nagoyaprotokollen artikkel 13 nr. 2.</article><article class="legalP" id="paragraf-4-ledd-2">Plikten etter første ledd gjelder ikke opplysninger som er underlagt taushetsplikt i eller i medhold av lov, med mindre noe annet er særskilt fastsatt.</article></article><article class="legalArticle" data-lovdata-URL="LTI/forskrift/2022-06-17-1047/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Ikrafttredelses- og overgangsregler</span></h2><article class="legalP" id="paragraf-5-ledd-1">Forskriften gjelder fra 1. juli 2022. Forskriften gjelder bare for utnytting i Norge av genetisk materiale med opprinnelse i andre land og tradisjonell kunnskap knyttet til utnytting av slikt materiale der forskningsstøtte mottas eller et produkt er ferdig utviklet, jf. § 3, etter at forskriften har trådt i kraft.</article><article class="legalP" id="paragraf-5-ledd-2">Endringene i patentforskriften gjelder bare for søknader som leveres til Patentstyret etter at forskriften har trådt i kraft.</article></article><article class="legalArticle" data-lovdata-URL="LTI/forskrift/2022-06-17-1047/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Endringer i annen forskrift</span></h2><article class="legalP" id="paragraf-6-ledd-1">I forskrift 14. desember 2007 nr. 1417 til patentloven gjøres følgende endringer:</article> <article class="defaultP" margin-top="true">§ 43 annet ledd nr. 38 og nytt nr. 39 skal lyde:<ul class="defaultList"><li data-li-identifier="38." data-name="38."><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">om pant</article></article></li><li data-li-identifier="39." data-name="39."><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">at det er gitt opplysninger etter patentloven § 8 b, og i tilfelle om opplysningene gjelder biologisk materiale eller tradisjonell kunnskap, samt hvilke opplysninger som er gitt om leverandørland, opprinnelsesland og samtykkekrav i nasjonal lovgivning.</article></article></li></ul></article> <article class="defaultP" margin-top="true">§ 46 første ledd nr. 11 og nytt nr. 12 skal lyde:<ul class="defaultList"><li data-li-identifier="11." data-name="11."><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">opplysning om at det er levert oversettelse som nevnt i patentloven § 60 annet ledd første punktum, dersom dette er gjort</article></article></li><li data-li-identifier="12." data-name="12."><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">dersom det er gitt opplysninger etter patentloven § 8 b; om opplysningene gjelder biologisk materiale eller tradisjonell kunnskap, samt hvilke opplysninger som er gitt om leverandørland, opprinnelsesland og samtykkekrav i nasjonal lovgivning.</article></article></li></ul></article> <article class="defaultP" margin-top="true">§ 46 nytt fjerde ledd skal lyde:</article><article class="legalP" id="paragraf-6-ledd-2">Når kunngjøring er skjedd, skal Patentstyret oversende opplysningene nevnt i annet ledd nr. 12 til Miljødirektoratet for videreformidling som nevnt i Nagoyaprotokollen 29. oktober 2010 artikkel 17 nr. 1 bokstav a punkt iii.</article> <article class="defaultP" margin-top="true">§ 47 første ledd skal lyde:</article><article class="legalP" id="paragraf-6-ledd-3">Kunngjøring av meddelelse av patent etter patentloven § 21 skal inneholde de opplysninger som er nevnt i § 34, med unntak for anførte publikasjoner, samt opplysninger som nevnt i § 46 første ledd nr. 12, dersom det er gitt opplysninger etter patentloven § 8b.</article></article></main></body></html>