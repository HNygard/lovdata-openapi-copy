<!DOCTYPE html><html lang="no"><head><title>Forskrift om grunnskoleopplæring og videregående opplæring i Longyearbyen</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-06-17-1044</dd><dt class="dokid">DokumentID</dt><dd class="dokid">LTI/forskrift/2022-06-17-1044</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Juridisk avdeling</li></ul></dd><dt class="dateInForce">I kraft fra</dt><dd class="dateInForce">2022-08-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2007-01-18-76</li></ul></dd><dt class="basedOn">Hjemmel</dt><dd class="basedOn"><ul><li>lov/1925-07-17-11/§4</li></ul></dd><dt class="dateOfPublication">Kunngjort</dt><dd class="dateOfPublication">2022-06-17 15:45</dd><dt class="journalNumber">Journalnummer</dt><dd class="journalNumber">2022-0831</dd><dt class="title">Tittel</dt><dd class="title">Forskrift om grunnskoleopplæring og videregående opplæring i Longyearbyen</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 17. juni 2022 med hjemmel i lov 17. juli 1925 nr. 11 om Svalbard § 4 første ledd. Fremmet av Kunnskapsdepartementet.</dd><dt class="refid">RefID</dt><dd class="refid">forskrift/2022-06-17-1044</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om grunnskoleopplæring og videregående opplæring i Longyearbyen<ul class="tocSubUl"><li>§ 1. Formålet med forskriften og hva forskriften gjelder</li><li>§ 2. Longyearbyen lokalstyres ansvar</li><li>§ 3. Grunnopplæringsvirksomhet i Longyearbyen</li><li>§ 4. Rett og plikt til grunnskoleopplæring i Longyearbyen</li><li>§ 5. Rett til videregående opplæring i Longyearbyen</li><li>§ 6. Regler i opplæringslova som gjelder for opplæring i Longyearbyen</li><li>§ 7. Begrenset rett til spesialundervisning i grunnskoleopplæring i Longyearbyen</li><li>§ 8. Forskrifter etter opplæringslova som gjelder for opplæring i Longyearbyen</li><li>§ 9. Når forskriften trer i kraft</li></ul></li></ul></dd></dl></header><main class="documentBody" data-lovdata-URL="LTI/forskrift/2022-06-17-1044" id="dokument"><h1>Forskrift om grunnskoleopplæring og videregående opplæring i Longyearbyen</h1><article class="legalArticle" data-lovdata-URL="LTI/forskrift/2022-06-17-1044/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formålet med forskriften og hva forskriften gjelder</span></h2><article class="legalP" id="paragraf-1-ledd-1">Forskriften skal legge til rette for at barn og ungdom i Longyearbyen får god opplæring i et trygt og godt skolemiljø. Forskriften skal også bidra til at norske svalbardpolitiske mål kan oppfylles.</article><article class="legalP" id="paragraf-1-ledd-2">Forskriften gjelder grunnskoleopplæring og videregående opplæring innenfor Longyearbyen arealplanområde.</article></article><article class="legalArticle" data-lovdata-URL="LTI/forskrift/2022-06-17-1044/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Longyearbyen lokalstyres ansvar</span></h2><article class="legalP" id="paragraf-2-ledd-1">Longyearbyen lokalstyre skal oppfylle retten til grunnskoleopplæring etter § 4.</article><article class="legalP" id="paragraf-2-ledd-2">Longyearbyen lokalstyre kan drive videregående opplæring, jf. § 5.</article><article class="legalP" id="paragraf-2-ledd-3">Longyearbyen lokalstyre er ansvarlig for at reglene i denne forskriften blir oppfylt.</article></article><article class="legalArticle" data-lovdata-URL="LTI/forskrift/2022-06-17-1044/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Grunnopplæringsvirksomhet i Longyearbyen</span></h2><article class="legalP" id="paragraf-3-ledd-1">Bare Longyearbyen lokalstyre kan drive grunnopplæringsvirksomhet innenfor Longyearbyen arealplanområde.</article></article><article class="legalArticle" data-lovdata-URL="LTI/forskrift/2022-06-17-1044/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Rett og plikt til grunnskoleopplæring i Longyearbyen</span></h2><article class="legalP" id="paragraf-4-ledd-1">Barn har rett og plikt til grunnskoleopplæring fra det året de fyller seks år, til de har avsluttet 10. trinnet.</article><article class="legalP" id="paragraf-4-ledd-2">Retten til grunnskoleopplæring gjelder når barnet trolig skal være i Longyearbyen i mer enn tre måneder i strekk. Retten skal oppfylles så raskt som mulig og senest innen én måned etter barnet har kommet til Longyearbyen og at foreldrene har meldt fra til Longyearbyen lokalstyre. Barn har plikt til grunnskoleopplæring når de har vært i Longyearbyen i seks måneder.</article><article class="legalP" id="paragraf-4-ledd-3">Barn med behov som går ut over Longyearbyen lokalstyres plikt etter § 6 første ledd bokstav f og § 7, og som derfor ikke kan få et forsvarlig utbytte av opplæringen ved Longyearbyen skole, har ikke rett og plikt til grunnskoleopplæring i Longyearbyen. Avgjørelser etter regelen her er enkeltvedtak og kan påklages etter reglene i forvaltningsloven. Statsforvalteren i Troms og Finnmark er klageinstans.</article></article><article class="legalArticle" data-lovdata-URL="LTI/forskrift/2022-06-17-1044/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Rett til videregående opplæring i Longyearbyen</span></h2><article class="legalP" id="paragraf-5-ledd-1">Ungdom i Longyearbyen som har fullført grunnskolen eller tilsvarende opplæring, har samme rett til videregående opplæring som de ville hatt i Fastlands-Norge. Retten kan oppfylles enten gjennom videregående opplæring i Longyearbyen eller gjennom videregående opplæring på norsk fastland etter reglene i opplæringslova.</article><article class="legalP" id="paragraf-5-ledd-2">Longyearbyen lokalstyre kan fastsette forskrift med vilkår for inntak til videregående opplæring ved Longyearbyen skole, blant annet krav om bostedsadresse i Longyearbyen, krav om språkkunnskaper og at det ikke er behov for individuell tilrettelegging av opplæringen. Inntaksvilkårene må være objektive, ikke-diskriminerende og etterprøvbare.</article></article><article class="legalArticle" data-lovdata-URL="LTI/forskrift/2022-06-17-1044/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Regler i opplæringslova som gjelder for opplæring i Longyearbyen</span></h2><article class="legalP" id="paragraf-6-ledd-1">Disse reglene i opplæringslova gjelder for grunnopplæring i Longyearbyen:<ul class="defaultList"><li data-li-identifier="a)" data-name="a)"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">kapittel 1</article></article></li><li data-li-identifier="b)" data-name="b)"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">§ 2-1 med de tilpasningene som framgår av § 4 andre ledd i denne forskriften, § 2-2, § 2-3, § 2-3 a, § 2-4, § 2-5 med unntak av fjerde og femte ledd, § 2-8 første ledd første punktum, fjerde og femte ledd, § 2-11, § 2-13 og § 2-15</article></article></li><li data-li-identifier="c)" data-name="c)"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">§ 3-1 niende ledd, § 3-2 og § 3-3 første til og med fjerde ledd</article></article></li><li data-li-identifier="d)" data-name="d)"><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">§ 3-4. Longyearbyen lokalstyre kan gjøre justeringer i fag og timefordeling som er nødvendige og forsvarlige.</article></article></li><li data-li-identifier="e)" data-name="e)"><article class="listArticle" id="paragraf-6-ledd-1-punkt-5"><article class="legalP" id="paragraf-6-ledd-1-punkt-5-ledd-1">kapittel 4, med unntak av § 4-2 fjerde og femte ledd</article></article></li><li data-li-identifier="f)" data-name="f)"><article class="listArticle" id="paragraf-6-ledd-1-punkt-6"><article class="legalP" id="paragraf-6-ledd-1-punkt-6-ledd-1">§ 5-1 til § 5-6, men bare for grunnskoleopplæring og med de begrensningene som følger av § 7</article></article></li><li data-li-identifier="g)" data-name="g)"><article class="listArticle" id="paragraf-6-ledd-1-punkt-7"><article class="legalP" id="paragraf-6-ledd-1-punkt-7-ledd-1">§ 6-1, § 6-2 femte og sjette ledd, og § 6-4</article></article></li><li data-li-identifier="h)" data-name="h)"><article class="listArticle" id="paragraf-6-ledd-1-punkt-8"><article class="legalP" id="paragraf-6-ledd-1-punkt-8-ledd-1">kapittel 8</article></article></li><li data-li-identifier="i)" data-name="i)"><article class="listArticle" id="paragraf-6-ledd-1-punkt-9"><article class="legalP" id="paragraf-6-ledd-1-punkt-9-ledd-1">kapittel 9</article></article></li><li data-li-identifier="j)" data-name="j)"><article class="listArticle" id="paragraf-6-ledd-1-punkt-10"><article class="legalP" id="paragraf-6-ledd-1-punkt-10-ledd-1">kapittel 9 A, med unntak av § 9 A-12</article></article></li><li data-li-identifier="k)" data-name="k)"><article class="listArticle" id="paragraf-6-ledd-1-punkt-11"><article class="legalP" id="paragraf-6-ledd-1-punkt-11-ledd-1">kapittel 10</article></article></li><li data-li-identifier="l)" data-name="l)"><article class="listArticle" id="paragraf-6-ledd-1-punkt-12"><article class="legalP" id="paragraf-6-ledd-1-punkt-12-ledd-1">§ 11-2, § 11-4, § 11-6, § 11-7 og § 11-10, samt § 11-1 og § 11-1a med den tilpasningen at det også skal være elevrepresentanter og ansattrepresentanter fra den videregående skolen i utvalgene</article></article></li><li data-li-identifier="m)" data-name="m)"><article class="listArticle" id="paragraf-6-ledd-1-punkt-13"><article class="legalP" id="paragraf-6-ledd-1-punkt-13-ledd-1">§ 13-3b, § 13-3d, § 13-3e og § 13-5</article></article></li><li data-li-identifier="n)" data-name="n)"><article class="listArticle" id="paragraf-6-ledd-1-punkt-14"><article class="legalP" id="paragraf-6-ledd-1-punkt-14-ledd-1">kapittel 14</article></article></li><li data-li-identifier="o)" data-name="o)"><article class="listArticle" id="paragraf-6-ledd-1-punkt-15"><article class="legalP" id="paragraf-6-ledd-1-punkt-15-ledd-1">kapittel 15, med unntak av § 15-4 og § 15-5.</article></article></li></ul></article><article class="legalP" id="paragraf-6-ledd-2">Oppgaver som etter opplæringslova eller forskrifter til denne er lagt til kommunen eller fylkeskommunen, skal ligge til Longyearbyen lokalstyre. Oppgaver som etter opplæringslova eller forskrifter til denne er lagt til statsforvalteren, skal ligge til Statsforvalteren i Troms og Finnmark.</article></article><article class="legalArticle" data-lovdata-URL="LTI/forskrift/2022-06-17-1044/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Begrenset rett til spesialundervisning i grunnskoleopplæring i Longyearbyen</span></h2><article class="legalP" id="paragraf-7-ledd-1">Elever med behov for mindre eller moderat tilrettelegging av opplæringen har rett til spesialundervisning, jf. opplæringsloven § 5-1 til § 5-6, med de begrensningene som følger av bestemmelsen her.</article><article class="legalP" id="paragraf-7-ledd-2">I vurderingen av om eleven har rett til spesialundervisning, skal det blant annet legges vekt på<ul class="defaultList"><li data-li-identifier="a)" data-name="a)"><article class="listArticle" id="paragraf-7-ledd-2-punkt-1"><article class="legalP" id="paragraf-7-ledd-2-punkt-1-ledd-1">elevens samlede behov for tilrettelegging og tjenester for å kunne ta del i opplæringen og oppnå et forsvarlig utbytte av den</article></article></li><li data-li-identifier="b)" data-name="b)"><article class="listArticle" id="paragraf-7-ledd-2-punkt-2"><article class="legalP" id="paragraf-7-ledd-2-punkt-2-ledd-1">hvor kostnadskrevende tilretteleggingen vil være</article></article></li><li data-li-identifier="c)" data-name="c)"><article class="listArticle" id="paragraf-7-ledd-2-punkt-3"><article class="legalP" id="paragraf-7-ledd-2-punkt-3-ledd-1">påvirkningen på andre elevers opplæringstilbud</article></article></li><li data-li-identifier="d)" data-name="d)"><article class="listArticle" id="paragraf-7-ledd-2-punkt-4"><article class="legalP" id="paragraf-7-ledd-2-punkt-4-ledd-1">at skolen ikke skal kompensere for andre tjenestetilbud som ikke finnes og regler som ikke gjelder i Longyearbyen.</article></article></li></ul></article><article class="legalP" id="paragraf-7-ledd-3">Elever har bare i særskilte tilfeller rett til én-til-én-undervisning eller en dedikert personalressurs, f.eks. lærer, assistent eller spesialpedagog. Elever har ikke rett til slik tilrettelegging i mer enn en begrenset del av opplæringen og i en kortere periode.</article><article class="legalP" id="paragraf-7-ledd-4">Retten til spesialundervisning begrenses for øvrig av den kapasiteten og kompetansen som Longyearbyen lokalstyre rår over.</article></article><article class="legalArticle" data-lovdata-URL="LTI/forskrift/2022-06-17-1044/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Forskrifter etter opplæringslova som gjelder for opplæring i Longyearbyen</span></h2><article class="legalP" id="paragraf-8-ledd-1">Forskriftsregler med hjemmel i opplæringslova gjelder som hovedregel for grunnopplæring i Longyearbyen når regelens hjemmel gjelder der, jf. § 6 første ledd. Stedlige forhold kan gjøre at regelen ikke passer for grunnopplæringen i Longyearbyen og derfor ikke skal gjelde. Kunnskapsdepartementet avgjør i tvilstilfeller hvilke forskriftsbestemmelser som ikke passer.</article></article><article class="legalArticle" data-lovdata-URL="LTI/forskrift/2022-06-17-1044/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Når forskriften trer i kraft</span></h2><article class="legalP" id="paragraf-9-ledd-1">Forskriften trer i kraft 1. august 2022. Samtidig oppheves forskrift 18. januar 2007 nr. 76 om grunnskoleopplæring og videregående opplæring på Svalbard.</article></article></main></body></html>