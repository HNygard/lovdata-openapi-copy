<!DOCTYPE html><html lang="nb"><head><title>Forskrift om regnskapsplikt mv. for private barnehager (økonomiforskrift til barnehageloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-12-16-2322</dd><dt class="dokid">DokumentID</dt><dd class="dokid">LTI/forskrift/2022-12-16-2322</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Juridisk avdeling</li></ul></dd><dt class="dateInForce">I kraft fra</dt><dd class="dateInForce">2023-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2012-11-30-1108</li></ul></dd><dt class="basedOn">Hjemmel</dt><dd class="basedOn"><ul><li>lov/2005-06-17-64/§23</li><li>lov/2005-06-17-64/§23a</li><li>lov/2005-06-17-64/§23c</li></ul></dd><dt class="dateOfPublication">Kunngjort</dt><dd class="dateOfPublication">2022-12-20 17:20</dd><dt class="journalNumber">Journalnummer</dt><dd class="journalNumber">2022-1787</dd><dt class="titleShort">Korttittel</dt><dd class="titleShort">Økonomiforskrift til barnehageloven</dd><dt class="title">Tittel</dt><dd class="title">Forskrift om regnskapsplikt mv. for private barnehager (økonomiforskrift til barnehageloven)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 16. desember 2022 med hjemmel i lov 17. juni 2005 nr. 64 om barnehager (barnehageloven) § 23 femte ledd, § 23a andre ledd andre punktum og § 23c første ledd andre punktum.</dd><dt class="refid">RefID</dt><dd class="refid">forskrift/2022-12-16-2322</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om regnskapsplikt mv. for private barnehager (økonomiforskrift til barnehageloven)<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Tilleggsvirksomhet</li><li>§ 4. Krav til regnskap og bokføring for barnehager som er pålagt å være et selvstendig rettssubjekt</li><li>§ 5. Krav til regnskap og bokføring for barnehager som er unntatt fra kravet om å være et selvstendig rettssubjekt</li><li>§ 6. Avtaler med nærstående</li><li>§ 7. Revisjon</li><li>§ 8. Rapportering</li><li>§ 9. Oppbevaring av dokumentasjon</li><li>§ 10. Meldeplikt</li><li>§ 11. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2022-12-16-2322" id="dokument"><h1>Forskrift om regnskapsplikt mv. for private barnehager (økonomiforskrift til barnehageloven)</h1><article class="legalArticle" data-lovdata-URL="LTI/forskrift/2022-12-16-2322/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er å sørge for at offentlige tilskudd og foreldrebetaling kommer barna i barnehagen til gode.</article><article class="legalP" id="paragraf-1-ledd-2">Formålet er også å gi innsyn i de private barnehagenes bruk av offentlig tilskudd og foreldrebetaling.</article></article><article class="legalArticle" data-lovdata-URL="LTI/forskrift/2022-12-16-2322/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder godkjente private barnehager som driver virksomhet etter barnehageloven og som får tilskudd etter barnehageloven § 19.</article></article><article class="legalArticle" data-lovdata-URL="LTI/forskrift/2022-12-16-2322/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tilleggsvirksomhet</span></h2><article class="legalP" id="paragraf-3-ledd-1">Når vilkårene i barnehageloven § 23a andre ledd er oppfylt, kan barnehagen drive følgende tilleggsvirksomhet:<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">utleie av barnehagelokalene og barnehagens uteområde utenfor barnehagens åpningstid</article></article></li><li data-li-identifier="b." data-name="b."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">utleie av barnehagens driftsmidler utenfor barnehagens åpningstid eller utenfor barnehagens område</article></article></li><li data-li-identifier="c." data-name="c."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">kurs og veiledning.</article></article></li></ul></article></article><article class="legalArticle" data-lovdata-URL="LTI/forskrift/2022-12-16-2322/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til regnskap og bokføring for barnehager som er pålagt å være et selvstendig rettssubjekt</span></h2><article class="legalP" id="paragraf-4-ledd-1">Barnehager som er pålagt å være et selvstendig rettssubjekt etter barnehageloven § 7a første ledd, skal følge bokføringsloven og utarbeide årsregnskap i samsvar med kravene i regnskapsloven.</article><article class="legalP" id="paragraf-4-ledd-2">Tilleggsvirksomhet skal føres på en egen avdeling. Avdelingsregnskap skal oppgis i note til årsregnskapet. Transaksjoner som ikke kan føres direkte på barnehage- eller tilleggsvirksomhet, skal fordeles etter fordelingsnøkler anvendt i tråd med de underliggende aktivitetene som forårsaker inntektene eller kostnadene (årsaksprinsippet). Interne transaksjoner mellom avdelingene og hvordan felleskostnadene er fordelt skal oppgis i note til årsregnskapet. Fordelingsnøklene skal være tilfredsstillende dokumentert.</article><article class="legalP" id="paragraf-4-ledd-3">Ved handel med eieren, eierens nærstående eller selskap i samme konsern skal barnehagen i note til årsregnskapet spesifisere hvem barnehagen har handlet med, hvilke varer og tjenester som er kjøpt og totalbeløpene for de ulike varene og tjenestene. Barnehager som ikke har hatt handel med eieren, eierens nærstående eller selskap i samme konsern, skal oppgi dette.</article></article><article class="legalArticle" data-lovdata-URL="LTI/forskrift/2022-12-16-2322/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til regnskap og bokføring for barnehager som er unntatt fra kravet om å være et selvstendig rettssubjekt</span></h2><article class="legalP" id="paragraf-5-ledd-1">Barnehager som er omfattet av et av unntakene i barnehageloven § 7a tredje ledd, skal utarbeide et resultatregnskap for hver barnehage som er godkjent etter barnehageloven. Resultatregnskapet skal vise alle inntekter og kostnader som gjelder godkjent barnehagedrift. Inntekter og kostnader skal periodiseres i samsvar med regnskapsloven § 4-1.</article><article class="legalP" id="paragraf-5-ledd-2">Barnehager som er omfattet av et av unntakene i barnehageloven § 7a tredje ledd, skal følge bokføringsloven.</article><article class="legalP" id="paragraf-5-ledd-3">Transaksjoner som ikke kan føres direkte på barnehagevirksomhet eller annen virksomhet, skal fordeles etter fordelingsnøkler anvendt i tråd med de underliggende aktivitetene som forårsaker inntektene eller kostnadene (årsaksprinsippet). Fordelingsnøklene skal være tilfredsstillende dokumentert.</article><article class="legalP" id="paragraf-5-ledd-4">Ved handel med eieren, eierens nærstående eller selskap i samme konsern skal barnehagen ha dokumentasjon som viser hvem barnehagen har handlet med, hvilke varer og tjenester som er kjøpt og totalbeløpene for de ulike varene og tjenestene. Dersom barnehagen ikke har hatt handel med eieren, eierens nærstående eller selskap i samme konsern, skal dette framgå av dokumentasjonen.</article></article><article class="legalArticle" data-lovdata-URL="LTI/forskrift/2022-12-16-2322/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Avtaler med nærstående</span></h2><article class="legalP" id="paragraf-6-ledd-1">Barnehagen skal behandle avtaler med eieren, eierens nærstående eller selskap i samme konsern i samsvar med aksjeloven § 3-8 første, andre, tredje og femte ledd dersom handelen med den nærstående samlet overstiger 50&#xa0;000 kroner per år.</article><article class="legalP" id="paragraf-6-ledd-2">Løpende avtaler skal oppdateres og godkjennes årlig av eier.</article></article><article class="legalArticle" data-lovdata-URL="LTI/forskrift/2022-12-16-2322/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Revisjon</span></h2><article class="legalP" id="paragraf-7-ledd-1">Barnehager som er pålagt å være et selvstendig rettssubjekt etter barnehageloven § 7a første ledd, skal få årsregnskapet revidert av en statsautorisert revisor. Rapporteringen etter denne forskriften § 8 skal attesteres av en statsautorisert revisor.</article><article class="legalP" id="paragraf-7-ledd-2">Barnehager som er omfattet av et av unntakene i barnehageloven § 7a tredje ledd, skal få resultatregnskapet revidert av en statsautorisert revisor.</article><article class="legalP" id="paragraf-7-ledd-3">Revisjoner etter første og andre ledd skal følge revisorloven.</article><article class="legalP" id="paragraf-7-ledd-4">Kravene i andre ledd gjelder ikke for barnehageeiere som alene, sammen med nærstående eller selskap i samme konsern eier<ul class="defaultList"><li data-li-identifier="a." data-name="a."><article class="listArticle" id="paragraf-7-ledd-4-punkt-1"><article class="legalP" id="paragraf-7-ledd-4-punkt-1-ledd-1">ordinære barnehager med til sammen færre enn tjue barn,</article></article></li><li data-li-identifier="d." data-name="d."><article class="listArticle" id="paragraf-7-ledd-4-punkt-2"><article class="legalP" id="paragraf-7-ledd-4-punkt-2-ledd-1">familiebarnehager med til sammen færre enn ti barn eller</article></article></li><li data-li-identifier="e." data-name="e."><article class="listArticle" id="paragraf-7-ledd-4-punkt-3"><article class="legalP" id="paragraf-7-ledd-4-punkt-3-ledd-1">én åpen barnehage.</article></article></li></ul></article><article class="legalP" id="paragraf-7-ledd-5">Barnehager som er omfattet av unntaket i fjerde ledd, kan i stedet for revisor velge en uavhengig regnskapsfører til å attestere resultatregnskapet.</article></article><article class="legalArticle" data-lovdata-URL="LTI/forskrift/2022-12-16-2322/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Rapportering</span></h2><article class="legalP" id="paragraf-8-ledd-1">Barnehagen skal hvert år innen en frist fastsatt av departementet, gi regnskapsopplysninger om bruk av offentlige tilskudd og foreldrebetaling og opplysninger som underbygger barnehagens regnskap til departementet. Rapporteringen skal skje på standardisert skjema fastsatt av departementet.</article><article class="legalP" id="paragraf-8-ledd-2">Barnehager som er pålagt å være et selvstendig rettssubjekt etter barnehageloven § 7a første ledd, skal rapportere årsregnskap og revisjonsberetning til departementet.</article></article><article class="legalArticle" data-lovdata-URL="LTI/forskrift/2022-12-16-2322/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Oppbevaring av dokumentasjon</span></h2><article class="legalP" id="paragraf-9-ledd-1">Barnehagen skal oppbevare regnskapsmateriale og annen dokumentasjon etter denne forskriften i tråd med bokføringsloven § 13, men oppbevaringsplikten gjelder i ti år etter regnskapsårets slutt.</article></article><article class="legalArticle" data-lovdata-URL="LTI/forskrift/2022-12-16-2322/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Meldeplikt</span></h2><article class="legalP" id="paragraf-10-ledd-1">Barnehagen skal melde fra til kommunen og Utdanningsdirektoratet om<ul class="defaultList"><li data-li-identifier="a." data-name="a."><article class="listArticle" id="paragraf-10-ledd-1-punkt-1"><article class="legalP" id="paragraf-10-ledd-1-punkt-1-ledd-1">endring av foretaksnavn, forretningsadresse, formål/aktivitet/bransje, organisasjonsform, innehaver av enkeltpersonforetak, deltaker i ansvarlig selskap og selskap med delt ansvar og vedtekter etter barnehageloven</article></article></li><li data-li-identifier="b." data-name="b."><article class="listArticle" id="paragraf-10-ledd-1-punkt-2"><article class="legalP" id="paragraf-10-ledd-1-punkt-2-ledd-1">fisjon, fusjon, varsel om tvangsavvikling, sletting, nyregistrering eller overdragelse eller overtakelse eller sletting av underenhet</article></article></li></ul></article><article class="legalP" id="paragraf-10-ledd-2">Barnehagen skal melde fra på standardisert skjema fastsatt av Utdanningsdirektoratet før endringene finner sted.</article></article><article class="legalArticle" data-lovdata-URL="LTI/forskrift/2022-12-16-2322/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Forskriften trer i kraft 1. januar 2023. Fra samme tidspunkt oppheves forskrift 30. november 2012 nr. 1108 om regnskapsplikt for godkjente ikke-kommunale barnehager (økonomiforskrift til barnehageloven).</article></article></main></body></html>