<!DOCTYPE html><html lang="nb"><head><title>Forskrift om krav til kvalitet og godkjenning av barnevernsinstitusjoner (kvalitets- og godkjenningsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-12-22-2474</dd><dt class="dokid">DokumentID</dt><dd class="dokid">LTI/forskrift/2022-12-22-2474</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="subunit">Etat</dt><dd class="subunit"><ul><li>Barnevernsavdelingen</li></ul></dd><dt class="dateInForce">I kraft fra</dt><dd class="dateInForce">2023-01-01, 2023-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2003-10-27-1283</li><li>forskrift/2008-06-10-580</li></ul></dd><dt class="basedOn">Hjemmel</dt><dd class="basedOn"><ul><li>lov/2021-06-18-97/§10-15</li><li>lov/2021-06-18-97/§10-17</li></ul></dd><dt class="dateOfPublication">Kunngjort</dt><dd class="dateOfPublication">2022-12-27 16:40</dd><dt class="journalNumber">Journalnummer</dt><dd class="journalNumber">2022-1939</dd><dt class="titleShort">Korttittel</dt><dd class="titleShort">Kvalitets- og godkjenningsforskriften</dd><dt class="title">Tittel</dt><dd class="title">Forskrift om krav til kvalitet og godkjenning av barnevernsinstitusjoner (kvalitets- og godkjenningsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Barne- og familiedepartementet 22. desember 2022 med hjemmel i lov 18. juni 2021 nr. 97 om barnevern (barnevernsloven) § 10-15 fjerde ledd og § 10-17 sjette ledd.</dd><dt class="refid">RefID</dt><dd class="refid">forskrift/2022-12-22-2474</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om krav til kvalitet og godkjenning av barnevernsinstitusjoner (kvalitets- og godkjenningsforskriften)<ul class="tocSubUl"><li>Kapittel 1. Formål og virkeområde<ul class="tocSubUl"><li>§ 1. Formål</li><li>§ 2. Virkeområde</li></ul></li><li>Kapittel 2. Godkjenning og kontroll<ul class="tocSubUl"><li>§ 3. Krav om godkjenning</li><li>§ 4. Godkjenningsmyndighet og klageinstans</li><li>§ 5. Søknad om godkjenning</li><li>§ 6. Opplysningsplikt og etterfølgende kontroll</li><li>§ 7. Bortfall av godkjenning</li></ul></li><li>Kapittel 3. Krav til barnevernsinstitusjonen<ul class="tocSubUl"><li>§ 8. Lokalisering og materielle krav</li><li>§ 9. Krav til bemanning og kompetanse</li><li>§ 10. Krav til rutiner</li><li>§ 11. Regnskapsplikt og revisjon</li></ul></li><li>Kapittel 4. Særlige regler om internkontroll i barnevernsinstitusjoner<ul class="tocSubUl"><li>§ 12. Internkontroll</li><li>§ 13. Innholdet i internkontrollen</li><li>§ 14. Dokumentasjon</li></ul></li><li>Kapittel 5. Unntak i ekstraordinære situasjoner. Ikrafttredelse<ul class="tocSubUl"><li>§ 15. Unntak i ekstraordinære situasjoner</li><li>§ 16. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2022-12-22-2474" id="dokument"><h1>Forskrift om krav til kvalitet og godkjenning av barnevernsinstitusjoner (kvalitets- og godkjenningsforskriften)</h1><section class="section" data-name="kap1" id="kapittel-1" data-lovdata-URL="LTI/forskrift/2022-12-22-2474/KAPITTEL_1"><h2>Kapittel 1. Formål og virkeområde</h2><article class="legalArticle" data-lovdata-URL="LTI/forskrift/2022-12-22-2474/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med forskriften er å bidra til at statlige, kommunale og private barnevernsinstitusjoner oppfyller krav i barnevernsloven og forskrifter til loven, og at institusjonene gir det enkelte barnet forsvarlig omsorg og behandling og ivaretar deres personlige integritet og rettssikkerhet. Forskriften skal bidra til å styrke kvaliteten i barnevernsinstitusjonene.</article></article><article class="legalArticle" data-lovdata-URL="LTI/forskrift/2022-12-22-2474/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften omfatter alle barnevernsinstitusjoner etter barnevernsloven kapittel 10. Forskriften gjelder så langt den passer for institusjoner med hjem etter barnevernsloven § 10-22.</article><article class="legalP" id="kapittel-1-paragraf-2-ledd-2">Forskriften gjelder tilsvarende for omsorgssentre for enslige mindreårige asylsøkere etter barnevernsloven kapittel 11.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2022-12-22-2474/KAPITTEL_2"><h2>Kapittel 2. Godkjenning og kontroll</h2><article class="legalArticle" data-lovdata-URL="LTI/forskrift/2022-12-22-2474/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Krav om godkjenning</span></h3><article class="legalP" id="kapittel-2-paragraf-1-ledd-1">Barn og unge kan bare gis opphold i en institusjon som er godkjent, jf. barnevernsloven § 10-15 første ledd.</article><article class="legalP" id="kapittel-2-paragraf-1-ledd-2">Institusjonen kan bare godkjennes dersom den vil<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-1-ledd-2-punkt-1"><article class="legalP" id="kapittel-2-paragraf-1-ledd-2-punkt-1-ledd-1">oppfylle krav i barnevernsloven og forskrifter til loven,</article></article></li><li data-li-identifier="b." data-name="b."><article class="listArticle" id="kapittel-2-paragraf-1-ledd-2-punkt-2"><article class="legalP" id="kapittel-2-paragraf-1-ledd-2-punkt-2-ledd-1">gi barn forsvarlig omsorg og behandling,</article></article></li><li data-li-identifier="c." data-name="c."><article class="listArticle" id="kapittel-2-paragraf-1-ledd-2-punkt-3"><article class="legalP" id="kapittel-2-paragraf-1-ledd-2-punkt-3-ledd-1">tilfredsstille vilkår stilt i eller med hjemmel i annen lovgivning og</article></article></li><li data-li-identifier="d." data-name="d."><article class="listArticle" id="kapittel-2-paragraf-1-ledd-2-punkt-4"><article class="legalP" id="kapittel-2-paragraf-1-ledd-2-punkt-4-ledd-1">ellers vil bli drevet på en forsvarlig måte.</article></article></li></ul></article><article class="legalP" id="kapittel-2-paragraf-1-ledd-3">Tett geografisk konsentrasjon av institusjoner kan inngå som et moment i vurderingen av om institusjonen kan gi barn forsvarlig omsorg og behandling.</article><article class="legalP" id="kapittel-2-paragraf-1-ledd-4">Dersom særlige hensyn tilsier det kan institusjoner som ikke oppfyller alle krav i barnevernsloven og forskrifter til loven, samt vilkår stilt i eller med hjemmel i annen lovgivning, gis midlertidig godkjenning. Slik godkjenning kan bare gis dersom det er forsvarlig ut fra hensynet til barna og institusjonen ellers kan drives på forsvarlig måte. Midlertidig godkjenning kan bare gis én gang for en periode inntil seks måneder. Når det som følge av et høyt antall ankomster til Norge av personer fordrevet fra Ukraina er nødvendig for å ivareta ansvaret for omsorgssentre for enslige mindreårige asylsøkere etter barnevernsloven § 11-1, kan midlertidig godkjenning gis for en periode på inntil tolv måneder.</article><article class="legalP" id="kapittel-2-paragraf-1-ledd-5">Institusjonen kan bestå av flere avdelinger. Dersom en institusjonsavdeling utfører selvstendige faglige og administrative oppgaver, må den ha egen godkjenning.</article><article class="legalP" id="kapittel-2-paragraf-1-ledd-6">Ny godkjenning kreves ved omlegging og utvidelse av institusjonens virksomhet og ved flytting av institusjonen.</article></article><article class="legalArticle" data-lovdata-URL="LTI/forskrift/2022-12-22-2474/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Godkjenningsmyndighet og klageinstans</span></h3><article class="legalP" id="kapittel-2-paragraf-2-ledd-1">Regionalt nivå i Barne-, ungdoms- og familieetaten treffer vedtak om godkjenning av private og kommunale institusjoner, og vedtak om bortfall av godkjenning og fastsetting av frist for retting av mangler. Regionalt nivå i Barne-, ungdoms- og familieetaten treffer også beslutning om godkjenning av statlige institusjoner, og om bortfall av godkjenning og fastsetting av frist for retting av mangler.</article><article class="legalP" id="kapittel-2-paragraf-2-ledd-2">I Oslo kommune ivaretas de oppgavene som etter denne forskriften er lagt til regionalt nivå i Barne-, ungdoms- og familieetaten av kommunen.</article><article class="legalP" id="kapittel-2-paragraf-2-ledd-3">Private og kommunale institusjoner kan påklage vedtak om godkjenning og bortfall av godkjenning til sentralt nivå i Barne-, ungdoms- og familieetaten. Klagefristen er tre uker fra det tidspunkt underretning om vedtaket er kommet frem, jf. forvaltningsloven § 29.</article></article><article class="legalArticle" data-lovdata-URL="LTI/forskrift/2022-12-22-2474/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Søknad om godkjenning</span></h3><article class="legalP" id="kapittel-2-paragraf-3-ledd-1">Søknad om godkjenning skal fremmes for regionalt nivå i Barne-, ungdoms- og familieetaten. Søker skal benytte skjema utarbeidet av Barne-, ungdoms- og familieetaten.</article><article class="legalP" id="kapittel-2-paragraf-3-ledd-2">Søknaden skal inneholde alle opplysninger som er nødvendige for å vurdere om vilkårene for godkjenning er til stede. Det skal opplyses i søknaden om søkeren eier eller driver institusjoner eller institusjonsavdelinger i andre regioner. Det skal også opplyses om det er søkt om godkjenning for andre institusjoner eller avdelinger i andre regioner.</article><article class="legalP" id="kapittel-2-paragraf-3-ledd-3">Søknaden kan sendes før institusjonen er ferdig etablert. Søknaden må inneholde en fullstendig beskrivelse av hvordan institusjonen skal oppfylle vilkårene for godkjenning. Endelig godkjenning forutsetter dokumentasjon fra søkerens side og en kontroll fra regionalt nivå i Barne-, ungdoms- og familieetaten om at vilkårene for godkjenning er oppfylt.</article><article class="legalP" id="kapittel-2-paragraf-3-ledd-4">Det må fremmes ny søknad om godkjenning før det foretas vesentlige endringer av virksomheten.</article></article><article class="legalArticle" data-lovdata-URL="LTI/forskrift/2022-12-22-2474/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Opplysningsplikt og etterfølgende kontroll</span></h3><article class="legalP" id="kapittel-2-paragraf-4-ledd-1">Etter at godkjenning er gitt skal institusjonen av eget initiativ og uten ugrunnet opphold informere regionalt nivå i Barne-, ungdoms- og familieetaten om forhold som kan ha betydning for godkjenningen.</article><article class="legalP" id="kapittel-2-paragraf-4-ledd-2">Etter at godkjenning er gitt kan regionalt nivå i Barne-, ungdoms- og familieetaten når som helst, og på den måten som regionen finner hensiktsmessig, føre kontroll med at vilkårene for godkjenning er til stede. Etaten kan undersøke alle sider av virksomheten, og kan uten hinder av taushetsplikt innhente alle relevante opplysninger.</article><article class="legalP" id="kapittel-2-paragraf-4-ledd-3">Kontroll med statlige institusjoner kan gjennomføres som del av Barne-, ungdoms- og familieetatens internkontroll etter barnevernsloven § 16-3 sjette ledd.</article></article><article class="legalArticle" data-lovdata-URL="LTI/forskrift/2022-12-22-2474/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Bortfall av godkjenning</span></h3><article class="legalP" id="kapittel-2-paragraf-5-ledd-1">Dersom institusjonen ikke lenger oppfyller vilkårene for godkjenning, skal regionalt nivå i Barne-, ungdoms- og familieetaten treffe vedtak eller beslutning om bortfall av godkjenning. Dersom det anses forsvarlig ut fra hensynet til barna, kan det i stedet fastsettes en frist for retting av de manglene som fører til at vilkårene for godkjenning ikke lenger er oppfylt.</article><article class="legalP" id="kapittel-2-paragraf-5-ledd-2">Statsforvalteren og barnevernstjenesten i de kommunene som har oppfølgnings- eller omsorgsansvar for barn på institusjonen skal gis melding om vedtak eller beslutning om bortfall av godkjenning. Det samme gjelder ved fastsettelse av frist for retting av mangler.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2022-12-22-2474/KAPITTEL_3"><h2>Kapittel 3. Krav til barnevernsinstitusjonen</h2><article class="legalArticle" data-lovdata-URL="LTI/forskrift/2022-12-22-2474/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Lokalisering og materielle krav</span></h3><article class="legalP" id="kapittel-3-paragraf-1-ledd-1">Institusjonen må oppfylle de kravene som følger av barnevernsloven § 10-15, og ellers være fysisk utformet og materielt utstyrt slik at institusjonen kan gi barn innenfor institusjonens målgruppe forsvarlig omsorg og behandling og nå målene for sin virksomhet.</article><article class="legalP" id="kapittel-3-paragraf-1-ledd-2">Institusjonen må kunne følge opp barnas behov for skole-, helse- og omsorgstjenester, andre velferdstilbud, samt fritidsmuligheter og offentlig kommunikasjon. Når institusjonen består av flere institusjonsavdelinger med egen godkjenning, skal avdelingene være lokalisert på en måte som hindrer negativ læring mellom målgrupper.</article><article class="legalP" id="kapittel-3-paragraf-1-ledd-3">Institusjonen skal ha<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-1-ledd-3-punkt-1"><article class="legalP" id="kapittel-3-paragraf-1-ledd-3-punkt-1-ledd-1">tilstrekkelige og oversiktlige fellesarealer,</article></article></li><li data-li-identifier="b." data-name="b."><article class="listArticle" id="kapittel-3-paragraf-1-ledd-3-punkt-2"><article class="legalP" id="kapittel-3-paragraf-1-ledd-3-punkt-2-ledd-1">lokaler som er egnet til fritidsaktiviteter,</article></article></li><li data-li-identifier="c." data-name="c."><article class="listArticle" id="kapittel-3-paragraf-1-ledd-3-punkt-3"><article class="legalP" id="kapittel-3-paragraf-1-ledd-3-punkt-3-ledd-1">lokaler som er egnet til samvær med familie,</article></article></li><li data-li-identifier="d." data-name="d."><article class="listArticle" id="kapittel-3-paragraf-1-ledd-3-punkt-4"><article class="legalP" id="kapittel-3-paragraf-1-ledd-3-punkt-4-ledd-1">egnede utearealer,</article></article></li><li data-li-identifier="e." data-name="e."><article class="listArticle" id="kapittel-3-paragraf-1-ledd-3-punkt-5"><article class="legalP" id="kapittel-3-paragraf-1-ledd-3-punkt-5-ledd-1">tilstrekkelig fritidsmateriell, og</article></article></li><li data-li-identifier="f." data-name="f."><article class="listArticle" id="kapittel-3-paragraf-1-ledd-3-punkt-6"><article class="legalP" id="kapittel-3-paragraf-1-ledd-3-punkt-6-ledd-1">tilfredsstillende vedlikehold og hygienisk standard.</article></article></li></ul></article><article class="legalP" id="kapittel-3-paragraf-1-ledd-4">Alle barn og ungdom skal gis tilbud om enkeltrom med mindre institusjonens målgruppe er små barn.</article><article class="legalP" id="kapittel-3-paragraf-1-ledd-5">Dersom det er behov for opplæring i institusjonens lokaler, skal institusjonen ha lokaler som er egnet til dette formålet, jf. opplæringsloven § 13-2 annet ledd.</article></article><article class="legalArticle" data-lovdata-URL="LTI/forskrift/2022-12-22-2474/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Krav til bemanning og kompetanse</span></h3><article class="legalP" id="kapittel-3-paragraf-2-ledd-1">Institusjonen skal oppfylle de kravene til bemanning og kompetanse som følger av barnevernsloven § 10-16.</article><article class="legalP" id="kapittel-3-paragraf-2-ledd-2">Institusjonen skal ha en leder og en stedfortreder for lederen. Leder eller stedfortreder skal minst ha treårig høyskoleutdanning i sosialfag eller annen relevant utdanning på tilsvarende nivå, samt tilleggsutdanning i administrasjon og ledelse. Fra 1. januar 2031 må leder og stedfortreder oppfylle kravene til kompetanse i barnevernsloven § 10-16 tredje ledd.</article></article><article class="legalArticle" data-lovdata-URL="LTI/forskrift/2022-12-22-2474/§10" data-name="§10" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Krav til rutiner</span></h3><article class="legalP" id="kapittel-3-paragraf-3-ledd-1">Institusjonen skal ha rutiner som sikrer beboerne forsvarlig omsorg og behandling, herunder rutiner som<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">sikrer barnas rett til deltakelse og innflytelse i saker som gjelder institusjonens daglige rutiner og gjøremål, felles fritidsaktiviteter og lignende,</article></article></li><li data-li-identifier="b." data-name="b."><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">ivaretar barnas behov for oppbevaring av private eiendeler, penger mv. på en forsvarlig måte,</article></article></li><li data-li-identifier="c." data-name="c."><article class="listArticle" id="kapittel-3-paragraf-3-ledd-1-punkt-3"><article class="legalP" id="kapittel-3-paragraf-3-ledd-1-punkt-3-ledd-1">legger til rette for at barnas rett til medisinsk tilsyn og behandling ivaretas,</article></article></li><li data-li-identifier="d." data-name="d."><article class="listArticle" id="kapittel-3-paragraf-3-ledd-1-punkt-4"><article class="legalP" id="kapittel-3-paragraf-3-ledd-1-punkt-4-ledd-1">legger til rette for at barna får opplæring etter opplæringsloven,</article></article></li><li data-li-identifier="e." data-name="e."><article class="listArticle" id="kapittel-3-paragraf-3-ledd-1-punkt-5"><article class="legalP" id="kapittel-3-paragraf-3-ledd-1-punkt-5-ledd-1">som ivaretar krav til oppbevaring og behandling av personopplysninger.</article></article></li></ul></article></article><article class="legalArticle" data-lovdata-URL="LTI/forskrift/2022-12-22-2474/§11" data-name="§11" id="kapittel-3-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Regnskapsplikt og revisjon</span></h3><article class="legalP" id="kapittel-3-paragraf-4-ledd-1">Private institusjoner har plikt til å føre regnskap etter regnskapsloven. Disse institusjonenes årsregnskap skal revideres av statsautorisert eller registrert revisor. Kommunale institusjoner skal føre årsregnskap i henhold til kommuneloven og forskrifter til denne. Barne-, ungdoms- og familieetaten og statsforvalteren har rett til innsyn i regnskapene til private og kommunale institusjoner</article></article></section><section class="section" data-name="kap4" id="kapittel-4" data-lovdata-URL="LTI/forskrift/2022-12-22-2474/KAPITTEL_4"><h2>Kapittel 4. Særlige regler om internkontroll i barnevernsinstitusjoner</h2><article class="legalArticle" data-lovdata-URL="LTI/forskrift/2022-12-22-2474/§12" data-name="§12" id="kapittel-4-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Internkontroll</span></h3><article class="legalP" id="kapittel-4-paragraf-1-ledd-1">Institusjonen skal utøve internkontroll for å sikre at den utfører sine oppgaver etter barnevernsloven og forskrifter til denne.</article><article class="legalP" id="kapittel-4-paragraf-1-ledd-2">Med internkontroll menes systematiske tiltak som skal sikre at institusjonens aktiviteter planlegges, organiseres, utføres og vedlikeholdes i samsvar med krav fastsatt i eller i medhold av lov.</article></article><article class="legalArticle" data-lovdata-URL="LTI/forskrift/2022-12-22-2474/§13" data-name="§13" id="kapittel-4-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Innholdet i internkontrollen</span></h3><article class="legalP" id="kapittel-4-paragraf-2-ledd-1">Internkontrollen skal tilpasses institusjonens størrelse, målgruppe, målene for institusjonens virksomhet og risikoforhold og ha det omfang som er nødvendig for å oppfylle krav i barnevernsloven og forskrifter til loven.</article><article class="legalP" id="kapittel-4-paragraf-2-ledd-2">Som et ledd i internkontrollen skal institusjonen blant annet beskrive hvordan institusjonen<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-2-ledd-2-punkt-1"><article class="legalP" id="kapittel-4-paragraf-2-ledd-2-punkt-1-ledd-1">er organisert, samt institusjonens hovedoppgaver og mål, herunder mål for forbedringsarbeidet,</article></article></li><li data-li-identifier="b." data-name="b."><article class="listArticle" id="kapittel-4-paragraf-2-ledd-2-punkt-2"><article class="legalP" id="kapittel-4-paragraf-2-ledd-2-punkt-2-ledd-1">utvikler, iverksetter, kontrollerer, evaluerer og forbedrer nødvendige prosedyrer, instrukser, rutiner eller andre tiltak for å avdekke, rette opp og forebygge overtredelse av barnevernslovgivningen,</article></article></li><li data-li-identifier="c." data-name="c."><article class="listArticle" id="kapittel-4-paragraf-2-ledd-2-punkt-3"><article class="legalP" id="kapittel-4-paragraf-2-ledd-2-punkt-3-ledd-1">skaffer oversikt over områder i institusjonen hvor det er fare for svikt eller mangel på oppfyllelse av myndighetskrav,</article></article></li><li data-li-identifier="d." data-name="d."><article class="listArticle" id="kapittel-4-paragraf-2-ledd-2-punkt-4"><article class="legalP" id="kapittel-4-paragraf-2-ledd-2-punkt-4-ledd-1">foretar systematisk overvåking og gjennomgang av internkontrollen for å sikre at den fungerer som forutsatt og bidrar til kontinuerlig forbedring i institusjonen,</article></article></li><li data-li-identifier="e." data-name="e."><article class="listArticle" id="kapittel-4-paragraf-2-ledd-2-punkt-5"><article class="legalP" id="kapittel-4-paragraf-2-ledd-2-punkt-5-ledd-1">sørger for at arbeidstakerne har tilgang til og kunnskap om aktuelle lover og forskrifter som gjelder for institusjonen,</article></article></li><li data-li-identifier="f." data-name="f."><article class="listArticle" id="kapittel-4-paragraf-2-ledd-2-punkt-6"><article class="legalP" id="kapittel-4-paragraf-2-ledd-2-punkt-6-ledd-1">sørger for at arbeidstakerne har tilstrekkelig kunnskap og ferdigheter innenfor fagområdet, samt om institusjonens internkontroll,</article></article></li><li data-li-identifier="g." data-name="g."><article class="listArticle" id="kapittel-4-paragraf-2-ledd-2-punkt-7"><article class="legalP" id="kapittel-4-paragraf-2-ledd-2-punkt-7-ledd-1">sørger for at arbeidstakerne, oppdragstakerne og samarbeidspartnerne medvirker slik at samlet kunnskap og erfaring utnyttes, og</article></article></li><li data-li-identifier="h." data-name="h."><article class="listArticle" id="kapittel-4-paragraf-2-ledd-2-punkt-8"><article class="legalP" id="kapittel-4-paragraf-2-ledd-2-punkt-8-ledd-1">gjør bruk av erfaringer fra barn og foreldre til forbedring av institusjonen, samt gjøre bruk av erfaringer fra barnevernstjenestene.</article></article></li></ul></article></article><article class="legalArticle" data-lovdata-URL="LTI/forskrift/2022-12-22-2474/§14" data-name="§14" id="kapittel-4-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Dokumentasjon</span></h3><article class="legalP" id="kapittel-4-paragraf-3-ledd-1">Internkontrollen må kunne dokumenteres i den form og det omfang som er nødvendig på bakgrunn av institusjonens størrelse, målgruppe, målene for institusjonens virksomhet og risikoforhold. Dokumentasjonen skal til enhver tid være oppdatert og tilgjengelig.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2022-12-22-2474/KAPITTEL_5"><h2>Kapittel 5. Unntak i ekstraordinære situasjoner. Ikrafttredelse</h2><article class="legalArticle" data-lovdata-URL="LTI/forskrift/2022-12-22-2474/§15" data-name="§15" id="kapittel-5-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Unntak i ekstraordinære situasjoner</span></h3><article class="legalP" id="kapittel-5-paragraf-1-ledd-1">Barne-, ungdoms- og familieetaten og Oslo kommune kan i ekstraordinære situasjoner søke departementet om dispensasjon fra krav til institusjoner i denne forskriften. Det kan ikke gjøres unntak fra forskriftens § 3 annet ledd bokstav b og d, § 8 tredje ledd bokstav f eller § 10. Det kan heller ikke gjøres unntak fra krav i kapittel 4 om internkontroll. Tiltaket skal være forsvarlig sett hen til den situasjon som foreligger.</article><article class="legalP" id="kapittel-5-paragraf-1-ledd-2">Det skal fremgå av søknaden hvilke krav i forskriften det søkes unntak fra. Det må videre gis en begrunnelse for hva som gjør situasjonen ekstraordinær og hvorfor det ikke lar seg gjøre å oppfylle kravene i forskriften. Departementet kan gi dispensasjon i inntil tolv måneder. Det kan søkes om dispensasjon på nytt. Departementets avgjørelse kan ikke påklages.</article></article><article class="legalArticle" data-lovdata-URL="LTI/forskrift/2022-12-22-2474/§16" data-name="§16" id="kapittel-5-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-2-ledd-1">Forskriften trer i kraft 1. januar 2023. Fra samme tidspunkt oppheves forskrift 27. oktober 2003 nr. 1283 om godkjenning av private og kommunale institusjoner som skal benyttes for barn som plasseres utenfor hjemmet med hjemmel i barnevernloven, og forskrift 10. juni 2008 nr. 580 om krav til kvalitet og internkontroll i barneverninstitusjoner.</article><article class="legalP" id="kapittel-5-paragraf-2-ledd-2">Bestemmelsen i § 3 fjerde ledd tredje punktum oppheves 1. juli 2023.</article></article></section></main></body></html>