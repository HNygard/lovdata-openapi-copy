<!DOCTYPE html><html lang="no"><head><title>Instruks om innskrenking av sjefen for Etterretningstjenestens beslutningskompetanse etter etterretningstjenesteloven § 7-3</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-09-02-1526</dd><dt class="dokid">DokumentID</dt><dd class="dokid">LTI/forskrift/2022-09-02-1526</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="subunit">Etat</dt><dd class="subunit"><ul><li>Avdeling for sikkerhetspolitikk og operasjoner</li></ul></dd><dt class="dateInForce">I kraft fra</dt><dd class="dateInForce">2022-09-02</dd><dt class="basedOn">Hjemmel</dt><dd class="basedOn"><ul><li>lov/1814-05-17/§3</li></ul></dd><dt class="dateOfPublication">Kunngjort</dt><dd class="dateOfPublication">2022-09-02 14:30</dd><dt class="journalNumber">Journalnummer</dt><dd class="journalNumber">2022-1181</dd><dt class="title">Tittel</dt><dd class="title">Instruks om innskrenking av sjefen for Etterretningstjenestens beslutningskompetanse etter etterretningstjenesteloven § 7-3</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 2. september 2022 med hjemmel i Kongens instruksjonsmyndighet jf. Kongeriket Norges Grunnlov 17. mai 1814 § 3. Fremmet av Forsvarsdepartementet.</dd><dt class="refid">RefID</dt><dd class="refid">forskrift/2022-09-02-1526</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Instruks om innskrenking av sjefen for Etterretningstjenestens beslutningskompetanse etter etterretningstjenesteloven § 7-3<ul class="tocSubUl"><li>1. Formål</li><li>2. Virkeområde</li><li>3. Hvilke beslutninger som kan fattes etter § 7-3 og hva informasjonen kan brukes til</li><li>4. Offentlighet</li><li>5. Kontroll</li><li>6. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2022-09-02-1526" id="dokument"><h1>Instruks om innskrenking av sjefen for Etterretningstjenestens beslutningskompetanse etter etterretningstjenesteloven § 7-3</h1><section class="section" data-name="kap1" id="kapittel-1" data-lovdata-URL="LTI/forskrift/2022-09-02-1526/KAPITTEL_1"><h2>1. Formål</h2><article class="legalP" id="kapittel-1-ledd-1">Lov 19. juni 2020 nr. 77 om Etterretningstjenesten (etterretningstjenesteloven) er satt i kraft trinnvis. § 7-3 regulerer beslutning om tilrettelegging av innhenting av grenseoverskridende elektronisk kommunikasjon (tilrettelagt innhenting) jf. lovens kapittel 7. Bestemmelsen settes med hjemmel i lovens § 12-1 i kraft ved kongelig resolusjon 2. september 2022. Hensikten med ikraftsettelsen er å etablere et sikkert rettslig grunnlag for å kunne pålegge ekomtilbydere å tilrettelegge for test- og utviklingsformål, jf. lovens § 7-2 første ledd bokstav d). Formålet med denne instruksen er å sikre at det bare kan fattes beslutninger om tilrettelegging etter § 7-3 første ledd som er begrunnet i test- og utviklingsformål og at Etterretningstjenesten bare kan behandle informasjon og data som speiles og tilgjengeliggjøres etter slik beslutning til dette formålet.</article></section><section class="section" data-name="kap2" id="kapittel-2" data-lovdata-URL="LTI/forskrift/2022-09-02-1526/KAPITTEL_2"><h2>2. Virkeområde</h2><article class="legalP" id="kapittel-2-ledd-1">Instruksen gjelder for Etterretningstjenesten og innskrenker sjefen for Etterretningstjenesten sin myndighet til å fatte beslutninger med hjemmel i etterretningstjenesteloven § 7-3, og legger begrensninger på bruken av slik informasjon og data.</article></section><section class="section" data-name="kap3" id="kapittel-3" data-lovdata-URL="LTI/forskrift/2022-09-02-1526/KAPITTEL_3"><h2>3. Hvilke beslutninger som kan fattes etter § 7-3 og hva informasjonen kan brukes til</h2><article class="legalP" id="kapittel-3-ledd-1">Sjefen for Etterretningstjenesten kan med hjemmel i § 7-3 første ledd treffe beslutning om tilrettelegging, herunder pålegg om å speile og gjøre tilgjengelig for Etterretningstjenesten reelle kommunikasjonsstrømmer, med det formål å gjennomføre testinnhenting og testanalyser av trafikk i nett og tjenester, jf. § 7-2 første ledd bokstav d).</article><article class="legalP" id="kapittel-3-ledd-2">Sjefen for Etterretningstjenesten kan ikke fatte beslutning med hjemmel i § 7-3 første ledd om tilrettelegging som er begrunnet i andre formål enn test- og utviklingsformål, herunder tilrettelegging for å løse Etterretningstjenestens oppgaver i § 3-1 til § 3-4.</article><article class="legalP" id="kapittel-3-ledd-3">At beslutningskompetansen avgrenses ved å vise til § 7-2 første ledd bokstav d), skal ikke forstås slik at øvrige deler av § 7-2 ikke gjelder for ekomtilbyder innenfor det angitte formålet. Testinnhenting og testanalyser krever bl.a. utlevering av testdata uten hinder av linkkryptering eller tilsvarende (første ledd bokstav e) og medvirkning til sikkerhetsmessig forsvarlige løsninger (første ledd bokstav f).</article><article class="legalP" id="kapittel-3-ledd-4">Informasjon og data som speiles og tilgjengeliggjøres basert på slik formålsbegrenset beslutning om tilrettelegging etter § 7-3 kan benyttes til test- og utviklingsformål. Informasjonen skal ikke benyttes for å løse Etterretningstjenestens oppgaver i § 3-1 til § 3-4. Informasjonen kan følgelig ikke brukes som ledd i etterretningsproduksjon eller etterretningsanalyse. Informasjonen kan ikke utleveres etter etterretningstjenesteloven kapittel 10, med unntak for utlevering av anonymiserte, aggregerte data som ikke kan tilbakeføres til enkeltpersoner eller på annen måte griper inn i den enkeltes personvern og bare i den utstrekning utlevering er nødvendig for test- og utviklingsformål.</article><article class="legalP" id="kapittel-3-ledd-5">Med denne instruksen er det gjort klart at beslutningskompetansen til sjefen for Etterretningstjenesten etter § 7-3 første ledd er strengt begrenset til test- og utviklingsformål og at systemet tilrettelagt innhenting ikke er gjort operativt og at informasjonen ikke kan benyttes eller utleveres til andre formål enn test- og utviklingsformål.</article><article class="legalP" id="kapittel-3-ledd-6">Adgang til å fatte beslutning om tilrettelegging for test- og utviklingsformål innebærer ikke at systemet for tilrettelagt innhenting settes i operativ drift.</article></section><section class="section" data-name="kap4" id="kapittel-4" data-lovdata-URL="LTI/forskrift/2022-09-02-1526/KAPITTEL_4"><h2>4. Offentlighet</h2><article class="legalP" id="kapittel-4-ledd-1">Denne instruksen skal være offentlig. Sjefen for Etterretningstjenesten plikter å gjøre ekomtilbyder kjent med innholdet i instruksen før beslutning om tilrettelegging fattes. Sjefen for Etterretningstjenesten skal sørge for at ekomtilbyder etter § 7-3 første ledd andre punktum gis anledning til å uttale seg før beslutning om tilrettelegging fattes.</article></section><section class="section" data-name="kap5" id="kapittel-5" data-lovdata-URL="LTI/forskrift/2022-09-02-1526/KAPITTEL_5"><h2>5. Kontroll</h2><article class="legalP" id="kapittel-5-ledd-1">Etterlevelse av etterretningstjenesteloven kapittel 7 og denne instruksen faller innenfor EOS-utvalgets kontrollområde jf. EOS-kontrolloven § 1 og § 5. Etterretningstjenesten er dessuten i § 7-3 tredje ledd spesifikt pålagt å meddele beslutninger om tilrettelegging til EOS-utvalget og til Nasjonal kommunikasjonsmyndighet (Nkom). Nkom har ved forespørsel rett til informasjon fra Etterretningstjenesten om tekniske og operasjonelle løsninger som tjener til å oppfylle tilretteleggingsplikten.</article><article class="legalP" id="kapittel-5-ledd-2">Som ledd i Forsvarsdepartementets forvaltningskontroll skal sjefen for Etterretningstjenesten oversende gjenpart av alle tilretteleggingsbeslutninger som fattes med hjemmel i § 7-3 første ledd til departementet.</article></section><section class="section" data-name="kap6" id="kapittel-6" data-lovdata-URL="LTI/forskrift/2022-09-02-1526/KAPITTEL_6"><h2>6. Ikrafttredelse</h2><article class="legalP" id="kapittel-6-ledd-1">Instruksen trer i kraft straks.</article></section></main></body></html>