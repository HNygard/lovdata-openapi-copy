<!DOCTYPE html><html lang="nb"><head><title>Forskrift om politiattest etter barnevernsloven</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-12-20-2359</dd><dt class="dokid">DokumentID</dt><dd class="dokid">LTI/forskrift/2022-12-20-2359</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="subunit">Etat</dt><dd class="subunit"><ul><li>Barnevernsavdelingen</li></ul></dd><dt class="dateInForce">I kraft fra</dt><dd class="dateInForce">2023-01-01, 2023-01-01 – 2023-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-10-15-1090</li></ul></dd><dt class="basedOn">Hjemmel</dt><dd class="basedOn"><ul><li>lov/2021-06-18-97/§12-11</li></ul></dd><dt class="dateOfPublication">Kunngjort</dt><dd class="dateOfPublication">2022-12-21 14:45</dd><dt class="journalNumber">Journalnummer</dt><dd class="journalNumber">2022-1837</dd><dt class="title">Tittel</dt><dd class="title">Forskrift om politiattest etter barnevernsloven</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Barne- og familiedepartementet 20. desember 2022 med hjemmel i lov 18. juni 2021 nr. 97 om barnevern (barnevernsloven) § 12-11 siste ledd.</dd><dt class="refid">RefID</dt><dd class="refid">forskrift/2022-12-20-2359</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om politiattest etter barnevernsloven<ul class="tocSubUl"><li>§ 1. Politiattest for personer som er ansatt i eller utfører oppgaver for barnevernstjenesten</li><li>§ 2. Politiattest for personer som skal ansettes i eller utføre oppgaver på vegne av institusjoner etter barnevernsloven</li><li>§ 3. Politiattest for ansatte i Barne-, ungdoms- og familieetaten</li><li>§ 4. Politiattest for fosterforeldre og personer som tar i mot barn som heldøgns avlastningstiltak</li><li>§ 5. Politiattest for personer som skal føre tilsyn med barn i fosterhjem og i institusjoner</li><li>§ 6. Politiattest for personer i barneverns- og helsenemnda</li><li>§ 7. Fremgangsmåte</li><li>§ 8. Oppbevaring av politiattest</li><li>§ 9. Taushetsplikt</li><li>§ 10. Tilsyn</li><li>§ 11. Fornyet vandelskontroll</li><li>§ 12. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2022-12-20-2359" id="dokument"><h1>Forskrift om politiattest etter barnevernsloven</h1><article class="legalArticle" data-lovdata-URL="LTI/forskrift/2022-12-20-2359/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Politiattest for personer som er ansatt i eller utfører oppgaver for barnevernstjenesten</span></h2><article class="legalP" id="paragraf-1-ledd-1">Barnevernstjenesten skal kreve politiattest i samsvar med barnevernsloven § 12-11 første ledd av personer som skal ansettes i eller utfører oppgaver på vegne av barnevernstjenesten. Krav om politiattest gjelder bare personer som utfører arbeid i samsvar med lovens § 15-3. Den som foretar ansettelsen har ansvaret for at politiattest blir krevet fremlagt.</article><article class="legalP" id="paragraf-1-ledd-2">Barnevernstjenesten skal kreve politiattest i samsvar med barnevernsloven § 12-11 første ledd fra personer som utfører oppgaver for barnevernstjenesten som ledd i hjelpetiltak etter lovens kapittel 3.</article><article class="legalP" id="paragraf-1-ledd-3">Barnevernstjenesten skal kreve politiattest i samsvar med barnevernsloven § 12-11 første ledd siste punktum av personer som skal utføre oppgaver som tillitsperson etter lovens § 1-4 tredje ledd. Det kan i akuttsituasjoner gjøres unntak fra kravet om fremleggelse av politiattest.</article></article><article class="legalArticle" data-lovdata-URL="LTI/forskrift/2022-12-20-2359/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Politiattest for personer som skal ansettes i eller utføre oppgaver på vegne av institusjoner etter barnevernsloven</span></h2><article class="legalP" id="paragraf-2-ledd-1">Institusjonen skal kreve politiattest i samsvar med barnevernsloven § 12-11 annet ledd av personer som skal ansettes i eller utføre oppgaver på vegne av institusjon etter denne loven. Med institusjon menes barnevernsinstitusjon etter kapittel 10, senter for foreldre og barn etter kapittel 10 og omsorgssenter etter kapittel 11. Kravet gjelder også institusjonens leder. Den som foretar ansettelsen har ansvaret for at politiattest blir krevet fremlagt.</article><article class="legalP" id="paragraf-2-ledd-2">Institusjonen skal kreve politiattest i samsvar med barnevernsloven § 12-11 annet ledd annet punktum av den som skal utføre andre oppgaver for institusjonen og som har direkte kontakt med barn og unge eller foreldre som oppholder seg der. Styrer eller leder skal kreve fremlagt slik politiattest.</article><article class="legalP" id="paragraf-2-ledd-3">Regionalt nivå i Barne-, ungdoms- og familieetaten skal kreve politiattest i samsvar med barnevernsloven § 12-11 annet ledd annet punktum av eier av institusjon, dersom eier skal arbeide eller oppholde seg regelmessig på institusjonen.</article></article><article class="legalArticle" data-lovdata-URL="LTI/forskrift/2022-12-20-2359/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Politiattest for ansatte i Barne-, ungdoms- og familieetaten</span></h2><article class="legalP" id="paragraf-3-ledd-1">Barne-, ungdoms- og familieetaten skal kreve politiattest i samsvar med barnevernslovens § 12-11 tredje ledd av den som skal ansettes i, eller utføre oppgaver på vegne av etaten, og som ikke omfattes av § 2. Kravet gjelder bare personer som skal utføre oppgaver som innebærer at de kan ha direkte kontakt med barn. Den som foretar ansettelsen eller inngår oppdragsavtalen har ansvaret for at politiattest blir krevet fremlagt.</article></article><article class="legalArticle" data-lovdata-URL="LTI/forskrift/2022-12-20-2359/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Politiattest for fosterforeldre og personer som tar i mot barn som heldøgns avlastningstiltak</span></h2><article class="legalP" id="paragraf-4-ledd-1">Barnevernstjenesten skal kreve politiattest i samsvar med barnevernsloven § 12-11 femte ledd første punktum av personer som skal godkjennes som fosterforeldre, jf. lovens § 9-5. Barne-, ungdoms- og familieetaten kan kreve fremlagt slik attest av personer som skal tilbys som fosterhjem til kommunen. Tilsvarende gjelder private virksomheter som tilbyr fosterhjemstjenester.</article><article class="legalP" id="paragraf-4-ledd-2">Barnevernstjenesten skal kreve politiattest i samsvar med barnevernsloven § 12-11 femte ledd annet punktum for personer som tar i mot barn som heldøgns avlastningstiltak i sitt private hjem. Barne-, ungdoms- og familieetaten skal kreve slik attest fremlagt når avlastningstiltaket gjelder beredskapshjem og spesialiserte fosterhjem, jf. lovens § 16-3 annet ledd bokstav a og c. Også private tjenesteytere kan kreve slik politiattest fremlagt når avlastningstiltaket gjelder fosterhjem den private tjenesteyteren har inngått kontrakt med.</article><article class="legalP" id="paragraf-4-ledd-3">Barnevernstjenesten skal vurdere om andre som bor i fosterhjemmet eller avlastningshjemmet, skal fremlegge politiattest i samsvar med barnevernsloven § 12-11 femte ledd tredje punktum. Også Barne-, ungdoms- og familieetaten og private virksomheter som tilbyr fosterhjemstjenester kan kreve fremlagt slik politiattest for husstandsmedlemmer i fosterhjem som omfattes av annet ledd annet og tredje punktum.</article><article class="legalP" id="paragraf-4-ledd-4">Barne-, ungdoms- og familieetaten skal kreve tilsvarende politiattest som i første ledd første setning i samsvar med barnevernsloven § 12-11 femte ledd siste punktum for den eller de som skal ta imot enslige mindreårige asylsøkere i et familiebasert botilbud som nevnt i lovens § 11-1 femte ledd.</article></article><article class="legalArticle" data-lovdata-URL="LTI/forskrift/2022-12-20-2359/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Politiattest for personer som skal føre tilsyn med barn i fosterhjem og i institusjoner</span></h2><article class="legalP" id="paragraf-5-ledd-1">Kommunen skal kreve politiattest i samsvar med barnevernsloven § 12-11 første ledd tredje punktum fra personer som skal utøve tilsyn med barn i fosterhjem etter lovens § 9-10.</article><article class="legalP" id="paragraf-5-ledd-2">Statsforvalteren skal kreve politiattest i samsvar med barnevernsloven § 12-11 fjerde ledd annet punktum fra personer som skal føre tilsyn med barn i barnevernsinstitusjoner, sentre for foreldre og barn eller omsorgssentre, i samsvar med lovens § 17-3 annet ledd.</article></article><article class="legalArticle" data-lovdata-URL="LTI/forskrift/2022-12-20-2359/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Politiattest for personer i barneverns- og helsenemnda</span></h2><article class="legalP" id="paragraf-6-ledd-1">Barneverns- og helsenemnda skal kreve uttømmende politiattest i samsvar med barnevernsloven § 12-11 sjette ledd av den som skal ansettes som nemndleder i nemnda.</article><article class="legalP" id="paragraf-6-ledd-2">Nemnda skal kreve politiattest i samsvar med barnevernsloven § 12-11 fjerde ledd for personer som skal oppnevnes som talsperson etter lovens § 14-13. Politiattesten skal kreves fremlagt ved første gangs oppnevning som talsperson.</article></article><article class="legalArticle" data-lovdata-URL="LTI/forskrift/2022-12-20-2359/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Fremgangsmåte</span></h2><article class="legalP" id="paragraf-7-ledd-1">Søkere skal gjøres oppmerksom på at det vil bli krevet politiattest ved ansettelse, godkjenning eller oppnevnelse mv. For stillinger, oppdrag eller lignende som blir utlyst eller annonsert, skal det gjøres oppmerksom på kravet om politiattest i utlysnings- eller annonseteksten. Det skal i utlysnings- eller annonseteksten også gjøres oppmerksom på at attesten ikke skal legges ved søknaden. Attest skal kun kreves av den søkeren som tilbys stillingen eller som skal oppnevnes eller godkjennes til å utføre de oppgaver som omfattes av denne forskrift.</article><article class="legalP" id="paragraf-7-ledd-2">Attesten skal ikke være eldre enn tre måneder.</article></article><article class="legalArticle" data-lovdata-URL="LTI/forskrift/2022-12-20-2359/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Oppbevaring av politiattest</span></h2><article class="legalP" id="paragraf-8-ledd-1">Politiattesten skal oppbevares hos det organ eller den institusjon som etter denne forskrift er ansvarlig for å kreve politiattest fremlagt. Politiattesten skal oppbevares utilgjengelig for uvedkommende. Den skal oppbevares så lenge vedkommende person innehar stillingen eller oppdraget. Attesten skal makuleres når vedkommende fratrer. Fremlagt attest fra person som ikke får tildelt stilling eller oppdrag skal makuleres.</article></article><article class="legalArticle" data-lovdata-URL="LTI/forskrift/2022-12-20-2359/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Taushetsplikt</span></h2><article class="legalP" id="paragraf-9-ledd-1">Den som får kjennskap til opplysninger gjennom en politiattest, plikter å hindre at uvedkommende får adgang eller kjennskap til disse.</article></article><article class="legalArticle" data-lovdata-URL="LTI/forskrift/2022-12-20-2359/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tilsyn</span></h2><article class="legalP" id="paragraf-10-ledd-1">Statsforvalteren kan som ledd i sitt tilsynsansvar, jf. barnevernsloven § 17-3, kreve fremlagt politiattest for alle som omfattes av denne forskrift.</article></article><article class="legalArticle" data-lovdata-URL="LTI/forskrift/2022-12-20-2359/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Fornyet vandelskontroll</span></h2><article class="legalP" id="paragraf-11-ledd-1">Brukeren av tidligere utstedt politiattest kan få utlevert nye opplysninger av betydning i samsvar med reglene i politiregisterloven § 43.</article></article><article class="legalArticle" data-lovdata-URL="LTI/forskrift/2022-12-20-2359/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Denne forskrift trer i kraft 1. januar 2023. Fra samme tidspunkt oppheves forskrift 15. oktober 1999 nr. 1090 om politiattest i henhold til barnevernloven.</article><article class="legalP" id="paragraf-12-ledd-2">Bestemmelsen i § 4 siste ledd oppheves 1. juli 2023.</article></article></main></body></html>