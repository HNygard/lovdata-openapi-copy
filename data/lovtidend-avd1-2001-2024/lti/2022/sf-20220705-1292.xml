<!DOCTYPE html><html lang="no"><head><title>Instruks til Debio og det regionale Mattilsynet om utøvelse av delegert myndighet etter økologiforskriften</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-07-05-1292</dd><dt class="dokid">DokumentID</dt><dd class="dokid">LTI/forskrift/2022-07-05-1292</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Mattilsynet</li></ul></dd><dt class="dateInForce">I kraft fra</dt><dd class="dateInForce">2022-07-05</dd><dt class="changesToDocuments">Endrer</dt><dd class="changesToDocuments"><ul><li>forskrift/2019-07-02-961</li></ul></dd><dt class="basedOn">Hjemmel</dt><dd class="basedOn"><ul><li>forskrift/2022-06-11-1171/§25</li><li>forskrift/2022-06-29-1242</li><li>lov/2003-12-19-124/§23</li></ul></dd><dt class="dateOfPublication">Kunngjort</dt><dd class="dateOfPublication">2022-07-05 14:25</dd><dt class="journalNumber">Journalnummer</dt><dd class="journalNumber">2022-1027</dd><dt class="title">Tittel</dt><dd class="title">Instruks til Debio og det regionale Mattilsynet om utøvelse av delegert myndighet etter økologiforskriften</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Mattilsynet 5. juli 2022 med hjemmel i forskrift 11. juni 2022 nr. 1171 om økologisk produksjon og merking av økologiske landbruksprodukter, akvakulturprodukter, næringsmidler og fôr m.m. (økologiforskriften) § 25 og delegeringsvedtak 29. juni 2022 nr. 1242.</dd><dt class="refid">RefID</dt><dd class="refid">forskrift/2022-07-05-1292</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Instruks til Debio og det regionale Mattilsynet om utøvelse av delegert myndighet etter økologiforskriften<ul class="tocSubUl"><li>I<ul class="tocSubUl"><li>1. Debio</li><li>2. Særlig om rapportering fra Debio til Mattilsynet</li><li>3. Det regionale Mattilsynet</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2022-07-05-1292" id="dokument"><h1>Instruks til Debio og det regionale Mattilsynet om utøvelse av delegert myndighet etter økologiforskriften</h1><section class="section" data-name="kapI" id="kapittel-1" data-lovdata-URL="LTI/forskrift/2022-07-05-1292/KAPITTEL_1"><h2 data-text-align="center">I</h2><article class="defaultP">Myndigheten delegert til Debio med kodenummer NO-ØKO-01 og myndigheten delegert fra Mattilsynet ved Hovedkontoret til det regionale Mattilsynet etter økologiforskriften § 25, skal utøves i samsvar med følgende instruks:</article><section class="section" data-name="kap1" id="kapittel-1-kapittel-1" data-lovdata-URL="LTI/forskrift/2022-07-05-1292/KAPITTEL_1-1"><h3>1. Debio</h3><article class="marginIdArticle" id="kapittel-1-kapittel-1-punkt-1"><span class="data-marginOriginalId">1.1</span><span class="miscHeadline"><i>Bruk av sanksjoner og virkemidler</i></span><article class="legalP" id="kapittel-1-kapittel-1-punkt-1-ledd-1">Dersom det konstateres overtredelser av bestemmelsene i økologiforskriften kan Debio i enkeltvedtak påby at henvisninger til økologisk produksjonsmetode skal fjernes fra det aktuelle produktet, partiet eller hele produksjonen.</article><article class="legalP" id="kapittel-1-kapittel-1-punkt-1-ledd-2">Dersom det konstateres klare eller gjentatte overtredelser av bestemmelsene i økologiforskriften eller overtredelser av bestemmelsene i forskriften som kan ha langvarig virkning, kan Debio i enkeltvedtak forby virksomheten å markedsføre produkter med henvisning til økologisk produksjonsmetode for en periode på inntil seks måneder. Produktene kan likevel markedsføres uten henvisning til økologisk produksjonsmetode.</article><article class="legalP" id="kapittel-1-kapittel-1-punkt-1-ledd-3">Overtredelse av bestemmelsene i økologiforskriften og vedtak gitt i medhold av forskriften er straffbart etter matloven § 28.</article><article class="legalP" id="kapittel-1-kapittel-1-punkt-1-ledd-4">Debio kan også som ledd i sin saksbehandling i enkeltvedtak avslå en søknad om tilknytning til kontrollordningen, nekte fornyelse eller utvidelse av godkjenningen til en allerede tilknyttet virksomhet og kreve ny omlegging (karenstid) dersom vilkårene for å være tilknyttet kontrollordningen ikke er til stede. I slike tilfeller kan det eventuelt også settes frister for retting av feilene slik at godkjenning kan gis på et senere tidspunkt. Dersom det er mistanke om at et produkt ikke oppfyller kravene i økologiforskriften, skal Debio midlertidig forby omsetning av de aktuelle produktene som økologiske, jf. økologiforskriften § 2, jf. forordning (EU) 2018/848 artikkel 41 nr. 1 bokstav b.</article><article class="legalP" id="kapittel-1-kapittel-1-punkt-1-ledd-5">Debio skal følge opp overtredelser av bestemmelsene i økologiforskriften med enkeltvedtak som er i tråd med avvikskatalogen som Mattilsynet har utarbeidet. Vedtakene skal være forholdsmessige, effektive og skal ha preventiv effekt. Debio skal videre kontrollere at pålegg, forbud og sanksjoner mv. etterleves av virksomhetene.</article><article class="legalP" id="kapittel-1-kapittel-1-punkt-1-ledd-6">Dersom Debios påbud og forbud og sanksjoner mv. jf. ovenfor ikke etterleves, og det skulle bli nødvendig med en opptrapping av virkemiddelbruken overfor virksomheten, skal saken oversendes til det regionale Mattilsynet i det aktuelle området for oppfølging.</article><article class="legalP" id="kapittel-1-kapittel-1-punkt-1-ledd-7">Kravene i økologiforskriften gjelder som frivillig tillegg til andre krav som stilles til virksomhetene i øvrig regelverk som håndheves av Mattilsynet eller andre offentlige etater, for eksempel om hygiene, helse, velferd, merking og miljøovervåking. Et grunnvilkår som må være oppfylt for at en virksomhet skal kunne drive økologisk produksjon eller markedsføre produkter som økologiske mv. er derfor at virksomheten overholder alle de krav som stilles i øvrig obligatorisk regelverk. Dersom Debio ved inspeksjon i en virksomhet oppdager forhold som kan tenkes å være overtredelser av øvrig regelverk som håndheves av Mattilsynet eller andre etater, skal Debio varsle henholdsvis det regionale Mattilsynet i det aktuelle området eller andre etater om dette skriftlig. I et slikt tilfelle kan ikke virksomheten få fornyet godkjenning for økologisk produksjon mv. før det er avklart om virksomheten overholder kravene i det øvrige generelle og spesielle regelverket.</article></article><article class="marginIdArticle" id="kapittel-1-kapittel-1-punkt-2"><span class="data-marginOriginalId">1.2</span><span class="miscHeadline"><i>Debio som kontrollorgan og saksforbereder for Mattilsynet</i></span><article class="legalP" id="kapittel-1-kapittel-1-punkt-2-ledd-1">Når Debio fører tilsyn og fatter vedtak etter økologiforskriften er Debio å anse som et forvaltningsorgan, og pålegges derfor å følge bestemmelsene i forvaltningsloven, offentleglova og alminnelige forvaltningsmessige prinsipper. Dette omfatter også plikt til å veilede om regelverket.</article><article class="legalP" id="kapittel-1-kapittel-1-punkt-2-ledd-2">Debio skal også motta og saksforberede søknader om dispensasjon og oversende en begrunnet innstilling til Mattilsynet i dispensasjonssaker. Innstillinger oversendes sammen med alle dokumenter som er relevante for saken. For eksempel vil det ofte være nødvendig å oversende virksomhetens beskrivelse av driften. Debio skal for øvrig gi råd og bistand til Mattilsynet i det løpende arbeidet på økologiområdet nasjonalt og internasjonalt.</article><article class="legalP" id="kapittel-1-kapittel-1-punkt-2-ledd-3">Debio skal føre tilsyn med at virksomhetene etterlever vilkår i tillatelser og dispensasjoner gitt av Mattilsynet.</article><article class="legalP" id="kapittel-1-kapittel-1-punkt-2-ledd-4">Ved usikkerhet om tolkningen av økologiregelverket, delegeringsvedtaket med eventuelle tilhørende instrukser og avtaler skal Debio ta kontakt med Mattilsynet.</article></article><article class="marginIdArticle" id="kapittel-1-kapittel-1-punkt-3"><span class="data-marginOriginalId">1.3.</span><span class="miscHeadline"><i>Risikoanalyse, prøvetaking, tilleggs- og uanmeldte kontroller</i></span></article><article class="legalP" id="kapittel-1-kapittel-1-ledd-1">Debio skal utarbeide en plan for tilleggskontroller, uanmeldte kontroller og prøvetaking som skal utføres i løpet av året og en prosedyre for risikovurdering av virksomheter.</article><article class="legalP" id="kapittel-1-kapittel-1-ledd-2">Debio skal utføre minst 10 prosent tilleggskontroller og minst 10 prosent uanmeldte kontrollbesøk. Dette følger av økologiforskriften § 2, jf. forordning (EU) 2018/848 artikkel 38 nr. 4 og økologiforskriften § 3 bokstav e, jf. forordning (EU) 2021/279 artikkel 7. Tilleggskontrollene skal i hovedsak være uanmeldte. Risikovurderingen av virksomhetene skal ligge til grunn for utvelgelsen av virksomheter som skal ha tilleggs- og uanmeldte kontroller, samt for utvelgelse av virksomheter hvor det skal tas prøver.</article></section><section class="section" data-name="kap2" id="kapittel-1-kapittel-2" data-lovdata-URL="LTI/forskrift/2022-07-05-1292/KAPITTEL_1-2"><h3>2. Særlig om rapportering fra Debio til Mattilsynet</h3><article class="marginIdArticle" id="kapittel-1-kapittel-2-punkt-1"><span class="data-marginOriginalId">2.1</span><span class="miscHeadline"><i>Kvalitetssikring av rapportering</i></span><article class="legalP" id="kapittel-1-kapittel-2-punkt-1-ledd-1">Debio skal ha interne rutiner som sikrer at tall og annen informasjon som rapporteres til Mattilsynet er tilstrekkelig kvalitetssikret før informasjonen oversende</article></article><article class="marginIdArticle" id="kapittel-1-kapittel-2-punkt-2"><span class="data-marginOriginalId">2.2</span><span class="miscHeadline"><i>Løpende rapportering</i></span><article class="legalP" id="kapittel-1-kapittel-2-punkt-2-ledd-1">Dersom Debio avdekker regelverkovertredelser som påvirker produktenes økologiske status og derfor fatter vedtak om fjerning av merking, forbud mot markedsføring, om at ny omleggingsperiode må gjennomføres, vedtak om å ikke fornye godkjenningen eller vedtak om at godkjenningen trekkes tilbake helt eller delvis, skal Debio uten opphold informere Mattilsynet. Dette innebærer at Debio skal varsle Mattilsynet innen 24 timer etter at vedtak om avvik ble fattet.</article><article class="legalP" id="kapittel-1-kapittel-2-punkt-2-ledd-2">Debio skal løpende oversende til Mattilsynet alle rapporter de mottar fra Norsk Akkreditering angående deres tilsyn med Debio.</article></article><article class="marginIdArticle" id="kapittel-1-kapittel-2-punkt-3"><span class="data-marginOriginalId">2.3</span><span class="miscHeadline"><i>Kvartalsvis rapportering</i></span><article class="legalP" id="kapittel-1-kapittel-2-punkt-3-ledd-1">Debio skal hvert kvartal sende Mattilsynet en rapport. Rapporten skal inneholde en oversikt over utviklingen i antallet virksomheter som er omfattet av kontrollordningen, det vil si antallet innmeldte og utmeldte virksomheter hittil i året.</article><article class="legalP" id="kapittel-1-kapittel-2-punkt-3-ledd-2">Rapporten skal også inneholde informasjon om antall tilleggskontroller og uanmeldte kontroller som er gjennomført hittil i året, og informasjon om i hvilken grad kontrollene er gjennomført i henhold til den årlige planen for slike kontroller.</article><article class="legalP" id="kapittel-1-kapittel-2-punkt-3-ledd-3">Videre skal rapporten inneholde en oversikt over alle tilfeller av avvik i kategorien «mindre avvik» for hvert kvartal.</article><article class="legalP" id="kapittel-1-kapittel-2-punkt-3-ledd-4">Det skal også framgå av kvartalsrapporten hvordan Debio har fulgt opp virksomheter med sikte på en eventuell tilknytning til kontrollordningen når Debio har fått kjennskap til at virksomheter som ikke er omfattet av kontrollordningen omsetter produkter som økologiske.</article></article><article class="marginIdArticle" id="kapittel-1-kapittel-2-punkt-4"><span class="data-marginOriginalId">2.4</span><span class="miscHeadline"><i>Årlig rapportering</i></span><article class="legalP" id="kapittel-1-kapittel-2-punkt-4-ledd-1">Debio skal innen 31. januar hvert år oversende Mattilsynet en liste over driftsansvarlige som var underlagt deres kontroll per 31. desember det foregående året, jf. økologiforskriften § 2, jf. forordning (EU) 2018/848 artikkel 40 nr. 10. Innen 31. januar skal Debio også oversende årets plan for tilleggskontroller, uanmeldte kontroller og prosedyren for risikovurdering av virksomhetene.</article><article class="legalP" id="kapittel-1-kapittel-2-punkt-4-ledd-2">Debio skal også oversende opplysninger om offentlig kontroll og annen offentlig virksomhet som ble utført foregående år, til støtte for utarbeiding til den årlige rapporten nevnt i forskrift om offentlig kontroll på matområdet § 2, jf. forordning (EU) 2017/625 artikkel 113 innen 1. juni hvert år.</article><article class="legalP" id="kapittel-1-kapittel-2-punkt-4-ledd-3">Opplysninger fra økodatabasen skal rapporteres til Mattilsynet innen 1. juni, jf. økologiforskriften § 2, jf. forordning (EU) 2018/848 artikkel 53 punkt 6 bokstav a og b, jf. vedlegg II del I punkt 1.8.5.1, samt økologiforskriften § 3 bokstav b, jf. forordning (EU) 2020/464 artikkel 25, jf. vedlegg III, del I.</article><article class="legalP" id="kapittel-1-kapittel-2-punkt-4-ledd-4">Et utkast til plan for prøvetaking som skal utføres det påfølgende året skal sendes innen 10. desember. Som grunnlag for Mattilsynets risikobaserte prøvetaking av importerte produkter skal Debio innen samme dato også oversende en oversikt over alle importvirksomheter sortert på risikoklasse.</article></article><article class="marginIdArticle" id="kapittel-1-kapittel-2-punkt-5"><span class="data-marginOriginalId">2.5</span><span class="miscHeadline"><i>Publisering av liste over virksomheter med økologigodkjenning</i></span><article class="legalP" id="kapittel-1-kapittel-2-punkt-5-ledd-1">Debio skal publisere en oppdatert liste med navn og adresser til alle virksomheter som er omfattet av kontrollordningen på sine hjemmesider.</article></article></section><section class="section" data-name="kap3" id="kapittel-1-kapittel-3" data-lovdata-URL="LTI/forskrift/2022-07-05-1292/KAPITTEL_1-3"><h3>3. Det regionale Mattilsynet</h3><article class="marginIdArticle" id="kapittel-1-kapittel-3-punkt-1"><span class="data-marginOriginalId">3.1</span><span class="miscHeadline"><i>Følge opp saker der Debios påbud eller forbud mv. ikke etterkommes av virksomhetene</i></span><article class="legalP" id="kapittel-1-kapittel-3-punkt-1-ledd-1">Som nevnt ovenfor i punkt 1.1 skal det regionale Mattilsynet i de aktuelle områder etter anmodning fra Debio overta oppfølgingen av saker der Debios bruk av sanksjoner og virkemidler ikke etterkommes av virksomheten. Det regionale Mattilsynet skal også etter anmodning fra Debio ta stilling til om en virksomhet skal anmeldes til politiet for spesielt grove overtredelser av bestemmelsene i økologiforskriften.</article></article><article class="marginIdArticle" id="kapittel-1-kapittel-3-punkt-2"><span class="data-marginOriginalId">3.2</span><span class="miscHeadline"><i>Følge opp saker overfor virksomheter som ikke er og kanskje heller ikke skal være tilknyttet kontrollordningen</i></span><article class="legalP" id="kapittel-1-kapittel-3-punkt-2-ledd-1">Det regionale Mattilsynet skal også følge opp saker om uriktig henvisning til økologisk produksjonsmetode dersom de ved tilsyn oppdager økologisk merking i virksomheter som ikke er tilknyttet kontrollordningen og derfor ikke blir kontrollert av Debio.</article><article class="legalP" id="kapittel-1-kapittel-3-punkt-2-ledd-2">Storkjøkkenvirksomheter er ikke omfattet av virkeområdet for økologiforskriften. Videre er enkelte detaljister unntatt fra plikten til å være tilknyttet kontrollordningen etter økologiforskriften. Saker om uriktig henvisning til økologiske produksjonsmetode i slike virksomheter, følges derfor opp av det regionale Mattilsynet og ikke av Debio. Ettersom storkjøkkenvirksomhet ikke er omfattet av økologiforskriften, skal saker om uriktig henvisning til den økologiske produksjonsmetoden i slike virksomheter følges opp etter matinformasjonsforskriften § 1, jf. matinformasjonsforordningen artikkel 7 om villedende merking.</article><article class="legalP" id="kapittel-1-kapittel-3-punkt-2-ledd-3">Dersom det regionale Mattilsynet oppdager at andre virksomheter omfattet av økologiforskriften enn dem nevnt over bruker henvisning til økologisk produksjonsmetode uten å være tilknyttet kontrollordningen, skal det sendes skriftlig varsel til Debio, som skal ta kontakt med virksomhetene med sikte på eventuell tilknytning til kontrollordningen.</article></article><article class="marginIdArticle" id="kapittel-1-kapittel-3-punkt-3"><span class="data-marginOriginalId">3.3</span><span class="miscHeadline"><i>Yte bistand dersom Debio trenger dette for å kunne ta stilling til om en virksomhet kan godkjennes for økologisk produksjon mv.</i></span><article class="legalP" id="kapittel-1-kapittel-3-punkt-3-ledd-1">Det regionale Mattilsynet skal etter anmodning fra Debio gi nødvendige opplysninger og yte nødvendig bistand dersom Debio trenger dette for å kunne ta stilling til om en virksomhet kan godkjennes for økologisk produksjon eller markedsføring mv. av økologiske produkter, jf. ovenfor i punkt 1.1.</article></article><article class="marginIdArticle" id="kapittel-1-kapittel-3-punkt-4"><span class="data-marginOriginalId">3.4</span><span class="miscHeadline"><i>Rapportering av data fra region Stor-Oslo</i></span><article class="legalP" id="kapittel-1-kapittel-3-punkt-4-ledd-1">Regionen skal oversende nødvendige data til hovedkontoret relatert unntak som er gitt i samsvar med økologiforskriften § 2, jf. forordning (EU) 2018/848 artikkel 53 punkt 6 bokstav b, jf. vedlegg II del II punkt. 1.3.4.4, samt økologiforskriften § 3 bokstav b, jf. forordning (EU) 2020/464 artikkel 25, punkt. 2 og 3, jf. vedlegg III, del II, innen 1. mai hvert år. Regionen skal også oversende en årlig oppsummering av rapportering som er gjennomført som følge av rapporteringskrav til Kommisjonen innen samme dato.</article></article></section></section><section class="section" data-name="kapII" id="kapittel-2" data-lovdata-URL="LTI/forskrift/2022-07-05-1292/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Instruksen trer i kraft straks. Samtidig oppheves instruks 2. juli 2019 nr. 961 fra Mattilsynet ved Hovedkontoret til Debio og det regionale Mattilsynet om utøving av delegert myndighet etter økologiforskriften.</article></section></main></body></html>