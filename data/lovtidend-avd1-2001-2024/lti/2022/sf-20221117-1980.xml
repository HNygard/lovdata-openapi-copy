<!DOCTYPE html><html lang="nb"><head><title>Forskrift om tilskudd til frivillige organisasjoner som arbeider med problematisk spilleadferd</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-11-17-1980</dd><dt class="dokid">DokumentID</dt><dd class="dokid">LTI/forskrift/2022-11-17-1980</dd><dt class="ministry">Departement</dt><dd class="ministry"><ul><li>Kultur- og likestillingsdepartementet</li></ul></dd><dt class="subunit">Etat</dt><dd class="subunit"><ul><li>Medie- og kunstavdelingen</li></ul></dd><dt class="dateInForce">I kraft fra</dt><dd class="dateInForce">2023-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2014-12-19-1715</li></ul></dd><dt class="basedOn">Hjemmel</dt><dd class="basedOn"><ul><li>lov/2022-03-18-12/§12</li></ul></dd><dt class="dateOfPublication">Kunngjort</dt><dd class="dateOfPublication">2022-11-18 14:50</dd><dt class="journalNumber">Journalnummer</dt><dd class="journalNumber">2022-1480</dd><dt class="title">Tittel</dt><dd class="title">Forskrift om tilskudd til frivillige organisasjoner som arbeider med problematisk spilleadferd</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kultur- og likestillingsdepartementet 17. november 2022 med hjemmel i lov 18. mars 2022 nr. 12 om pengespill (pengespilloven) § 12.</dd><dt class="refid">RefID</dt><dd class="refid">forskrift/2022-11-17-1980</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til frivillige organisasjoner som arbeider med problematisk spilleadferd<ul class="tocSubUl"><li>§ 1. Formål</li><li>§ 2. Hvem som kan få tilskudd</li><li>§ 3. Hva det gis tilskudd til</li><li>§ 4. Søknadsfrist og krav til søknaden</li><li>§ 5. Behandling av søknader</li><li>§ 6. Hvordan tilskuddsbeløpet beregnes</li><li>§ 7. Informasjon og rapportering til Lotteritilsynet</li><li>§ 8. Stans og tilbakebetaling</li><li>§ 9. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2022-11-17-1980" id="dokument"><h1>Forskrift om tilskudd til frivillige organisasjoner som arbeider med problematisk spilleadferd</h1><article class="legalArticle" data-lovdata-URL="LTI/forskrift/2022-11-17-1980/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med tilskuddet er å styrke frivillige organisasjoners arbeid med problematisk spilleadferd knyttet til pengespill og dataspill.</article></article><article class="legalArticle" data-lovdata-URL="LTI/forskrift/2022-11-17-1980/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hvem som kan få tilskudd</span></h2><article class="legalP" id="paragraf-2-ledd-1">Frivillige organisasjoner som utelukkende arbeider med problematisk spilleadferd eller som har særlig aktivitet rettet mot problematisk spilleadferd ved hjelpetilbud, forebygging, informasjon eller andre konkrete tiltak i Norge kan få tilskudd.</article><article class="legalP" id="paragraf-2-ledd-2">Organisasjonen skal være registrert i Frivillighetsregisteret. Lotteritilsynet kan i særlige tilfeller gjøre unntak fra dette kravet.</article></article><article class="legalArticle" data-lovdata-URL="LTI/forskrift/2022-11-17-1980/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hva det gis tilskudd til</span></h2><article class="legalP" id="paragraf-3-ledd-1">Det gis driftstilskudd eller prosjekttilskudd.</article><article class="legalP" id="paragraf-3-ledd-2">Frivillige organisasjoner som bare arbeider med problematisk spilleadferd kan få driftstilskudd. Driftstilskudd gis for ett år om gangen med utbetaling hvert halvår.</article><article class="legalP" id="paragraf-3-ledd-3">Frivillige organisasjoner som arbeider særlig med problematisk spilleadferd, der målet med konkrete aktiviteter er å bidra til å hjelpe, forebygge eller på annen måte gjøre kunnskap om spilleproblemer kjent, kan få prosjekttilskudd. Prosjekttilskudd gis som en engangsutbetaling.</article></article><article class="legalArticle" data-lovdata-URL="LTI/forskrift/2022-11-17-1980/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Søknadsfrist og krav til søknaden</span></h2><article class="legalP" id="paragraf-4-ledd-1">En organisasjon kan innen 31. januar hvert år søke Lotteritilsynet om tilskudd etter forutgående utlysning av tilskuddsmidler. En søknad skal beskrive<ul class="defaultList"><li data-li-identifier="a." data-name="a."><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">organisasjonens aktivitet og mål</article></article></li><li data-li-identifier="b." data-name="b."><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">hva slags tilskudd og hvilket beløp det søkes om</article></article></li><li data-li-identifier="c." data-name="c."><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">hva tilskuddet skal benyttes til</article></article></li><li data-li-identifier="d." data-name="d."><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">hvordan tidligere mottatt tilskudd etter tilskuddsordningen er benyttet.</article></article></li></ul></article><article class="legalP" id="paragraf-4-ledd-2">Organisasjonen skal legge ved søknaden siste godkjente årsberetning, årsregnskap, organisasjonens vedtekter og budsjett for hele organisasjonens virksomhet.</article></article><article class="legalArticle" data-lovdata-URL="LTI/forskrift/2022-11-17-1980/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Behandling av søknader</span></h2><article class="legalP" id="paragraf-5-ledd-1">Lotteritilsynet fastsetter i enkeltvedtak hvem som får tilskudd.</article><article class="legalP" id="paragraf-5-ledd-2">Ved vurderingen av søknadene, kan Lotteritilsynet legge vekt på organisasjonens evne til å gjennomføre tiltak det søkes om tilskudd til, og tiltakenes målgruppe.</article></article><article class="legalArticle" data-lovdata-URL="LTI/forskrift/2022-11-17-1980/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Hvordan tilskuddsbeløpet beregnes</span></h2><article class="legalP" id="paragraf-6-ledd-1">Den økonomiske rammen for tilskuddsordningen fastsettes årlig ved vedtak om den nærmere fordelingen av midler fra Norsk Tippings overskudd som er satt av til tiltak mot spilleproblemer, jf. pengespilloven § 12 første ledd nr. 2. Ved tildelingen skal det legges særlig vekt på søkerens evne til å nå målgruppen i handlingsplanen med hjelpe- eller forebyggingstiltak.</article><article class="legalP" id="paragraf-6-ledd-2">Dersom søknadsbeløpene i kvalifiserte søknader er større enn den totale rammen for tildeling, skal inntil 80 prosent av den totale rammen tildeles organisasjoner som kvalifiserer til å få driftsmidler. Ved tildeling av prosjektmidler, skal prosjekter som retter seg mot flere områder enn spilleproblemer, avkortes skjønnsmessig for den delen som ikke gjelder spilleproblemer.</article></article><article class="legalArticle" data-lovdata-URL="LTI/forskrift/2022-11-17-1980/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Informasjon og rapportering til Lotteritilsynet</span></h2><article class="legalP" id="paragraf-7-ledd-1">Tilskuddsmottaker skal umiddelbart informere Lotteritilsynet dersom forutsetningene for tilskuddet endres.</article><article class="legalP" id="paragraf-7-ledd-2">Tilskuddsmottaker skal sende rapport om bruken av tilskuddet til Lotteritilsynet innen en frist fastsatt i tildelingsvedtaket.</article></article><article class="legalArticle" data-lovdata-URL="LTI/forskrift/2022-11-17-1980/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Stans og tilbakebetaling</span></h2><article class="legalP" id="paragraf-8-ledd-1">Er tilskuddet gitt på uriktig eller ufullstendig grunnlag eller ikke brukt i samsvar med kravene i forskriften og tilskuddsvedtaket, kan Lotteritilsynet stanse videre utbetalinger og tilskuddet kan kreves helt eller delvis tilbakebetalt.</article></article><article class="legalArticle" data-lovdata-URL="LTI/forskrift/2022-11-17-1980/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Forskriften trer i kraft 1. januar 2023.</article><article class="legalP" id="paragraf-9-ledd-2">Fra samme tidspunkt oppheves forskrift 19. desember 2014 nr. 1715 om tilskudd til frivillige organisasjoner som arbeider med problematisk spilleatferd.</article></article></main></body></html>