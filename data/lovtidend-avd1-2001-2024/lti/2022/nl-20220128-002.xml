<!DOCTYPE html><html lang="no"><head><title>Lov om lønnsstøtte (økonomiske tiltak i møte med pandemien)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2022-01-28-2</dd><dt class="dokid">DokumentID</dt><dd class="dokid">LTI/lov/2022-01-28-2</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="legalArea">Rettsområde</dt><dd class="legalArea"><ul><li>Arbeidsrett &gt; Arbeidsforhold. Sysselsetting</li> <li>Pensjons- og trygderett &gt; Utenfor folketrygdloven</li></ul></dd><dt class="dateOfPublication">Kunngjort</dt><dd class="dateOfPublication">2022-01-28 11:45</dd><dt class="journalNumber">Journalnummer</dt><dd class="journalNumber">2022-0105</dd><dt class="titleShort">Korttittel</dt><dd class="titleShort">Lov om lønnsstøtte (økonomiske tiltak i møte med pandemien)</dd><dt class="title">Tittel</dt><dd class="title">Lov om lønnsstøtte (økonomiske tiltak i møte med pandemien)</dd><dt class="miscInformation">Annet om dokumentet</dt><dd class="miscInformation">Prop.47 L (2021–2022), Innst.116 L (2021–2022), Lovvedtak 32 (2021–2022). Stortingets første og andre gangs behandling hhv. 21. og 24. januar 2022. Fremmet av Finansdepartementet.</dd><dt class="refid">RefID</dt><dd class="refid">lov/2022-01-28-2</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om lønnsstøtte (økonomiske tiltak i møte med pandemien)<ul class="tocSubUl"><li>§ 1. Lovens formål</li><li>§ 2. Virkeområde i tid</li><li>§ 3. Svalbard</li><li>§ 4. Arbeidsgivere som kan søke om støtte</li><li>§ 5. Krav til foretaket</li><li>§ 6. Krav til arbeidsforholdet</li><li>§ 7. Beregning av støtte</li><li>§ 8. Generelle forvaltningsregler</li><li>§ 9. Tilskuddsmyndighet og klageinstans</li><li>§ 10. Innhenting av opplysninger</li><li>§ 11. Offentliggjøring av opplysninger</li><li>§ 12. Søknad om støtte</li><li>§ 13. Opplysningsplikt for søkeren</li><li>§ 14. Vedtak om støtte</li><li>§ 15. Administrative sanksjoner</li><li>§ 16. Straff</li><li>§ 17. Kravsmyndighet mv.</li><li>§ 18. Forfall for utbetaling av støtte</li><li>§ 19. Tilbakebetaling av uriktig utbetalt støtte</li><li>§ 20. Forfall for krav om tilbakebetaling og administrativ sanksjon</li><li>§ 21. Forsinkelsesrenter ved for sen betaling</li><li>§ 22. Rentegodtgjørelse ved forsinket utbetaling av støtte</li><li>§ 23. Lovens ikrafttredelse, overgangsbestemmelser</li></ul></li></ul></dd></dl></header><main class="documentBody" data-lovdata-URL="LTI/lov/2022-01-28-2" id="dokument"><h1>Lov om lønnsstøtte (økonomiske tiltak i møte med pandemien)</h1><article class="legalArticle" data-lovdata-URL="LTI/lov/2022-01-28-2/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Lovens formål</span></h2><article class="legalP" id="paragraf-1-ledd-1">Formålet med loven er å etablere en tidsavgrenset, kortvarig støtteordning som bidrar til at foretak unngår å permittere eller si opp ansatte på grunn av omsetningsfall som følge av bestemte nasjonale smitteverntiltak innført i desember 2021 i møte med koronapandemien.</article></article><article class="legalArticle" data-lovdata-URL="LTI/lov/2022-01-28-2/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde i tid</span></h2><article class="legalP" id="paragraf-2-ledd-1">Støtteordningen gjelder for kalendermånedene desember 2021, januar 2022 og februar 2022. Arbeidsgiver kan søke om støtte til dekning av lønnskostnader for den enkelte ansatte, for hver av månedene. Det må søkes særskilt for hver av støttemånedene.</article></article><article class="legalArticle" data-lovdata-URL="LTI/lov/2022-01-28-2/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Svalbard</span></h2><article class="legalP" id="paragraf-3-ledd-1">Departementet kan gi forskrift om lovens anvendelse for Svalbard og fastsette særlige regler under hensyn til de stedlige forholdene.</article></article><article class="legalArticle" data-lovdata-URL="LTI/lov/2022-01-28-2/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Arbeidsgivere som kan søke om støtte</span></h2><article class="numberedLegalP" data-numerator="1" id="paragraf-4-nummer-1">(1) Støtteordningen gjelder for enkeltpersonforetak og selskap.</article><article class="numberedLegalP" data-numerator="2" id="paragraf-4-nummer-2">(2) Støtteordningen gjelder ikke for institusjon eller organisasjon som er omfattet av skatteloven § 2-32.</article></article><article class="legalArticle" data-lovdata-URL="LTI/lov/2022-01-28-2/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til foretaket</span></h2><article class="numberedLegalP" data-numerator="1" id="paragraf-5-nummer-1">(1) Foretaket må ha et omsetningsfall på minimum 20 prosent i støttemånedene desember 2021, januar 2022 og februar 2022, sammenliknet med tilsvarende måned to år tidligere, eller sammenliknet med gjennomsnittlig månedlig omsetning for oktober og november 2021. Foretaket velger selv hvilken referanseperiode som brukes for å beregne omsetningsfallet.</article><article class="numberedLegalP" data-numerator="2" id="paragraf-5-nummer-2">(2) Foretaket må kunne sannsynliggjøre at omsetningsfallet for en vesentlig del skyldes nasjonale begrensninger på sitt forretningsområde, jf. covid-19-forskriften § 13 a og § 14 annet ledd bokstav b og c og tredje ledd, samt § 14 d og § 15. Manglende tilgang på arbeidskraft som følge av innreiserestriksjoner, regnes ikke som en konsekvens av de nevnte begrensningene.</article><article class="numberedLegalP" data-numerator="3" id="paragraf-5-nummer-3">(3) Foretaket må ha minst én ansatt, og minst én ansatt må ha fått utbetalt lønn i hver av månedene september, oktober og november 2021. Lønnen trenger ikke ha blitt utbetalt til samme ansatt. Lønnen må være rapportert i a-meldingen.</article><article class="numberedLegalP" data-numerator="4" id="paragraf-5-nummer-4">(4) Foretaket kan ikke ha iverksatt helt eller delvis permittering av ansatte fra og med 1. desember 2021 til og med utgangen av perioden det søkes støtte for. Foretaket kan likevel ha hentet alle ansatte som ble permittert etter 30. november 2021, tilbake i arbeid senest 23. desember 2021. Det gis ikke støtte for den tiden ansatte var permittert utover lønnspliktperioden.</article><article class="numberedLegalP" data-numerator="5" id="paragraf-5-nummer-5">(5) Foretaket må utøve lovlig aktivitet.</article><article class="numberedLegalP" data-numerator="6" id="paragraf-5-nummer-6">(6) Foretaket må ikke være under konkursbehandling, besluttet avviklet eller besluttet tvangsoppløst etter reglene i kapittel 16 i aksjeloven eller allmennaksjeloven.</article><article class="numberedLegalP" data-numerator="7" id="paragraf-5-nummer-7">(7) Foretaket må være skattepliktig til Norge, jf. skatteloven § 2-2 første ledd, eller deltakerne i foretaket må være skattepliktige til Norge for selskapets inntekter, jf. skatteloven § 2-2 tredje ledd. Ordningen omfatter også tilfeller der foretaket eller foretakets eier skattlegges i Norge for virksomhet her etter skatteloven § 2-3 første ledd bokstav b.</article><article class="numberedLegalP" data-numerator="8" id="paragraf-5-nummer-8">(8) Departementet kan gi forskrift til utfylling av denne paragrafen og fastsette nærmere vilkår for å få støtte. Departementet kan også gi nærmere bestemmelser om beregning av omsetningsfall og om støtte til konsern.</article></article><article class="legalArticle" data-lovdata-URL="LTI/lov/2022-01-28-2/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Krav til arbeidsforholdet</span></h2><article class="numberedLegalP" data-numerator="1" id="paragraf-6-nummer-1">(1) Ordningen gjelder for fast ansatte som i hele støttemåneden er ansatt i heltids- eller deltidsstilling eller midlertidig ansatt på tidsavgrensede kontrakter med avtalt omfang på arbeidet. Ordningen gjelder også for lærlinger. Den ansatte må være registrert med en stillingsprosent med virkning fra senest 30. november 2021 for støtte i desember, eller 31. desember 2021 for støtte i januar og februar. Den ansatte må være registrert med samme stillingsprosent gjennom hele støtteperioden. Stillingsprosenten må være høyere enn null.</article><article class="numberedLegalP" data-numerator="2" id="paragraf-6-nummer-2">(2) Arbeidsforholdet må ha startdato senest 30. november 2021 for støtte i desember, eller 31. desember 2021 for støtte i januar og februar 2022.</article><article class="numberedLegalP" data-numerator="3" id="paragraf-6-nummer-3">(3) Støtte gis ikke for ansatte som var helt permittert per 30. november 2021.</article><article class="numberedLegalP" data-numerator="4" id="paragraf-6-nummer-4">(4) For ansatte som var delvis permittert per 30. november 2021, kan foretaket få lønnsstøtte for den arbeidstiden som det betales lønn for, herunder lønn i arbeidsgivers lønnspliktperiode, forutsatt av at permitteringsgraden ikke endres etter 30. november 2021.</article><article class="numberedLegalP" data-numerator="5" id="paragraf-6-nummer-5">(5) For ansatte som ble permittert etter 30. november 2021 og tatt tilbake i arbeid senest 23. desember 2021, kan foretaket få lønnsstøtte for den arbeidstiden som det betales lønn for, herunder lønn i arbeidsgivers lønnspliktperiode.</article><article class="numberedLegalP" data-numerator="6" id="paragraf-6-nummer-6">(6) Det gis ikke støtte for ansatte som i støttemåneden er i oppsigelsestid.</article><article class="numberedLegalP" data-numerator="7" id="paragraf-6-nummer-7">(7) Departementet kan gi forskrift til utfylling av denne paragrafen. Departementet kan også gi bestemmelser om krav til ansattes aktivitet i støttemåneden.</article></article><article class="legalArticle" data-lovdata-URL="LTI/lov/2022-01-28-2/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Beregning av støtte</span></h2><article class="numberedLegalP" data-numerator="1" id="paragraf-7-nummer-1">(1) Støtte beregnes på følgende måte:<ul class="defaultList"><li data-li-identifier="a." data-name="a."><article class="listArticle" id="paragraf-7-nummer-1-punkt-1"><article class="legalP" id="paragraf-7-nummer-1-punkt-1-ledd-1">Maksimal støtte er begrenset oppad til 40&#xa0;000 kroner per ansatt per støttemåned. For lærlinger er maksimal støtte begrenset oppad til 15&#xa0;000 kroner per ansatt per støttemåned. Ved lavere omsetningsfall enn 100 prosent avkortes det maksimale støttebeløpet lineært til 4&#xa0;000 kroner ved 20 prosent omsetningsfall. Lavere omsetningsfall enn 20 prosent gir ikke rett til støtte.</article></article></li><li data-li-identifier="b." data-name="b."><article class="listArticle" id="paragraf-7-nummer-1-punkt-2"><article class="legalP" id="paragraf-7-nummer-1-punkt-2-ledd-1">Beløpet etter bokstav a skal avkortes med en beregnet stillingsprosent. Stillingsprosenten beregnes ved å dividere opptjent bruttolønn, eksklusiv arbeidsgiveravgift, på produktet av den ansattes timelønn og antallet timer per måned i en fulltidsstilling. Stillingsprosenten kan ikke overstige 100 prosent.</article></article></li><li data-li-identifier="c." data-name="c."><article class="listArticle" id="paragraf-7-nummer-1-punkt-3"><article class="legalP" id="paragraf-7-nummer-1-punkt-3-ledd-1">Maksimal støtte beregnet etter dette ledd begrenses per ansatt til 80 prosent av summen av opptjent bruttolønn i støttemåneden tillagt arbeidsgiveravgift, fratrukket estimert opptjent bruttolønn som skal dekkes av refusjoner eller tilskudd fra NAV tillagt arbeidsgiveravgift.</article></article></li></ul></article><article class="numberedLegalP" data-numerator="2" id="paragraf-7-nummer-2">(2) Samlet støtte til foretaket beregnet etter første ledd begrenses etter følgende regler i den rekkefølgen som fremgår av dette ledd:<ul class="defaultList"><li data-li-identifier="a." data-name="a."><article class="listArticle" id="paragraf-7-nummer-2-punkt-1"><article class="legalP" id="paragraf-7-nummer-2-punkt-1-ledd-1">Dersom foretakets grunnlag for arbeidsgiveravgift, jf. folketrygdloven § 23-2, tillagt arbeidsgiveravgift for støttemåneden har falt fra referanseperioden, avkortes den totale støtten etter bestemmelser fastsatt av departementet i forskrift.</article></article></li><li data-li-identifier="b." data-name="b."><article class="listArticle" id="paragraf-7-nummer-2-punkt-2"><article class="legalP" id="paragraf-7-nummer-2-punkt-2-ledd-1">Samlet støtte til foretaket er begrenset oppad til 47 millioner kroner per støttemåned for desember 2021 og januar 2022. For februar 2022 er samlet støtte til foretaket begrenset oppad til 40 millioner kroner. For konsern gjelder grensene i første og annet punktum for den samlede støtten til konsernet.</article></article></li><li data-li-identifier="c." data-name="c."><article class="listArticle" id="paragraf-7-nummer-2-punkt-3"><article class="legalP" id="paragraf-7-nummer-2-punkt-3-ledd-1">Støtten kan ikke overstige omsetningsfallet i kroner.</article></article></li><li data-li-identifier="d." data-name="d."><article class="listArticle" id="paragraf-7-nummer-2-punkt-4"><article class="legalP" id="paragraf-7-nummer-2-punkt-4-ledd-1">Foretakets samlede støtte fra offentlige ordninger til lønnskostnader kan ikke overstige foretakets samlede brutto skattepliktige lønnsytelser tillagt arbeidsgiveravgift, for støttemåneden. Overskytende beløp vil komme til fratrekk etter bestemmelser fastsatt av departementet i forskrift.</article></article></li></ul></article><article class="numberedLegalP" data-numerator="3" id="paragraf-7-nummer-3">(3) Departementet kan i forskrift gi nærmere bestemmelser om beregning av støtte og om hva som anses som opptjent bruttolønn.</article></article><article class="legalArticle" data-lovdata-URL="LTI/lov/2022-01-28-2/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Generelle forvaltningsregler</span></h2><article class="numberedLegalP" data-numerator="1" id="paragraf-8-nummer-1">(1) Skatteforvaltningsloven gjelder så langt den passer for behandling av saker etter denne loven, med de særlige saksbehandlingsreglene som følger av loven her. Forvaltningsloven gjelder ikke for behandling av saker etter denne loven, med unntak av forvaltningsloven kapittel VII om forskrifter.</article><article class="numberedLegalP" data-numerator="2" id="paragraf-8-nummer-2">(2) Departementet kan gi forskrift om forvaltningsregler som skal gjelde for behandling av saker etter denne loven, herunder utfylle og fravike reglene i skatteforvaltningsloven.</article></article><article class="legalArticle" data-lovdata-URL="LTI/lov/2022-01-28-2/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilskuddsmyndighet og klageinstans</span></h2><article class="legalP" id="paragraf-9-ledd-1">Skatteetaten er tilskuddsmyndighet etter loven. Skattekontoret treffer vedtak i første instans. Skattedirektoratet er klageinstans.</article></article><article class="legalArticle" data-lovdata-URL="LTI/lov/2022-01-28-2/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Innhenting av opplysninger</span></h2><article class="numberedLegalP" data-numerator="1" id="paragraf-10-nummer-1">(1) Tilskuddsmyndigheten kan uten hinder av taushetsplikt innhente opplysninger ved å pålegge offentlige myndigheter og private rettssubjekter å gi opplysninger som kan ha betydning for støtte etter denne loven og kontrollen av denne. Første punktum gjelder også personopplysninger.</article><article class="numberedLegalP" data-numerator="2" id="paragraf-10-nummer-2">(2) Departementet kan gi forskrift om innhenting av opplysninger etter første ledd, herunder om hvem tilskuddsmyndigheten kan innhente opplysninger fra, og hvilke opplysninger som kan innhentes.</article></article><article class="legalArticle" data-lovdata-URL="LTI/lov/2022-01-28-2/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Offentliggjøring av opplysninger</span></h2><article class="numberedLegalP" data-numerator="1" id="paragraf-11-nummer-1">(1) Tilskuddsmyndigheten kan uten hinder av taushetsplikt gjøre opplysninger om støtte, herunder beregningsgrunnlag og størrelsen på støtten, allment tilgjengelig på internett. Opplysningene skal gis i søkbar form slik tilskuddsmyndigheten bestemmer. Offentleglova får ikke anvendelse ved krav om innsyn i slike opplysninger.</article><article class="numberedLegalP" data-numerator="2" id="paragraf-11-nummer-2">(2) Departementet kan i forskrift gi nærmere regler om offentliggjøring av opplysninger, herunder hvilke opplysninger som skal gjøres offentlig tilgjengelig.</article></article><article class="legalArticle" data-lovdata-URL="LTI/lov/2022-01-28-2/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Søknad om støtte</span></h2><article class="numberedLegalP" data-numerator="1" id="paragraf-12-nummer-1">(1) Støtte etter denne loven gis etter søknad.</article><article class="numberedLegalP" data-numerator="2" id="paragraf-12-nummer-2">(2) Departementet kan gi forskrift om krav til søknaden, herunder om hvordan opplysninger skal gis, nærmere vilkår for leveringsmåte og format, hvilke opplysninger søknaden skal inneholde, frister og krav om bekreftelse eller kontroll fra revisor eller autorisert regnskapsfører.</article></article><article class="legalArticle" data-lovdata-URL="LTI/lov/2022-01-28-2/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Opplysningsplikt for søkeren</span></h2><article class="numberedLegalP" data-numerator="1" id="paragraf-13-nummer-1">(1) Den som søker om støtte etter denne loven, skal gi riktige og fullstendige opplysninger. Søkeren skal opptre aktsomt og lojalt, og skal varsle tilskuddsmyndigheten om eventuelle feil. Søkeren er forpliktet til straks å varsle om endringer som kan ha betydning for støtten, herunder endringer i opplysninger som er gitt i søknaden.</article><article class="numberedLegalP" data-numerator="2" id="paragraf-13-nummer-2">(2) Departementet kan gi forskrift om bekreftelse og dokumentasjon av opplysninger fra søkeren, om opplysningsplikt for den som har mottatt støtte og om kontroll. Bestemmelsen i § 10 annet ledd gjelder tilsvarende.</article></article><article class="legalArticle" data-lovdata-URL="LTI/lov/2022-01-28-2/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Vedtak om støtte</span></h2><article class="legalP" id="paragraf-14-ledd-1">Tilskuddsmyndigheten treffer vedtak om fastsetting av støtte etter denne loven. Tilskuddsmyndigheten kan sammenstille nødvendige opplysninger og treffe vedtak som utelukkende er basert på automatisert behandling av personopplysninger.</article></article><article class="legalArticle" data-lovdata-URL="LTI/lov/2022-01-28-2/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Administrative sanksjoner</span></h2><article class="numberedLegalP" data-numerator="1" id="paragraf-15-nummer-1">(1) Administrativ sanksjon ilegges tilskuddsmottaker som forsettlig eller grovt uaktsomt gir tilskuddsmyndigheten uriktig eller ufullstendig opplysning, eller unnlater å gi pliktig opplysning, når vedkommende forstår eller bør forstå at det kan føre til uberettigede økonomiske fordeler.</article><article class="numberedLegalP" data-numerator="2" id="paragraf-15-nummer-2">(2) Fristen for å ilegge administrativ sanksjon er fem år etter utløpet av den perioden vedtaket om støtte gjelder.</article><article class="numberedLegalP" data-numerator="3" id="paragraf-15-nummer-3">(3) Administrativ sanksjon beregnes med 30 eller 60 prosent av støtten som støttemottakeren uberettiget har mottatt.</article><article class="numberedLegalP" data-numerator="4" id="paragraf-15-nummer-4">(4) Skatteforvaltningsloven §§ 14-8 til 14-11 gjelder tilsvarende så langt det passer.</article><article class="numberedLegalP" data-numerator="5" id="paragraf-15-nummer-5">(5) Departementet kan gi forskrift om administrative sanksjoner.</article></article><article class="legalArticle" data-lovdata-URL="LTI/lov/2022-01-28-2/§16" data-name="§16" id="paragraf-16"><h2 class="legalArticleHeader"><span class="legalArticleValue" data-legalArea="31.16">§ 16</span>. <span class="legalArticleTitle">Straff</span></h2><article class="legalP" id="paragraf-16-ledd-1">Straffeloven §§ 378 til 380 om skattesvik gjelder tilsvarende for den som forsettlig eller grovt uaktsomt gir tilskuddsmyndigheten uriktig eller ufullstendig opplysning, eller unnlater å gi pliktig opplysning, når vedkommende forstår eller bør forstå at det kan føre til uberettigede økonomiske fordeler.</article></article><article class="legalArticle" data-lovdata-URL="LTI/lov/2022-01-28-2/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Kravsmyndighet mv.</span></h2><article class="numberedLegalP" data-numerator="1" id="paragraf-17-nummer-1">(1) Krav på tilbakebetaling av uriktig utbetalt støtte og administrative sanksjoner betales til og innkreves av Skatteetaten etter reglene i lov 17. juni 2005 nr. 67 om betaling og innkreving av skatte- og avgiftskrav (skattebetalingsloven) så langt de passer, likevel slik at kapittel 10, 11 og 18 ikke gjelder.</article><article class="numberedLegalP" data-numerator="2" id="paragraf-17-nummer-2">(2) Departementet kan i forskrift utfylle og fravike regler om betaling av støtte etter denne loven, herunder om krav på tilbakebetaling og innkreving av utbetalt støtte og administrative sanksjoner og om renter. Departementet kan også gi forskrift om hvem som er kravsmyndighet.</article></article><article class="legalArticle" data-lovdata-URL="LTI/lov/2022-01-28-2/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Forfall for utbetaling av støtte</span></h2><article class="legalP" id="paragraf-18-ledd-1">Utbetaling av støtte skal skje snarest og senest tre uker etter at det er fattet vedtak om utbetaling av støtte.</article></article><article class="legalArticle" data-lovdata-URL="LTI/lov/2022-01-28-2/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Tilbakebetaling av uriktig utbetalt støtte</span></h2><article class="legalP" id="paragraf-19-ledd-1">Dersom det er utbetalt støtte i strid med bestemmelsene i denne loven, eller forskrift gitt i medhold av denne loven, skal det uriktig utbetalte beløpet tilbakebetales. Krav på tilbakebetaling av støtte er tvangsgrunnlag for utlegg.</article></article><article class="legalArticle" data-lovdata-URL="LTI/lov/2022-01-28-2/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Forfall for krav om tilbakebetaling og administrativ sanksjon</span></h2><article class="numberedLegalP" data-numerator="1" id="paragraf-20-nummer-1">(1) Krav på tilbakebetaling etter § 19 forfaller til betaling tre uker etter at melding om vedtak om tilbakebetaling er sendt til skyldner.</article><article class="numberedLegalP" data-numerator="2" id="paragraf-20-nummer-2">(2) Før utbetaling av tilskudd skjer etter § 18, kan krav på tilbakebetaling likevel motregnes i utbetalingsbeløpet, selv om tilbakebetalingskravet ikke er forfalt etter første ledd.</article><article class="numberedLegalP" data-numerator="3" id="paragraf-20-nummer-3">(3) Administrative sanksjoner ilagt etter § 15, forfaller til betaling tre uker etter at fristen for å klage over vedtaket om fastsetting av kravet er utløpt, eller ved klage, tre uker etter at klagen er avgjort. Dersom det innvilges utsatt iverksetting av krav etter skatteforvaltningsloven § 14-10 annet ledd, forfaller kravet til betaling tre uker etter utløpet av søksmålsfristen, eller ved søksmål, tre uker etter at endelig rettsavgjørelse foreligger.</article></article><article class="legalArticle" data-lovdata-URL="LTI/lov/2022-01-28-2/§21" data-name="§21" id="paragraf-21"><h2 class="legalArticleHeader"><span class="legalArticleValue">§ 21</span>. <span class="legalArticleTitle">Forsinkelsesrenter ved for sen betaling</span></h2><article class="numberedLegalP" data-numerator="1" id="paragraf-21-nummer-1">(1) For tilbakebetalingskrav og administrative sanksjoner som ikke er betalt innen forfall etter § 20, betales forsinkelsesrente.</article><article class="numberedLegalP" data-numerator="2" id="paragraf-21-nummer-2">(2) Rentesatsen tilsvarer den til enhver tid gjeldende rentesats fastsatt i forskrift med hjemmel i lov 17. desember 1976 nr. 100 om renter ved forsinket betaling m.m. (forsinkelsesrenteloven) § 3 første ledd første punktum. Rentene beregnes fra forfall etter § 20, og inntil betaling skjer. Forsinkelsesrenteloven § 2 annet ledd gjelder tilsvarende.</article></article><article class="legalArticle" data-lovdata-URL="LTI/lov/2022-01-28-2/§22" data-name="§22" id="paragraf-22"><h2 class="legalArticleHeader"><span class="legalArticleValue">§ 22</span>. <span class="legalArticleTitle">Rentegodtgjørelse ved forsinket utbetaling av støtte</span></h2><article class="legalP" id="paragraf-22-ledd-1">Utbetales støtte senere enn den frist som er fastsatt i § 18, skal det ytes rentegodtgjørelse fra forfallstidspunktet og frem til utbetalingen skjer. For øvrig gjelder § 21 annet ledd tilsvarende.</article></article><article class="legalArticle" data-lovdata-URL="LTI/lov/2022-01-28-2/§23" data-name="§23" id="paragraf-23"><h2 class="legalArticleHeader"><span class="legalArticleValue">§ 23</span>. <span class="legalArticleTitle">Lovens ikrafttredelse, overgangsbestemmelser</span></h2><article class="numberedLegalP" data-numerator="1" id="paragraf-23-nummer-1">(1) Loven trer i kraft fra den tid Kongen bestemmer.</article><article class="numberedLegalP" data-numerator="2" id="paragraf-23-nummer-2">(2) Departementet kan gi forskrift om overgangsbestemmelser.</article></article></main></body></html>