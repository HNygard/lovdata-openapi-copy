<!DOCTYPE html><html lang="no"><head><title>Forskrift om driftstilskudd til organisasjoner for nasjonale minoriteter</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-06-21-1137</dd><dt class="dokid">DokumentID</dt><dd class="dokid">LTI/forskrift/2022-06-21-1137</dd><dt class="ministry">Departement</dt><dd class="ministry"><ul><li>Kommunal- og distriktsdepartementet</li></ul></dd><dt class="subunit">Etat</dt><dd class="subunit"><ul><li>Avdeling for urfolk og nasjonale minoriteter</li></ul></dd><dt class="dateInForce">I kraft fra</dt><dd class="dateInForce">2022-06-21</dd><dt class="changesToDocuments">Endrer</dt><dd class="changesToDocuments"><ul><li>forskrift/2017-12-08-1946</li></ul></dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2022-06-23 14:40</dd><dt class="journalNumber">Journalnummer</dt><dd class="journalNumber">2022-0904</dd><dt class="title">Tittel</dt><dd class="title">Forskrift om driftstilskudd til organisasjoner for nasjonale minoriteter</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kommunal- og distriktsdepartementet 21. juni 2022 med hjemmel i Stortingets årlige budsjettvedtak kap. 567, post 70.</dd><dt class="refid">RefID</dt><dd class="refid">forskrift/2022-06-21-1137</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om driftstilskudd til organisasjoner for nasjonale minoriteter<ul class="tocSubUl"><li>§ 1. Formålet med tilskuddsordningen</li><li>§ 2. Hvem og hva kan tildeles tilskudd</li><li>§ 3. Hvilke medlemmer og lokallag som regnes som tellende</li><li>§ 4. Krav til bruken av tilskuddet</li><li>§ 5. Rapporteringsplikter</li><li>§ 6. Krav til en søknad om tilskudd</li><li>§ 7. Beregningen av tilskuddet</li><li>§ 8. Adgang til å kontrollere at betingelsene og vilkårene for tilskuddet er oppfylt</li><li>§ 9. Stans og tilbakebetaling</li><li>§ 10. Klageadgang</li><li>§ 11. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2022-06-21-1137" id="dokument"><h1>Forskrift om driftstilskudd til organisasjoner for nasjonale minoriteter</h1><article class="legalArticle" data-lovdata-URL="LTI/forskrift/2022-06-21-1137/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formålet med tilskuddsordningen</span></h2><article class="legalP" id="paragraf-1-ledd-1">Tilskuddsordningen skal styrke nasjonale minoriteters kultur, språk og egenorganisering gjennom støtte til nasjonale minoriteters organisasjoner. Nasjonale minoriteters organisasjoner skal kunne fremme sine interesser overfor myndighetsorganer.</article><article class="legalP" id="paragraf-1-ledd-2">Som nasjonale minoriteters organisasjoner anses egne organisasjoner for jøder, romer, kvener/norskfinner, romanifolk/tatere og skogfinner. Personer som har flyttet til Norge etter 1950, eller deres etterkommere, regnes ikke som å tilhøre eller utgjøre en nasjonal minoritet.</article></article><article class="legalArticle" data-lovdata-URL="LTI/forskrift/2022-06-21-1137/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hvem og hva kan tildeles tilskudd</span></h2><article class="legalP" id="paragraf-2-ledd-1">Norsk kulturråd kan gi tilskudd til drift av frivillige organisasjoner som<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">har sitt medlemsgrunnlag i en nasjonal minoritet i Norge</article></article></li><li data-li-identifier="b." data-name="b."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">har som formål å fremme interessene og ivareta rettighetene til en nasjonal minoritet, og å bevare og utvikle minoritetens kultur, identitet, språk, tradisjon og kulturarv</article></article></li><li data-li-identifier="c." data-name="c."><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">ikke har religiøs eller partipolitisk virksomhet som sitt hovedformål</article></article></li><li data-li-identifier="d." data-name="d."><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">er registrert i Enhetsregisteret og Frivillighetsregisteret</article></article></li><li data-li-identifier="e." data-name="e."><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1">er demokratisk oppbygd, og har minst 100 tellende medlemmer</article></article></li><li data-li-identifier="f." data-name="f."><article class="listArticle" id="paragraf-2-ledd-1-punkt-6"><article class="legalP" id="paragraf-2-ledd-1-punkt-6-ledd-1">er landsdekkende eller dekker et større geografisk område der minoriteten har historisk tilhold</article></article></li><li data-li-identifier="g." data-name="g."><article class="listArticle" id="paragraf-2-ledd-1-punkt-7"><article class="legalP" id="paragraf-2-ledd-1-punkt-7-ledd-1">har aktiviteter som bidrar til å oppfylle formålet med organisasjonen</article></article></li><li data-li-identifier="h." data-name="h."><article class="listArticle" id="paragraf-2-ledd-1-punkt-8"><article class="legalP" id="paragraf-2-ledd-1-punkt-8-ledd-1">har god økonomistyring</article></article></li><li data-li-identifier="i." data-name="i."><article class="listArticle" id="paragraf-2-ledd-1-punkt-9"><article class="legalP" id="paragraf-2-ledd-1-punkt-9-ledd-1">ha utarbeidet årsrapport og årsregnskap som dokumenterer at den på søknadstidspunktet har eksistert i 12 måneder.</article></article></li></ul></article><article class="legalP" id="paragraf-2-ledd-2">Norsk kulturråd kan i særlige tilfeller fravike kravet i bokstav i.</article><article class="legalP" id="paragraf-2-ledd-3">Norsk kulturråd kan fravike kravet om minst 100 tellende medlemmer når det gjelder de tallmessig minste minoritetene, og i tilfeller hvor det ikke finnes andre organisasjoner innenfor den aktuelle minoriteten.</article><article class="legalP" id="paragraf-2-ledd-4">Organisasjoner som har medlemsforeninger under seg, og som ikke kan framlegge medlemstall, kan likevel søke driftstilskudd, jf. § 7.</article><article class="legalP" id="paragraf-2-ledd-5">Lokallag av organisasjoner som mottar driftstilskudd, kan ikke søke eget driftstilskudd.</article></article><article class="legalArticle" data-lovdata-URL="LTI/forskrift/2022-06-21-1137/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hvilke medlemmer og lokallag som regnes som tellende</span></h2><article class="legalP" id="paragraf-3-ledd-1">For at et medlem skal kunne telle med i beregningen etter § 2, skal medlemmet<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">være oppført i organisasjonens medlemsregister med navn, adresse, fødselsår og eventuell tilknytning til lokallag</article></article></li><li data-li-identifier="b." data-name="b."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">være frivillig innmeldt</article></article></li><li data-li-identifier="c." data-name="c."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">ha fylt 15 år og ha fulle demokratiske rettigheter i organisasjonen.</article></article></li></ul></article><article class="legalP" id="paragraf-3-ledd-2">For at et lokallag skal regnes med i beregningen etter § 2, skal det<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">ha minst fem tellende medlemmer</article></article></li><li data-li-identifier="b." data-name="b."><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">ha et styre som er valgt blant medlemmene i lokallaget</article></article></li><li data-li-identifier="c." data-name="c."><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">ha aktivitet som bidrar til å oppfylle formålet med organisasjonen.</article></article></li></ul></article></article><article class="legalArticle" data-lovdata-URL="LTI/forskrift/2022-06-21-1137/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til bruken av tilskuddet</span></h2><article class="legalP" id="paragraf-4-ledd-1">Tilskuddsbeløpet skal benyttes det året det er gitt for.</article><article class="legalP" id="paragraf-4-ledd-2">Ønskes tilskuddet eller deler av tilskuddet brukt på en annen måte enn det som følger av forskriften eller kravene i tilskuddsvedtaket, skal en søknad om å omdisponere tilskuddet først være godkjent av Norsk kulturråd. Avviker organisasjonen fra planene det er opplyst om i søknaden, skal Norsk kulturråd straks informeres om det.</article></article><article class="legalArticle" data-lovdata-URL="LTI/forskrift/2022-06-21-1137/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Rapporteringsplikter</span></h2><article class="legalP" id="paragraf-5-ledd-1">En tilskuddsmottaker skal innen fristen i tilskuddsvedtaket levere en årsrapport til Norsk kulturråd som inneholder<ul class="defaultList"><li data-li-identifier="a." data-name="a."><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">en beskrivelse av organisasjonens virksomhet i løpet av året og hvordan organisasjonens aktiviteter oppfyller formålet med tilskuddsordningen</article></article></li><li data-li-identifier="b." data-name="b."><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">en beskrivelse av aktiviteten i eventuelle lokallag</article></article></li><li data-li-identifier="c." data-name="c."><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">et spesifisert regnskap som viser inntektsposter og som minst viser utgifter fordelt på lønn, personalutgifter, reiser, rekvisita og eventuelle leieutgifter, og som er revidert av statsautorisert eller registrert revisor</article></article></li><li data-li-identifier="d." data-name="d."><article class="listArticle" id="paragraf-5-ledd-1-punkt-4"><article class="legalP" id="paragraf-5-ledd-1-punkt-4-ledd-1">antallet tellende medlemmer i organisasjonen ved utgangen av året, revisorbekreftet i samsvar med ISRS 4400 Avtalte kontrollhandlinger.</article></article></li></ul></article><article class="legalP" id="paragraf-5-ledd-2">Årsrapporten og årsregnskapet for foregående år skal være levert før andre del av driftstilskuddet blir utbetalt.</article><article class="legalP" id="paragraf-5-ledd-3">Norsk kulturråd kan kreve delrapporter gjennom året.</article><article class="legalP" id="paragraf-5-ledd-4">Rapporteringsplikten er oppfylt også dersom tilskuddsmottaker leverer årsrapporten og revisorbekreftet regnskap til Frivillighetsregisteret innen den fastsatte fristen.</article></article><article class="legalArticle" data-lovdata-URL="LTI/forskrift/2022-06-21-1137/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Krav til en søknad om tilskudd</span></h2><article class="legalP" id="paragraf-6-ledd-1">En søknad om tilskudd skal leveres på Norsk kulturråds elektroniske søknadsskjema innen 2. desember hvert år, eller første hverdag etter dersom 2. desember faller på en lørdag eller søndag. Søknader som kommer etter søknadsfristen, eller er ufullstendig utfylt, blir avvist.</article><article class="legalP" id="paragraf-6-ledd-2">Søknaden skal inneholde<ul class="defaultList"><li data-li-identifier="a." data-name="a."><article class="listArticle" id="paragraf-6-ledd-2-punkt-1"><article class="legalP" id="paragraf-6-ledd-2-punkt-1-ledd-1">en oversikt over styret i organisasjonen</article></article></li><li data-li-identifier="b." data-name="b."><article class="listArticle" id="paragraf-6-ledd-2-punkt-2"><article class="legalP" id="paragraf-6-ledd-2-punkt-2-ledd-1">oversikt over eventuelle lokallag</article></article></li><li data-li-identifier="c." data-name="c."><article class="listArticle" id="paragraf-6-ledd-2-punkt-3"><article class="legalP" id="paragraf-6-ledd-2-punkt-3-ledd-1">en beskrivelse av planlagte aktiviteter i tilskuddsåret</article></article></li><li data-li-identifier="d." data-name="d."><article class="listArticle" id="paragraf-6-ledd-2-punkt-4"><article class="legalP" id="paragraf-6-ledd-2-punkt-4-ledd-1">et budsjett for tilskuddsåret</article></article></li><li data-li-identifier="e." data-name="e."><article class="listArticle" id="paragraf-6-ledd-2-punkt-5"><article class="legalP" id="paragraf-6-ledd-2-punkt-5-ledd-1">organisasjonens vedtekter.</article></article></li></ul></article><article class="legalP" id="paragraf-6-ledd-3">Har organisasjonen ikke mottatt driftstilskudd tidligere år, skal søknaden i tillegg inneholde<ul class="defaultList"><li data-li-identifier="a." data-name="a."><article class="listArticle" id="paragraf-6-ledd-3-punkt-1"><article class="legalP" id="paragraf-6-ledd-3-punkt-1-ledd-1">en årsrapport som dokumenterer gjennomførte aktiviteter i tråd med tilskuddsordningens formål og organisasjonens egne formål og vedtekter</article></article></li><li data-li-identifier="b." data-name="b."><article class="listArticle" id="paragraf-6-ledd-3-punkt-2"><article class="legalP" id="paragraf-6-ledd-3-punkt-2-ledd-1">et årsregnskap for siste regnskapsår som inneholder eventuelle statlige eller private tilskudd</article></article></li><li data-li-identifier="c." data-name="c."><article class="listArticle" id="paragraf-6-ledd-3-punkt-3"><article class="legalP" id="paragraf-6-ledd-3-punkt-3-ledd-1">en bekreftelse fra statsautorisert eller registrert revisor om antall tellende medlemmer ved årsskiftet i samsvar med kravene i § 3.</article></article></li></ul></article><article class="legalP" id="paragraf-6-ledd-4">Norsk kulturråd kan kreve at en søker gir tilleggsopplysninger som er nødvendige for å kunne avgjøre søknaden.</article></article><article class="legalArticle" data-lovdata-URL="LTI/forskrift/2022-06-21-1137/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Beregningen av tilskuddet</span></h2><article class="legalP" id="paragraf-7-ledd-1">Nivå på tilskudd beregnes på grunnlag av tilskuddspostens størrelse og en samlet skjønnsmessig vurdering av søknaden. Sentrale momenter i vurderingen er<ul class="defaultList"><li data-li-identifier="a." data-name="a."><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">søkerens aktivitet</article></article></li><li data-li-identifier="b." data-name="b."><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">antall tellende medlemmer</article></article></li><li data-li-identifier="c." data-name="c."><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">antall aktive lokallag</article></article></li><li data-li-identifier="d." data-name="d."><article class="listArticle" id="paragraf-7-ledd-1-punkt-4"><article class="legalP" id="paragraf-7-ledd-1-punkt-4-ledd-1">om aktivitetene støtter opp under formålene i § 1.</article></article></li></ul></article><article class="legalP" id="paragraf-7-ledd-2">Det blir lagt vekt på om organisasjonen har en egen ungdomsorganisasjon eller egne aktiviteter for barn og unge.</article><article class="legalP" id="paragraf-7-ledd-3">For organisasjoner som ikke kan framlegge medlemstall fastsetter Norsk kulturråd driftstilskuddet skjønnsmessig på et lavere nivå enn for øvrige organisasjoner.</article></article><article class="legalArticle" data-lovdata-URL="LTI/forskrift/2022-06-21-1137/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Adgang til å kontrollere at betingelsene og vilkårene for tilskuddet er oppfylt</span></h2><article class="legalP" id="paragraf-8-ledd-1">Norsk kulturråd kan kontrollere at betingelsene for tilskuddet og vilkårene for tildelingen er oppfylt gjennom å<ul class="defaultList"><li data-li-identifier="a." data-name="a."><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">be om de opplysningene og den dokumentasjonen som er nødvendig for kontrollen</article></article></li><li data-li-identifier="b." data-name="b."><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">innhente nødvendige opplysninger fra andre myndigheter som har adgang til å utlevere opplysninger</article></article></li><li data-li-identifier="c." data-name="c."><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">be tilskuddsmottaker på andre måter bidra til å legge til rette for kontrollarbeidet, som ved å medvirke til besiktigelse dersom det er nødvendig for kontrollen.</article></article></li></ul></article></article><article class="legalArticle" data-lovdata-URL="LTI/forskrift/2022-06-21-1137/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Stans og tilbakebetaling</span></h2><article class="legalP" id="paragraf-9-ledd-1">Norsk kulturråd kan stanse utbetalinger, omgjøre et vedtak om tilskudd eller kreve at mottaker helt eller delvis tilbakebetaler tilskudd dersom<ul class="defaultList"><li data-li-identifier="a." data-name="a."><article class="listArticle" id="paragraf-9-ledd-1-punkt-1"><article class="legalP" id="paragraf-9-ledd-1-punkt-1-ledd-1">tildeling av tilskudd bygger på uriktige opplysninger fra søker</article></article></li><li data-li-identifier="b." data-name="b."><article class="listArticle" id="paragraf-9-ledd-1-punkt-2"><article class="legalP" id="paragraf-9-ledd-1-punkt-2-ledd-1">tilskuddet ikke er brukt i samsvar med kravene i forskriften og vilkår i tilskuddsbrevet</article></article></li><li data-li-identifier="c." data-name="c."><article class="listArticle" id="paragraf-9-ledd-1-punkt-3"><article class="legalP" id="paragraf-9-ledd-1-punkt-3-ledd-1">tilskuddsmottaker ikke har levert rapport og regnskap</article></article></li><li data-li-identifier="d." data-name="d."><article class="listArticle" id="paragraf-9-ledd-1-punkt-4"><article class="legalP" id="paragraf-9-ledd-1-punkt-4-ledd-1">rapport og regnskap ikke gir tilstrekkelig informasjon for å vurdere om kravene i forskriften og tilskuddsvedtaket er oppfylt</article></article></li><li data-li-identifier="e." data-name="e."><article class="listArticle" id="paragraf-9-ledd-1-punkt-5"><article class="legalP" id="paragraf-9-ledd-1-punkt-5-ledd-1">ikke hele tilskuddsbeløpet er benyttet.</article></article></li></ul></article><article class="legalP" id="paragraf-9-ledd-2">Skal mottatt tilskudd tilbakebetales i samsvar med første ledd, kan beløpet som skal tilbakebetales trekkes fra et tilskudd som måtte tildeles senere.</article></article><article class="legalArticle" data-lovdata-URL="LTI/forskrift/2022-06-21-1137/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Klageadgang</span></h2><article class="legalP" id="paragraf-10-ledd-1">Vedtak kan påklages til Kommunal- og distriktsdepartementet.</article></article><article class="legalArticle" data-lovdata-URL="LTI/forskrift/2022-06-21-1137/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Forskriften trer i kraft straks. Samtidig oppheves forskrift 8. desember 2017 nr. 1946 om tilskudd til drift av organisasjoner for nasjonale minoriteter.</article><article class="legalP" id="paragraf-11-ledd-2">Forskriften gjelder for tildeling av tilskudd for 2023 og fremover.</article></article></main></body></html>