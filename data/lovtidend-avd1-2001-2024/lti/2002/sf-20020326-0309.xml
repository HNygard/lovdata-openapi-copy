<!DOCTYPE html><html lang="no"><head><title>Forskrift om begrensninger ved forflytninger av levende klauvdyr mellom land i EØS.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-03-26-309</dd><dt class="dokid">DokumentID</dt><dd class="dokid">LTI/forskrift/2002-03-26-309</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 3</dd><dt class="dateInForce">I kraft fra</dt><dd class="dateInForce">2002-03-26</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1962-06-08-4/§3</li><li>lov/1962-06-08-4/§8</li><li>forskrift/2001-01-04-171</li></ul></dd><dt class="dateOfPublication">Kunngjort</dt><dd class="dateOfPublication">2002-04-05</dd><dt class="journalNumber">Journalnummer</dt><dd class="journalNumber">2002-0295</dd><dt class="titleShort">Korttittel</dt><dd class="titleShort">Forskr. om forflytn. av klauvdyr mellom EØS-land</dd><dt class="title">Tittel</dt><dd class="title">Forskrift om begrensninger ved forflytninger av levende klauvdyr mellom land i EØS.</dd><dt class="miscInformation">Annet om dokumentet</dt><dd class="miscInformation">Fastsatt av Statens dyrehelsetilsyn – Sentralforvaltningen 26. mars 2002 med hjemmel i lov av 8. juni 1962 nr. 4 om dyrehelse (husdyrloven) § 3 og § 8, jf. delegeringsvedtak av 4. januar 2001 nr. 171 og EØS-avtalen vedlegg I (vedtak 2001/327/EF, vedtak 2001/349/EF, vedtak 2001/378/EF, vedtak 2001/394/2001, vedtak 2001/416/EF og vedtak 2001/488/EF).</dd><dt class="refid">RefID</dt><dd class="refid">forskrift/2002-03-26-309</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om begrensninger ved forflytninger av levende klauvdyr mellom land i EØS.<ul class="tocSubUl"><li>§ 1. Formål og virkeområde</li><li>§ 2. Forflytning av levende småfe</li><li>§ 3. Tilleggskrav ved forflytning av klauvdyr fra regioner som har hatt utbrudd av munn- og klauvsjuke</li><li>§ 4. Begrensninger ved bruk av godkjente stoppesteder</li><li>§ 5. Dispensasjon</li><li>§ 6. Straffebestemmelser</li><li>§ 7. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2002-03-26-309" id="dokument"><h1>Forskrift om begrensninger ved forflytninger av levende klauvdyr mellom land i EØS.</h1><article class="legalArticle" data-lovdata-URL="LTI/forskrift/2002-03-26-309/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og virkeområde</span></h2><article class="legalP" id="paragraf-1-ledd-1">Formålet med denne forskriften er å forebygge spredning av munn- og klauvsjuke ved forflytning av levende klauvdyr mellom land i EØS.</article></article><article class="legalArticle" data-lovdata-URL="LTI/forskrift/2002-03-26-309/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Forflytning av levende småfe</span></h2><article class="legalP" id="paragraf-2-ledd-1">Ved forflytning av småfe til avl, oppfôring og slakt gjelder følgende vilkår i tillegg til vilkårene i forskrift av 31. desember 1998 nr. 1480 om dyrehelsemessige betingelser for innførsel og utførsel av småfe, jf. direktiv 91/68/EØF:<ul class="defaultList"><li data-li-identifier="1)" data-name="1)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">Dyr til avl og oppfôring skal ha oppholdt seg på ett opprinnelsesdyrehold i en periode på minst 30 dager før avreise, eller siden fødselen hvis dyrene er yngre enn 30 dager.</article></article></li><li data-li-identifier="2)" data-name="2)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">Dyr til avl og oppfôring skal komme fra ett opprinnelsesdyrehold som ikke har mottatt småfe fra land i EØS de siste 21 dager før forsendelsen, og som ikke har mottatt klauvdyr fra land utenfor EØS de siste 30 dager før forsendelsen. Dette med mindre innførte dyr har blitt holdt isolert fra andre dyr i dyreholdet.</article></article></li><li data-li-identifier="3)" data-name="3)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">Småfe skal ikke oppholde seg utenfor opprinnelsesdyreholdet i mer enn 6 dager, før de ankommer bestemmelsesstedet. Ved sjøtransport forlenges den omhandlede periode med sjøreisens varighet. Passerer dyr til avl via et godkjent stoppested, forlenges den omhandlede periode med det tidsrom som tilbringes på stoppestedet.</article></article></li><li data-li-identifier="4)" data-name="4)"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">Småfe kan kun passere gjennom ett godkjent oppsamlingssted i opprinnelseslandet. Dette med unntak av småfe til slakt som i tillegg kan passere via ett godkjent oppsamlingssted i et transittland, før de ankommer bestemmelsesstedet.</article></article></li><li data-li-identifier="5)" data-name="5)"><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1">Småfe skal følges av helsesertifikat i overensstemmelse med modellene i de respektive vedlegg til direktiv 91/68/EØF med følgende tilføyelse: «Dyr i overensstemmelse med vedtak 2001/327/EF».</article></article></li><li data-li-identifier="6)" data-name="6)"><article class="listArticle" id="paragraf-2-ledd-1-punkt-6"><article class="legalP" id="paragraf-2-ledd-1-punkt-6-ledd-1">Forhåndsmelding fra offentlig veterinærmyndighet i avsenderland til offentlig veterinærmyndighet i mottaksland og eventuelle transittland skal sendes senest 24 timer før forflytningen starter.</article></article></li></ul></article></article><article class="legalArticle" data-lovdata-URL="LTI/forskrift/2002-03-26-309/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tilleggskrav ved forflytning av klauvdyr fra regioner som har hatt utbrudd av munn- og klauvsjuke</span></h2><article class="legalP" id="paragraf-3-ledd-1">Ved forflytning av klauvdyr fra en region i land i EØS som har vært underlagt restriksjoner som følge av utbrudd av munn- og klauvsjuke de siste 3 måneder før sertifisering, skal forflytningen godkjennes særskilt av offentlig veterinærmyndighet på avsenderstedet, og sentrale offentlige veterinærmyndigheter på bestemmelsesstedet skal underrettes senest 24 timer før forflytningen starter.</article></article><article class="legalArticle" data-lovdata-URL="LTI/forskrift/2002-03-26-309/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Begrensninger ved bruk av godkjente stoppesteder</span></h2><article class="legalP" id="paragraf-4-ledd-1">Godkjente stoppesteder skal ikke benyttes med mindre følgende vilkår er oppfylt: Ved forflytning av storfe og svin til avl og produksjon, og småfe til avl, skal avsenderen dokumentere og skriftlig erklære overfor sertifiserende veterinærmyndighet at stoppestedet på en og samme tid kun mottar dyr av samme art og med samme dyrehelsestatus. Ruteplanen skal suppleres med erklæringen. Stoppestedet som er angitt i ruteplanen skal også angis i forhåndsmeldingen som nevnt i § 2 første ledd nummer 6, og dette kravet gjelder også ved forflytning av storfe og svin til slakt.</article></article><article class="legalArticle" data-lovdata-URL="LTI/forskrift/2002-03-26-309/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Dispensasjon</span></h2><article class="legalP" id="paragraf-5-ledd-1">Statens dyrehelsetilsyn – Fylkesveterinæren kan dispensere fra bestemmelsene i denne forskrift, og sette vilkår for dispensasjonen.</article></article><article class="legalArticle" data-lovdata-URL="LTI/forskrift/2002-03-26-309/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Straffebestemmelser</span></h2><article class="legalP" id="paragraf-6-ledd-1">Overtredelse av bestemmelsene i denne forskrift er straffbar, jf. husdyrloven § 19.</article></article><article class="legalArticle" data-lovdata-URL="LTI/forskrift/2002-03-26-309/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse</span></h2><article class="legalP" id="paragraf-7-ledd-1">Forskriften her trer i kraft straks.</article></article></main></body></html>