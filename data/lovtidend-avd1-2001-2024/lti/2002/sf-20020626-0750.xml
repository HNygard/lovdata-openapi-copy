<!DOCTYPE html><html lang="no"><head><title>Forskrift om kasserte kjøretøy.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-06-26-750</dd><dt class="dokid">DokumentID</dt><dd class="dokid">LTI/forskrift/2002-06-26-750</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 9</dd><dt class="dateInForce">I kraft fra</dt><dd class="dateInForce">2002-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1978-04-21-12</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1976-06-11-79/§4</li><li>forskrift/1990-09-07-730</li><li>lov/1981-03-13-6/§29</li><li>lov/1981-03-13-6/§33</li><li>forskrift/1983-07-08-1245</li><li>forskrift/1993-06-11-785</li></ul></dd><dt class="dateOfPublication">Kunngjort</dt><dd class="dateOfPublication">2002-07-16</dd><dt class="journalNumber">Journalnummer</dt><dd class="journalNumber">2002-0725</dd><dt class="titleShort">Korttittel</dt><dd class="titleShort">Forskrift om kasserte kjøretøy</dd><dt class="title">Tittel</dt><dd class="title">Forskrift om kasserte kjøretøy.</dd><dt class="miscInformation">Annet om dokumentet</dt><dd class="miscInformation">Fastsatt av Miljøverndepartementet 26. juni 2002 med hjemmel i lov av 11. juni 1976 nr. 79 om kontroll med produkter og forbrukertjenester (produktkontrolloven) § 4, jf. kgl.res. av 7. september 1990 nr. 730 og lov av 13. mars 1981 nr. 6 om vern mot forurensninger og om avfall (Forurensningsloven) § 29 og § 33, jf. kgl.res. av 8. juli 1983 nr. 1245 og kgl.res. av 11. juni 1993 nr. 785. Jf. EØS-avtalen vedlegg XX nr. 33 (direktiv 2000/53/EF) og vedtak 2002/151/EF.</dd><dt class="refid">RefID</dt><dd class="refid">forskrift/2002-06-26-750</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om kasserte kjøretøy.<ul class="tocSubUl"><li>Kapittel I: Innledende bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li></ul></li><li>Kapittel II: Produksjon og import av kjøretøy<ul class="tocSubUl"><li>§ 4. Utfasing av komponenter</li><li>§ 5. Informasjonsplikt</li></ul></li><li>Kapittel III: Retursystem for kasserte kjøretøy<ul class="tocSubUl"><li>§ 6. Produsentansvar</li><li>§ 7. Godkjenning av retursystem</li><li>§ 8. Dokumentasjon av deltakelse i retursystem</li></ul></li><li>Kapittel IV: Behandling av kasserte kjøretøy<ul class="tocSubUl"><li>§ 9. Krav til behandlingsanlegg</li></ul></li><li>Kapittel V: Utfylling av vrakmelding og utbetaling av vrakpant<ul class="tocSubUl"><li>§ 10. Vrakpant</li><li>§ 11. Utbetalingsmyndighet</li><li>§ 12. Utfylling av vrakmelding</li><li>§ 13. Journalføring og innsending av vrakmelding</li><li>§ 14. Utbetaling av pant</li><li>§ 15. Oppbevaring av regnskaper</li></ul></li><li>Kapittel VI: Avsluttende bestemmelser<ul class="tocSubUl"><li>§ 16. Rapporteringsplikt</li><li>§ 17. Tilsyn</li><li>§ 18. Tvangsmulkt</li><li>§ 19. Klage</li><li>§ 20. Straff</li><li>§ 21. Ikrafttredelse og overgangsbestemmelser</li></ul></li><li>Vedlegg 1: Tekniske minimumskrav for behandling i samsvar med forskriftens kapittel IV</li><li>Vedlegg 2: Materialer og komponenter som omfattes av bestemmelsene i § 4 andre ledd og § 9 andre ledd</li><li>Vedlegg 3: Minstekrav til vrakmeldinger som utstedes i henhold til § 13</li></ul></li></ul></dd></dl></header><main class="documentBody" data-lovdata-URL="LTI/forskrift/2002-06-26-750" id="dokument"><h1>Forskrift om kasserte kjøretøy.</h1><section class="section" data-name="kapI" id="kapittel-1" data-lovdata-URL="LTI/forskrift/2002-06-26-750/KAPITTEL_1"><h2>Kapittel I: Innledende bestemmelser</h2><article class="legalArticle" data-lovdata-URL="LTI/forskrift/2002-06-26-750/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med forskriften er å forebygge og redusere miljøproblemer kjøretøy forårsaker når de ender som avfall.</article></article><article class="legalArticle" data-lovdata-URL="LTI/forskrift/2002-06-26-750/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriftens kapittel II, III og VI gjelder for kjøretøy i gruppe M1 og N1 samt trehjulsmotorvogn som ikke er trehjulet motorsykkel, jf. forskrift av 4. oktober 1994 nr. 918 om tekniske krav og godkjenning av kjøretøy, deler og utstyr (kjøretøyforskriften).</article><article class="legalP" id="kapittel-1-paragraf-2-ledd-2">Forskriftens kapittel IV gjelder for alle kjøretøy.</article><article class="legalP" id="kapittel-1-paragraf-2-ledd-3">Forskriftens kapittel V gjelder for kjøretøy i gruppe M1 og N1, beltemotorsykler, minibusser og busser som er under 6 meter lange og innrettet for transport av inntil 16 personer foruten fører samt for campingbiler og kombinertbiler.</article><article class="legalP" id="kapittel-1-paragraf-2-ledd-4">Forskriften gjelder ikke på Svalbard.</article></article><article class="legalArticle" data-lovdata-URL="LTI/forskrift/2002-06-26-750/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-punkt-1"><article class="legalP" id="kapittel-1-paragraf-3-punkt-1-ledd-1">Med <i>produsent</i> menes enhver, også privatpersoner, som produserer eller importerer kjøretøy til Norge.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-punkt-2"><article class="legalP" id="kapittel-1-paragraf-3-punkt-2-ledd-1">Med <i>behandling</i> menes enhver aktivitet etter at kjøretøyet er levert til et behandlingsanlegg for kasserte kjøretøy for fjerning av farlige stoffer og videre demontering, deling, fragmentering, gjenvinning eller forberedelse til fjerning av restavfall etter fragmentering (shredder-fluff), eller andre operasjoner som gjøres for gjenvinning eller sluttbehandling av det kasserte kjøretøyet og dets deler.</article></article></li><li data-li-identifier="c)" data-name="c)"><article class="listArticle" id="kapittel-1-paragraf-3-punkt-3"><article class="legalP" id="kapittel-1-paragraf-3-punkt-3-ledd-1">Med <i>farlige stoffer</i> menes kjemiske stoffer og stoffblandinger som kan medføre helse-, miljø-, brann- eller eksplosjonsfare, jf. § 3 i forskrift av 21. august 1997 nr. 996 om klassifisering og merking m.v. av farlige kjemikalier.</article></article></li><li data-li-identifier="d)" data-name="d)"><article class="listArticle" id="kapittel-1-paragraf-3-punkt-4"><article class="legalP" id="kapittel-1-paragraf-3-punkt-4-ledd-1">Med <i>demonteringsopplysninger</i> menes alle opplysninger som er nødvendige for å behandle kasserte kjøretøy på en miljømessig forsvarlig måte, herunder opplysninger om plassering av komponenter og materialer med innhold av farlige stoffer og opplysninger om gjenvinnbarhet.</article></article></li></ul></article></section><section class="section" data-name="kapII" id="kapittel-2" data-lovdata-URL="LTI/forskrift/2002-06-26-750/KAPITTEL_2"><h2>Kapittel II: Produksjon og import av kjøretøy</h2><article class="legalArticle" data-lovdata-URL="LTI/forskrift/2002-06-26-750/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Utfasing av komponenter</span></h3><article class="legalP" id="kapittel-2-paragraf-1-ledd-1">Fra 1. juli 2003 er det forbudt å importere kjøretøy produsert etter 1. juli 2003 som inneholder bly, kvikksølv, kadmium eller seksverdig krom på andre bruksområder enn dem som er unntatt i vedlegg 2 til denne forskrift. Fra samme tidspunkt er det forbudt å produsere slike kjøretøy.</article><article class="legalP" id="kapittel-2-paragraf-1-ledd-2">Den som produserer eller importerer kjøretøy med komponenter og materialer som er unntatt fra forbudet i første ledd, jf. vedlegg 2 til denne forskrift, plikter å merke eller på annen måte gjøre identifiserbare de av komponentene og materialene som ved kassering skal fjernes før videre behandling.</article></article><article class="legalArticle" data-lovdata-URL="LTI/forskrift/2002-06-26-750/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Informasjonsplikt</span></h3><article class="legalP" id="kapittel-2-paragraf-2-ledd-1">Den som ervervsmessig produserer eller importerer kjøretøy plikter å sørge for at det foreligger demonteringsopplysninger for hver type nytt kjøretøy som produseres eller importeres, senest seks måneder etter at kjøretøyet er tilgjengelig for omsetning.</article><article class="legalP" id="kapittel-2-paragraf-2-ledd-2">Den som ervervsmessig produserer eller importerer komponenter til kjøretøy skal på anmodning fra virksomheter som driver behandling av kasserte kjøretøyer gi demonteringsopplysninger.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2002-06-26-750/KAPITTEL_3"><h2>Kapittel III: Retursystem for kasserte kjøretøy</h2><article class="legalArticle" data-lovdata-URL="LTI/forskrift/2002-06-26-750/§6" data-name="§6" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Produsentansvar</span></h3><article class="legalP" id="kapittel-3-paragraf-1-ledd-1">Produsenter plikter å sørge for miljømessig forsvarlig innsamling og behandling av kasserte kjøretøy i samsvar med kapittel IV i denne forskriften. Plikten for hver produsent omfatter den forholdsmessige andel kasserte kjøretøyer som tilsvarer vedkommendes markedsandel for det norske marked samme år.<sup class="footnotereference" data-footnotereferencevalue="1" data-unique-footnote-counter="1">1</sup></article><article class="legalP" id="kapittel-3-paragraf-1-ledd-2">Produsenter skal innen 1. januar 2006 sørge for at 85 prosent, målt etter vekt, av deres forholdsmessige andel av de kasserte kjøretøyene, jf. første ledd, gjenvinnes, hvorav minst 80 prosentpoeng materialgjenvinnes og resten energiutnyttes.</article><article class="legalP" id="kapittel-3-paragraf-1-ledd-3">Produsenter skal innen 1. januar 2015 sørge for at totalt 95 prosent, målt etter vekt, av deres forholdsmessige andel av de kasserte kjøretøyene, jf. første ledd, gjenvinnes, hvorav minst 85 prosentpoeng materialgjenvinnes og resten energiutnyttes.</article><article class="legalP" id="kapittel-3-paragraf-1-ledd-4">Produsenter plikter å sørge for tilfredsstillende informasjon til publikum og øvrige berørte aktører om retursystem for kasserte kjøretøy.</article><article class="legalP" id="kapittel-3-paragraf-1-ledd-5">Plikten etter denne paragrafen skal oppfylles gjennom deltakelse i godkjent retursystem, jf. § 7 og § 8.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Se § 21.</article></footer></article><article class="legalArticle" data-lovdata-URL="LTI/forskrift/2002-06-26-750/§7" data-name="§7" id="kapittel-3-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Godkjenning av retursystem</span></h3><article class="legalP" id="kapittel-3-paragraf-2-ledd-1">Retursystem for kasserte kjøretøy skal forhåndsgodkjennes av Statens forurensningstilsyn eller den Miljøverndepartementet bemyndiger. Det skal godtgjøres at ordningen tilfredsstiller kravene i denne forskriften. Det kan stilles ytterligere vilkår for godkjenningen. Godkjenningen kan trekkes tilbake dersom vilkårene ikke oppfylles.</article><article class="legalP" id="kapittel-3-paragraf-2-ledd-2">Enhver skal vederlagsfritt kunne levere til retursystemet ethvert kassert kjøretøy, jf. § 2 første ledd. Retursystemet skal ha god geografisk tilgjengelighet.</article><article class="legalP" id="kapittel-3-paragraf-2-ledd-3">Alle produsenter skal ha adgang til å delta i retursystemet og alle deltakerne skal behandles på like vilkår. Det er likevel adgang til å differensiere prisen på deltakelse i systemet avhengig av kostnadene ved å behandle de ulike kjøretøyene.</article><article class="legalP" id="kapittel-3-paragraf-2-ledd-4">Det må kunne dokumenteres at retursystemet har tilstrekkelig finansiell sikkerhet.</article><article class="legalP" id="kapittel-3-paragraf-2-ledd-5">Enhver kan etablere og drive retursystem for kasserte kjøretøy.</article></article><article class="legalArticle" data-lovdata-URL="LTI/forskrift/2002-06-26-750/§8" data-name="§8" id="kapittel-3-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Dokumentasjon av deltakelse i retursystem</span></h3><article class="legalP" id="kapittel-3-paragraf-3-ledd-1">Den som produserer eller importerer kjøretøy skal kunne dokumentere at de kjøretøy som produseres eller importeres er tilknyttet et godkjent retursystem. Dokumentasjonen skal på forespørsel fremlegges for Statens forurensningstilsyn eller den Miljøverndepartementet bemyndiger.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2002-06-26-750/KAPITTEL_4"><h2>Kapittel IV: Behandling av kasserte kjøretøy</h2><article class="legalArticle" data-lovdata-URL="LTI/forskrift/2002-06-26-750/§9" data-name="§9" id="kapittel-4-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Krav til behandlingsanlegg</span></h3><article class="legalP" id="kapittel-4-paragraf-1-ledd-1">Den som driver behandlingsanlegg for kasserte kjøretøy må ha særskilt tillatelse fra forurensningsmyndigheten etter forurensningslovens § 11.</article><article class="legalP" id="kapittel-4-paragraf-1-ledd-2">Som et minimum skal kravene i vedlegg 1 til denne forskrift tilfredsstilles og komponenter og materialer som er merket eller på andre måter gjort identifiserbare etter § 4 andre ledd skal fjernes.</article></article></section><section class="section" data-name="kapV" id="kapittel-5" data-lovdata-URL="LTI/forskrift/2002-06-26-750/KAPITTEL_5"><h2>Kapittel V: Utfylling av vrakmelding og utbetaling av vrakpant</h2><article class="legalArticle" data-lovdata-URL="LTI/forskrift/2002-06-26-750/§10" data-name="§10" id="kapittel-5-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Vrakpant</span></h3><article class="legalP" id="kapittel-5-paragraf-1-ledd-1">Vrakpant utbetales for kasserte kjøretøy som ble registrert (påskiltet) etter 1. januar 1977 eller ble registrert (påskiltet) tidligere og som fortsatt var registrert 1. januar 1977.</article><article class="legalP" id="kapittel-5-paragraf-1-ledd-2">Minstekrav til et panteberettiget vrak er at bilen innleveres til et godkjent behandlingsanlegg med hel, og ikke oppdelt ramme, chassis eller selvbærende karosseri, hvor understellsnummeret er preget.</article></article><article class="legalArticle" data-lovdata-URL="LTI/forskrift/2002-06-26-750/§11" data-name="§11" id="kapittel-5-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Utbetalingsmyndighet</span></h3><article class="legalP" id="kapittel-5-paragraf-2-ledd-1">Utbetaling av pant for kasserte kjøretøy som blir levert til behandlingsanlegg som er godkjent av forurensningsmyndigheten til å skrive ut vrakmelding, foretas av Oslo distriktstollsted.</article></article><article class="legalArticle" data-lovdata-URL="LTI/forskrift/2002-06-26-750/§12" data-name="§12" id="kapittel-5-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Utfylling av vrakmelding</span></h3><article class="legalP" id="kapittel-5-paragraf-3-ledd-1">Ved mottagelse av kassert kjøretøy på behandlingsanlegg skal det fylles ut melding om kjøretøyet på blankett fastsatt av Toll- og avgiftsdirektoratet, jf. minstekrav til vrakmelding i vedlegg 3. Opplysning om kjøretøyets siste kjennemerke skal dokumenteres ved forevisning av vognkort, kvittering fra Statens vegvesen, for innleverte skilter eller kvittering for betalt forsikring. Kjøretøyets understellsnummer skal dokumenteres med eventuelt vognkort og kontrolleres mot vraket så fremt det er leselig.</article><article class="legalP" id="kapittel-5-paragraf-3-ledd-2">Den som leverer kjøretøyet skal legitimere seg ved forevisning av pass, førerkort eller tilsvarende dokument. Legitimasjonsdokumentets nummer samt person- eller foretaksnummer skal påføres vrakmeldingen.</article></article><article class="legalArticle" data-lovdata-URL="LTI/forskrift/2002-06-26-750/§13" data-name="§13" id="kapittel-5-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Journalføring og innsending av vrakmelding</span></h3><article class="legalP" id="kapittel-5-paragraf-4-ledd-1">Vrakmeldingene skal registreres på behandlingsanleggene i journal i stigende løpenummerorden.</article><article class="legalP" id="kapittel-5-paragraf-4-ledd-2">Elektronisk overføring av vrakmeldinger fra behandlingsanleggene skal benyttes for brukere som er godkjent av Toll- og avgiftsdirektoratet. Slike meldinger kan overføres daglig. Overføringen innebærer ikke endringer i plikten til utfylling og oppbevaring av vrakmeldinger.</article><article class="legalP" id="kapittel-5-paragraf-4-ledd-3">Dersom elektronisk overføring ikke benyttes skal vrakmeldingene sendes samlet til Oslo distriktstollsted den 1. og 15. i hver måned.</article><article class="legalP" id="kapittel-5-paragraf-4-ledd-4">Faller nevnte dato på lørdag eller helgedag, utskytes avsendelsen til nærmeste følgende virkedag som ikke er lørdag.</article></article><article class="legalArticle" data-lovdata-URL="LTI/forskrift/2002-06-26-750/§14" data-name="§14" id="kapittel-5-paragraf-5"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Utbetaling av pant</span></h3><article class="legalP" id="kapittel-5-paragraf-5-ledd-1">Oslo distriktstollsted utbetaler vrakpant, når vilkårene for det er til stede, til den som beløpet i følge vrakmeldingen skal betales til. Vrakpantsatsen bestemmes ved de årlige budsjettvedtak i Stortinget.</article><article class="legalP" id="kapittel-5-paragraf-5-ledd-2">Utbetalingen skjer på den måten og til den tid som Toll- og avgiftsdirektoratet bestemmer.</article></article><article class="legalArticle" data-lovdata-URL="LTI/forskrift/2002-06-26-750/§15" data-name="§15" id="kapittel-5-paragraf-6"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Oppbevaring av regnskaper</span></h3><article class="legalP" id="kapittel-5-paragraf-6-ledd-1">Behandlingsanleggenes regnskaper med bilag – herunder kopi av vrakmeldinger og tilhørende journal – skal oppbevares som fastsatt i lov av 13. mai 1977 nr. 35 om regnskapsplikt m.v. § 11.</article></article></section><section class="section" data-name="kapVI" id="kapittel-6" data-lovdata-URL="LTI/forskrift/2002-06-26-750/KAPITTEL_6"><h2>Kapittel VI: Avsluttende bestemmelser</h2><article class="legalArticle" data-lovdata-URL="LTI/forskrift/2002-06-26-750/§16" data-name="§16" id="kapittel-6-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Rapporteringsplikt</span></h3><article class="legalP" id="kapittel-6-paragraf-1-ledd-1">Produsenter av kjøretøy skal kunne dokumentere hvordan forpliktelsene etter denne forskriften oppfylles. Slik dokumentasjon skal på anmodning fremlegges for Statens forurensningstilsyn eller den Miljøverndepartementet bemyndiger.</article><article class="legalP" id="kapittel-6-paragraf-1-ledd-2">Statens forurensningstilsyn eller den Miljøverndepartementet bemyndiger kan fastsette nærmere retningslinjer for rapporteringen.</article></article><article class="legalArticle" data-lovdata-URL="LTI/forskrift/2002-06-26-750/§17" data-name="§17" id="kapittel-6-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Tilsyn</span></h3><article class="legalP" id="kapittel-6-paragraf-2-ledd-1">Forurensningsmyndigheten fører tilsyn med at denne forskriften følges. Med forurensningsmyndigheten menes Statens forurensningstilsyn eller den Miljøverndepartementet bemyndiger når det gjelder kapittel II og III, og fylkesmannen eller den Miljøverndepartementet bemyndiger når det gjelder kapittel IV.</article><article class="legalP" id="kapittel-6-paragraf-2-ledd-2">Toll- og avgiftsdirektoratet, eller den Finansdepartementet bemyndiger, fører tilsyn etter kapittel V i denne forskrift.</article></article><article class="legalArticle" data-lovdata-URL="LTI/forskrift/2002-06-26-750/§18" data-name="§18" id="kapittel-6-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Tvangsmulkt</span></h3><article class="legalP" id="kapittel-6-paragraf-3-ledd-1">For å sikre at bestemmelser i denne forskriften eller vedtak truffet i medhold av forskriften overholdes, kan Statens forurensningstilsyn, fylkesmannen og Oslo distriktstollsted treffe vedtak om tvangsmulkt etter produktkontrolloven § 13 eller forurensningsloven § 73 innenfor sine tilsynsområder, jf. § 17.</article></article><article class="legalArticle" data-lovdata-URL="LTI/forskrift/2002-06-26-750/§19" data-name="§19" id="kapittel-6-paragraf-4"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Klage</span></h3><article class="legalP" id="kapittel-6-paragraf-4-ledd-1">Vedtak truffet av fylkesmannen i medhold av denne forskrift kan påklages til Statens forurensningstilsyn. Vedtak truffet av Statens forurensningstilsyn i første instans, kan påklages til Miljøverndepartementet<i>.</i> Vedtak truffet av Oslo distriktstollsted i medhold av kapittel V, kan påklages til Toll- og avgiftsdirektoratet.</article></article><article class="legalArticle" data-lovdata-URL="LTI/forskrift/2002-06-26-750/§20" data-name="§20" id="kapittel-6-paragraf-5"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Straff</span></h3><article class="legalP" id="kapittel-6-paragraf-5-ledd-1">Ved overtredelse av denne forskrift eller vedtak truffet i medhold av forskriften kommer produktkontrolloven § 12 eller forurensningsloven kapittel 10 til anvendelse, dersom ikke forholdet omfattes av strengere straffebestemmelser.</article></article><article class="legalArticle" data-lovdata-URL="LTI/forskrift/2002-06-26-750/§21" data-name="§21" id="kapittel-6-paragraf-6"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Ikrafttredelse og overgangsbestemmelser</span></h3><article class="legalP" id="kapittel-6-paragraf-6-ledd-1">Denne forskrift trer i kraft 1. juli 2002. Fra samme tidspunkt opphører forskrift av 21. april 1978 nr. 12 fastsatt av Miljøverndepartementet om utbetaling av vrakpant for biler og beltemotorsykler.</article><article class="legalP" id="kapittel-6-paragraf-6-ledd-2">Frem til 1. januar 2007 gjelder § 6 bare for kjøretøy som er førstegangsregistrert i Norge etter 1. juli 2002. Fra 1. januar 2007 omfatter § 6 alle kjøretøy uavhengig av tidspunkt for registrering.</article></article></section><section class="section" data-name="vedlegg1" id="kapittel-7" data-lovdata-URL="LTI/forskrift/2002-06-26-750/KAPITTEL_7"><h2>Vedlegg 1: Tekniske minimumskrav for behandling i samsvar med forskriftens kapittel IV</h2><ul class="defaultList"><li data-li-identifier="1." data-name="1."><article class="listArticle" id="kapittel-7-punkt-1"><article class="legalP" id="kapittel-7-punkt-1-ledd-1"><i>Områder for lagring (inkludert midlertidig) av kasserte kjøretøy før behandling:</i> <ul class="defaultList"><li data-li-identifier="-" data-name="-"><article class="listArticle" id="kapittel-7-punkt-1-ledd-1-punkt-1"><article class="legalP" id="kapittel-7-punkt-1-ledd-1-punkt-1-ledd-1">fast, ugjennomtrengelig dekke på passende areal med oppsamlingsløsning eller sandfang og oljeutskiller</article></article></li><li data-li-identifier="-" data-name="-"><article class="listArticle" id="kapittel-7-punkt-1-ledd-1-punkt-2"><article class="legalP" id="kapittel-7-punkt-1-ledd-1-punkt-2-ledd-1">utstyr for behandling av avløpsvann i henhold til tillatelse eller tillatelse til overføring av avløp til godkjent anlegg.</article></article></li></ul></article></article></li><li data-li-identifier="2." data-name="2."><article class="listArticle" id="kapittel-7-punkt-2"><article class="legalP" id="kapittel-7-punkt-2-ledd-1"><i>Områder for behandling (miljøsanering og forberedelse til videre behandling) skal være utstyrt med:</i> <ul class="defaultList"><li data-li-identifier="-" data-name="-"><article class="listArticle" id="kapittel-7-punkt-2-ledd-1-punkt-1"><article class="legalP" id="kapittel-7-punkt-2-ledd-1-punkt-1-ledd-1">fast, ugjennomtrengelig dekke på passende areal med oppsamlingsløsning eller sandfang og oljeutskiller</article></article></li><li data-li-identifier="-" data-name="-"><article class="listArticle" id="kapittel-7-punkt-2-ledd-1-punkt-2"><article class="legalP" id="kapittel-7-punkt-2-ledd-1-punkt-2-ledd-1">passende arealer for demonterte komponenter, herunder arealer med fast dekke for oppbevaring av oljeforurensede deler som kan benyttes om igjen</article></article></li><li data-li-identifier="-" data-name="-"><article class="listArticle" id="kapittel-7-punkt-2-ledd-1-punkt-3"><article class="legalP" id="kapittel-7-punkt-2-ledd-1-punkt-3-ledd-1">passende beholdere for lagring av batterier (med elektrolyttnøytralisering på stedet eller eksternt), oljefiltre samt filtre og kondensatorer som inneholder PCB/PCT</article></article></li><li data-li-identifier="-" data-name="-"><article class="listArticle" id="kapittel-7-punkt-2-ledd-1-punkt-4"><article class="legalP" id="kapittel-7-punkt-2-ledd-1-punkt-4-ledd-1">passende lagertanker til særskilt oppbevaring av væsker fra kasserte kjøretøy; drivstoff, olje, kjølevæske, bremsevæske og eventuelle andre væsker som finnes i det kasserte kjøretøyet</article></article></li><li data-li-identifier="-" data-name="-"><article class="listArticle" id="kapittel-7-punkt-2-ledd-1-punkt-5"><article class="legalP" id="kapittel-7-punkt-2-ledd-1-punkt-5-ledd-1">utstyr for behandling av avløpsvann i henhold til tillatelse eller tillatelse til overføring av avløp til godkjent anlegg.</article></article></li></ul></article></article></li><li data-li-identifier="3." data-name="3."><article class="listArticle" id="kapittel-7-punkt-3"><article class="legalP" id="kapittel-7-punkt-3-ledd-1"><i>Krav til miljøsanering. For å redusere mulige forurensninger under videre behandling skal det foretas:</i> <ul class="defaultList"><li data-li-identifier="-" data-name="-"><article class="listArticle" id="kapittel-7-punkt-3-ledd-1-punkt-1"><article class="legalP" id="kapittel-7-punkt-3-ledd-1-punkt-1-ledd-1">demontering av batteri og tanker for flytende gass</article></article></li><li data-li-identifier="-" data-name="-"><article class="listArticle" id="kapittel-7-punkt-3-ledd-1-punkt-2"><article class="legalP" id="kapittel-7-punkt-3-ledd-1-punkt-2-ledd-1">demontering eller nøytralisering av mulig eksplosive komponenter (for eksempel kollisjonsputer og beltestrammere)</article></article></li><li data-li-identifier="-" data-name="-"><article class="listArticle" id="kapittel-7-punkt-3-ledd-1-punkt-3"><article class="legalP" id="kapittel-7-punkt-3-ledd-1-punkt-3-ledd-1">demontering av oljefiltre</article></article></li><li data-li-identifier="-" data-name="-"><article class="listArticle" id="kapittel-7-punkt-3-ledd-1-punkt-4"><article class="legalP" id="kapittel-7-punkt-3-ledd-1-punkt-4-ledd-1">tapping og separat oppsamling av drivstoff, olje, kjølevæske, bremsevæske, samt alle andre væsker i kasserte kjøretøy med mindre de er nødvendige for ombruk av de aktuelle komponenter</article></article></li><li data-li-identifier="-" data-name="-"><article class="listArticle" id="kapittel-7-punkt-3-ledd-1-punkt-5"><article class="legalP" id="kapittel-7-punkt-3-ledd-1-punkt-5-ledd-1">demontering av kvikksølvholdige komponenter, der det er mulig.</article></article></li></ul></article></article></li><li data-li-identifier="4." data-name="4."><article class="listArticle" id="kapittel-7-punkt-4"><article class="legalP" id="kapittel-7-punkt-4-ledd-1"><i>Krav til miljøsanering. For å fremme gjenvinning skal det foretas:</i> <ul class="defaultList"><li data-li-identifier="-" data-name="-"><article class="listArticle" id="kapittel-7-punkt-4-ledd-1-punkt-1"><article class="legalP" id="kapittel-7-punkt-4-ledd-1-punkt-1-ledd-1">demontering av katalysatorer</article></article></li><li data-li-identifier="-" data-name="-"><article class="listArticle" id="kapittel-7-punkt-4-ledd-1-punkt-2"><article class="legalP" id="kapittel-7-punkt-4-ledd-1-punkt-2-ledd-1">demontering av dekk</article></article></li><li data-li-identifier="-" data-name="-"><article class="listArticle" id="kapittel-7-punkt-4-ledd-1-punkt-3"><article class="legalP" id="kapittel-7-punkt-4-ledd-1-punkt-3-ledd-1">demontering av metallkomponenter som inneholder kobber, aluminium og magnesium, med mindre disse metaller skilles ut i den etterfølgende fragmenteringen</article></article></li><li data-li-identifier="-" data-name="-"><article class="listArticle" id="kapittel-7-punkt-4-ledd-1-punkt-4"><article class="legalP" id="kapittel-7-punkt-4-ledd-1-punkt-4-ledd-1">demontering av glass og større plastkomponenter med mindre disse materialer skilles ut i den etterfølgende fragmenteringen.</article></article></li></ul></article></article></li><li data-li-identifier="5." data-name="5."><article class="listArticle" id="kapittel-7-punkt-5"><article class="legalP" id="kapittel-7-punkt-5-ledd-1">Oppbevaring og behandling skal utføres på en slik måte at det i størst mulig grad unngås skader på komponenter som inneholder væsker eller på komponenter og deler som kan gjenvinnes.</article></article></li></ul></section><section class="section" data-name="vedlegg2" id="kapittel-8" data-lovdata-URL="LTI/forskrift/2002-06-26-750/KAPITTEL_8"><h2>Vedlegg 2: Materialer og komponenter som omfattes av bestemmelsene i § 4 andre ledd og § 9 andre ledd</h2><article class="defaultP"><table><thead><tr><th data-text-align="center" data-vertical-align="top"><i>Materialer og komponenter</i></th><th data-text-align="left" data-vertical-align="top"><i>Skal merkes eller gjøres identifiserbare, jf. § 4 andre ledd og fjernes etter § 9 andre ledd, senest fra og med 1. juli 2003</i></th></tr></thead><tbody><tr><td data-text-align="left" data-vertical-align="top"><i>Bly som legeringskomponent</i></td><td data-text-align="center" data-vertical-align="top" /></tr><tr><td data-text-align="left" data-vertical-align="top">1. Stål (inklusive stål belagt med sink) som inneholder høyst 0,35 vektprosent bly</td><td data-text-align="center" data-vertical-align="top" /></tr><tr><td data-text-align="left" data-vertical-align="top">2. Aluminium som inneholder høyst 0,4 vektprosent bly</td><td data-text-align="center" data-vertical-align="top" /></tr><tr><td data-text-align="left" data-vertical-align="top">3. Aluminium som inneholder høyst 4 vektprosent bly, i felger, motordeler og vindusheiser</td><td data-text-align="center" data-vertical-align="top">X</td></tr><tr><td data-text-align="left" data-vertical-align="top">4. Kobberlegeringer som inneholder høyst 4 vektprosent bly</td><td data-text-align="center" data-vertical-align="top" /></tr><tr><td data-text-align="left" data-vertical-align="top">5. Lagerskåler og fôringer av bly/bronse</td><td data-text-align="center" data-vertical-align="top" /></tr><tr><td data-text-align="left" data-vertical-align="top"><i>Bly og blyforbindelser som metall i komponenter</i></td><td data-text-align="center" data-vertical-align="top" /></tr><tr><td data-text-align="left" data-vertical-align="top">6. Batterier</td><td data-text-align="center" data-vertical-align="top">X</td></tr><tr><td data-text-align="left" data-vertical-align="top">7. Belegg på innsiden av drivstofftanker</td><td data-text-align="center" data-vertical-align="top">X</td></tr><tr><td data-text-align="left" data-vertical-align="top">8. Støtdempere</td><td data-text-align="center" data-vertical-align="top">X</td></tr><tr><td data-text-align="left" data-vertical-align="top">9. Vulkaniseringsmiddel for høytrykks- og drivstoffslanger</td><td data-text-align="center" data-vertical-align="top" /></tr><tr><td data-text-align="left" data-vertical-align="top">10. Stabilisatorer i beskyttelsesmaling (farger)</td><td data-text-align="center" data-vertical-align="top" /></tr><tr><td data-text-align="left" data-vertical-align="top">11. Loddetinn i elektroniske kretskort og andre anvendelsesområder</td><td data-text-align="center" data-vertical-align="top" /></tr><tr><td data-text-align="left" data-vertical-align="top"><i>Seksverdig krom</i></td><td data-text-align="center" data-vertical-align="top" /></tr><tr><td data-text-align="left" data-vertical-align="top">12. Rustbeskyttende belegg på utallige nøkkelkomponenter i kjøretøyet (høyst 2 g pr. kjøretøy)</td><td data-text-align="center" data-vertical-align="top" /></tr><tr><td data-text-align="left" data-vertical-align="top"><i>Kvikksølv</i></td><td data-text-align="center" data-vertical-align="top" /></tr><tr><td data-text-align="left" data-vertical-align="top">13. Lyspærer og instrumentbelysning på dashbordet</td><td data-text-align="center" data-vertical-align="top">X</td></tr></tbody></table></article><article class="legalP" id="kapittel-8-ledd-1">Bruken av følgende applikasjoner vil med jevne mellomrom bli evaluert:<ul class="defaultList"><li data-li-identifier="-" data-name="-"><article class="listArticle" id="kapittel-8-ledd-1-punkt-1"><article class="legalP" id="kapittel-8-ledd-1-punkt-1-ledd-1">bly som legering i aluminium i felger, motordeler og vindusheiser</article></article></li><li data-li-identifier="-" data-name="-"><article class="listArticle" id="kapittel-8-ledd-1-punkt-2"><article class="legalP" id="kapittel-8-ledd-1-punkt-2-ledd-1">bly i batterier</article></article></li><li data-li-identifier="-" data-name="-"><article class="listArticle" id="kapittel-8-ledd-1-punkt-3"><article class="legalP" id="kapittel-8-ledd-1-punkt-3-ledd-1">bly i balansevekter</article></article></li><li data-li-identifier="-" data-name="-"><article class="listArticle" id="kapittel-8-ledd-1-punkt-4"><article class="legalP" id="kapittel-8-ledd-1-punkt-4-ledd-1">elektriske komponenter som inneholder bly bundet i glass eller keramisk materiale</article></article></li><li data-li-identifier="-" data-name="-"><article class="listArticle" id="kapittel-8-ledd-1-punkt-5"><article class="legalP" id="kapittel-8-ledd-1-punkt-5-ledd-1">kadmium i batterier for elektriske kjøretøy,</article></article></li></ul><p class="leddfortsettelse">og det vil på bakgrunn av slike evalueringer bli vurdert om vedlegg 2 skal endres i henhold til dette.</p></article></section><section class="section" data-name="vedlegg3" id="kapittel-9" data-lovdata-URL="LTI/forskrift/2002-06-26-750/KAPITTEL_9"><h2>Vedlegg 3: Minstekrav til vrakmeldinger som utstedes i henhold til § 13</h2><ul class="defaultList"><li data-li-identifier="1." data-name="1."><article class="listArticle" id="kapittel-9-punkt-1"><article class="legalP" id="kapittel-9-punkt-1-ledd-1">Navn og adresse samt underskrift og register- eller identifikasjonsnummer (foretaksnummer) på den virksomhet eller det foretak som utsteder vrakmeldingen</article></article></li><li data-li-identifier="2." data-name="2."><article class="listArticle" id="kapittel-9-punkt-2"><article class="legalP" id="kapittel-9-punkt-2-ledd-1">Navn og adresse på den myndighet som er ansvarlig for tillatelsen (jf. § 9) til den virksomhet eller det foretak som utsteder vrakmeldingen</article></article></li><li data-li-identifier="3." data-name="3."><article class="listArticle" id="kapittel-9-punkt-3"><article class="legalP" id="kapittel-9-punkt-3-ledd-1">Navn og adresse samt underskrift og register- eller identifikasjonsnummer (foretaksnummer) på den virksomhet eller det foretak som utsteder vrakmeldingen, dersom det gjøres av en produsent, forhandler eller innsamlingsvirksomhet på vegne av en godkjent biloppsamlingsplass</article></article></li><li data-li-identifier="4." data-name="4."><article class="listArticle" id="kapittel-9-punkt-4"><article class="legalP" id="kapittel-9-punkt-4-ledd-1">Dato for utstedelse</article></article></li><li data-li-identifier="5." data-name="5."><article class="listArticle" id="kapittel-9-punkt-5"><article class="legalP" id="kapittel-9-punkt-5-ledd-1">Kjøretøyets nasjonalitetsbetegnelse og registreringsnummer (dokumentasjon for registrering vedlegges, eller det vedlegges en erklæring fra den virksomhet eller det foretak som utsteder vrakmeldingen, om at registreringsdokumentet er destruert)<sup class="footnotereference" data-footnotereferencevalue="1" data-unique-footnote-counter="1">1</sup></article></article></li><li data-li-identifier="6." data-name="6."><article class="listArticle" id="kapittel-9-punkt-6"><article class="legalP" id="kapittel-9-punkt-6-ledd-1">Kjøretøyets gruppe (M1 eller N1) samt merke og modell</article></article></li><li data-li-identifier="7." data-name="7."><article class="listArticle" id="kapittel-9-punkt-7"><article class="legalP" id="kapittel-9-punkt-7-ledd-1">Kjøretøyets identifikasjonsnummer (understellsnummer/chassisnummer)</article></article></li><li data-li-identifier="8." data-name="8."><article class="listArticle" id="kapittel-9-punkt-8"><article class="legalP" id="kapittel-9-punkt-8-ledd-1">Navn, adresse og nasjonalitet på den som leverer kjøretøyet eller eieren, samt dennes underskrift.</article></article></li></ul><footer class="footnotes"><article class="footnote" data-name="1" data-unique-footnote-counter="2"><span class="footnoteLabel">1</span> Dette krav kan fravikes, dersom det som følge av at registreringssystemet er elektronisk ikke finnes et registreringsdokument i papirform.</article></footer></section></main></body></html>