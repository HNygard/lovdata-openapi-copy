<!DOCTYPE html><html lang="no"><head><title>Forskrift om arbeidstid for flygende personell.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-07-02-767</dd><dt class="dokid">DokumentID</dt><dd class="dokid">LTI/forskrift/2002-07-02-767</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 9</dd><dt class="dateInForce">I kraft fra</dt><dd class="dateInForce">2003-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1977-02-04-4/§2</li><li>forskrift/1986-02-21-540/§8</li><li>lov/1993-06-11-101/§1-2</li><li>lov/1993-06-11-101/§15-4</li></ul></dd><dt class="dateOfPublication">Kunngjort</dt><dd class="dateOfPublication">2002-07-16</dd><dt class="journalNumber">Journalnummer</dt><dd class="journalNumber">2002-0727</dd><dt class="titleShort">Korttittel</dt><dd class="titleShort">Forskrift om arbeidstid for flygende personell</dd><dt class="title">Tittel</dt><dd class="title">Forskrift om arbeidstid for flygende personell.</dd><dt class="miscInformation">Annet om dokumentet</dt><dd class="miscInformation">Fastsatt av Samferdselsdepartementet 2. juli 2002 med hjemmel i lov av 4. februar 1977 nr. 4 om arbeidervern og arbeidsmiljø m.v. § 2 nr. 4, jf. kgl.res. av 21. februar 1986 nr. 540 § 8 annet ledd, jf. lov av 11. juni 1993 nr. 101 om luftfart (luftfartsloven) § 1-2 annet ledd og § 15-4.</dd><dt class="refid">RefID</dt><dd class="refid">forskrift/2002-07-02-767</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om arbeidstid for flygende personell.<ul class="tocSubUl"><li>§ 1. Anvendelsesområde</li><li>§ 2. Formål</li><li>§ 3. Definisjoner</li><li>§ 4. Plassering av langtidshvile</li><li>§ 5. Hvilepause</li><li>§ 6. Arbeidsplan</li><li>§ 7. Tilsynsmyndighet</li><li>§ 8. Dispensasjon</li><li>§ 9. Klage</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2002-07-02-767" id="dokument"><h1>Forskrift om arbeidstid for flygende personell.</h1><article class="legalArticle" data-lovdata-URL="LTI/forskrift/2002-07-02-767/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Anvendelsesområde</span></h2><article class="legalP" id="paragraf-1-ledd-1">Forskriften gjelder for flygende personell i norsk ervervsmessig luftfart.</article></article><article class="legalArticle" data-lovdata-URL="LTI/forskrift/2002-07-02-767/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Formål</span></h2><article class="legalP" id="paragraf-2-ledd-1">Formålet er å ivareta hensynet til sosial velferd, helse og sikkerhet for flygende personell.</article></article><article class="legalArticle" data-lovdata-URL="LTI/forskrift/2002-07-02-767/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne forskrift betyr:</article><article class="legalP" id="paragraf-3-ledd-2"><i>Besetningsmedlem:</i> En person som av et luftfartsforetak (operatør) er tildelt oppdrag å tjenestegjøre om bord i et luftfartøy under flygetiden.</article><article class="legalP" id="paragraf-3-ledd-3"><i>Flygende personell:</i> Flyge- og kabinbesetningsmedlemmer samt besetningsmedlemmer i pasienttransport og heiseoperatører på helikopter.</article><article class="legalP" id="paragraf-3-ledd-4"><i>Arbeidstid:</i> Den tid besetningsmedlemmet står til disposisjon for luftfartsforetaket (operatøren).</article><article class="legalP" id="paragraf-3-ledd-5"><i>Fritid:</i> Den tid besetningsmedlemmet ikke står til disposisjon for luftfartsforetaket (operatøren).</article><article class="legalP" id="paragraf-3-ledd-6"><i>Hjemmebase:</i> Det stedet som luftfartsforetaket (operatøren) har utpekt for besetningsmedlemmet og hvor besetningsmedlemmet normalt starter og avslutter sin arbeidsperiode eller serie av arbeidsperioder og hvor luftfartsforetaket (operatøren) under normale forhold ikke har ansvar for innkvartering av besetningsmedlemmet.</article></article><article class="legalArticle" data-lovdata-URL="LTI/forskrift/2002-07-02-767/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Plassering av langtidshvile</span></h2><article class="legalP" id="paragraf-4-ledd-1">Besetningsmedlemmet har rett til å få avviklet den langtidshvile som er fastsatt i medhold av luftfartsloven, på hjemmebase. Minimum hver tredje uke skal langtidshvilen plasseres i helgedøgnet fra lørdag kl 1800 og hele søndag.</article></article><article class="legalArticle" data-lovdata-URL="LTI/forskrift/2002-07-02-767/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Hvilepause</span></h2><article class="legalP" id="paragraf-5-ledd-1">Dersom den totale arbeidstiden er over 5 1/2 time i døgnet skal arbeidet avbrytes med minst en pause på 15 minutter. Pausen(e) fastsettes ved skriftlig avtale mellom luftfartsforetak (operatør) og besetningsmedlemmene eller deres tillitsvalgte, men slik at pausene til sammen skal være minst 1/2 time hvis den totale arbeidstiden er minst 8 timer i døgnet. Er den totale arbeidstiden over 10 timer i døgnet, skal besetningsmedlemmet gis nok en pause på minimum en 1/2 time. Pausen(e) skal fastsettes slik at arbeidsøktene blir omtrent like lange og skal tilrettelegges slik at besetningsmedlemmene gis mulighet for å sitte ned og spise uforstyrret. Dersom pausen(e) avvikles om bord i luftfartøyet, eller dersom besetningsmedlemmet står til luftfartsforetakets (operatørens) disposisjon under pause på bakken, skal pausen regnes med i den totale arbeidstiden.</article></article><article class="legalArticle" data-lovdata-URL="LTI/forskrift/2002-07-02-767/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Arbeidsplan</span></h2><article class="legalP" id="paragraf-6-ledd-1">Det skal i samarbeid med tillitsvalgte utarbeides en arbeidsplan som viser det enkelte besetningsmedlems arbeidstid og fritid. Ved utarbeidelse og ved endringer i arbeidsplanen skal det legges særlig vekt på hensynet til besetningsmedlemmets helse, sikkerhet og sosiale velferd. Arbeidsplanen skal settes opp for en periode på minst 4 uker. Endelig arbeidsplan skal gjøres kjent for besetningsmedlemmene senest to uker før arbeidsplanen iverksettes. Endringer i arbeidsplanen skal så tidlig som mulig drøftes med de tillitsvalgte, og mindre enn to uker før iverksettelse kan endringen ikke berøre oppsatt fritid uten samtykke fra det enkelte besetningsmedlem.</article></article><article class="legalArticle" data-lovdata-URL="LTI/forskrift/2002-07-02-767/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilsynsmyndighet</span></h2><article class="legalP" id="paragraf-7-ledd-1">Luftfartstilsynet fører tilsyn med gjennomføring av bestemmelsene.</article></article><article class="legalArticle" data-lovdata-URL="LTI/forskrift/2002-07-02-767/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Dispensasjon</span></h2><article class="legalP" id="paragraf-8-ledd-1">Luftfartstilsynet kan, når særlige grunner tilsier det, dispensere fra bestemmelsene i denne forskrift.</article></article><article class="legalArticle" data-lovdata-URL="LTI/forskrift/2002-07-02-767/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Klage</span></h2><article class="legalP" id="paragraf-9-ledd-1">Samferdselsdepartementet er klageinstans for enkeltvedtak truffet av Luftfartstilsynet.</article></article><article class="legalArticle" data-lovdata-URL="LTI/forskrift/2002-07-02-767/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Denne forskriften trer i kraft fra 1. januar 2003.</article></article></main></body></html>