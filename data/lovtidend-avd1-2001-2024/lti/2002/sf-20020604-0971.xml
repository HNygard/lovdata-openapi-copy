<!DOCTYPE html><html lang="no"><head><title>Forskrift om endring i forskrift om bygging, utrustning og anvendelse av passasjerfartøy opptil 15 m største lengde.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-06-04-971</dd><dt class="dokid">DokumentID</dt><dd class="dokid">LTI/forskrift/2002-06-04-971</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 11</dd><dt class="dateInForce">I kraft fra</dt><dd class="dateInForce">2002-06-04</dd><dt class="changesToDocuments">Endrer</dt><dd class="changesToDocuments"><ul><li>forskrift/1987-06-15-505</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1903-06-09-7/§1</li><li>lov/1903-06-09-7/§35</li><li>lov/1903-06-09-7/§41</li><li>lov/1903-06-09-7/§41a</li><li>lov/1903-06-09-7/§42</li><li>lov/1903-06-09-7/§47</li><li>lov/1903-06-09-7/§48</li><li>lov/1903-06-09-7/§54a</li><li>lov/1903-06-09-7/§55</li><li>lov/1903-06-09-7/§59</li><li>lov/1903-06-09-7/§80</li><li>lov/1903-06-09-7/§94</li><li>lov/1903-06-09-7/§96</li><li>lov/1903-06-09-7/§97</li><li>lov/1903-06-09-7/§100</li><li>forskrift/1962-10-12-5</li><li>forskrift/1963-04-05-9</li><li>forskrift/1978-12-01-1</li></ul></dd><dt class="dateOfPublication">Kunngjort</dt><dd class="dateOfPublication">2002-09-10</dd><dt class="journalNumber">Journalnummer</dt><dd class="journalNumber">2002-0490</dd><dt class="titleShort">Korttittel</dt><dd class="titleShort">Endr. i forskrift om passasjerfartøy</dd><dt class="title">Tittel</dt><dd class="title">Forskrift om endring i forskrift om bygging, utrustning og anvendelse av passasjerfartøy opptil 15 m største lengde.</dd><dt class="miscInformation">Annet om dokumentet</dt><dd class="miscInformation">Fastsatt av Sjøfartsdirektoratet 4. juni 2002 med hjemmel i lov av 9. juni 1903 nr. 7 om Statskontrol med Skibes Sjødygtighed m.v. § 1 tredje ledd nr. 1, § 35, § 41, § 41a, § 42, § 47, § 48, § 54a, § 55, § 59, § 80, § 94, § 96, § 97 og § 100, jf. kgl.res. av 12. oktober 1962 nr. 5, kgl.res. av 5. april 1963 nr. 9 og kgl.res. av 1. desember 1978 nr. 1.</dd><dt class="refid">RefID</dt><dd class="refid">forskrift/2002-06-04-971</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om bygging, utrustning og anvendelse av passasjerfartøy opptil 15 m største lengde.<ul class="tocSubUl"><li>I<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Rederens og førerens plikter</li><li>§ 4. Fravik</li><li>§ 5. Begjæring om besiktelse for passasjersertifikat</li><li>§ 6. Tegninger og annen dokumentasjon</li><li>§ 7. Besiktelse for passasjersertifikat, inkludert byggetilsyn mv.</li><li>§ 8. Bruksområde i relasjon til fartøystype mv.</li><li>§ 9. Bygging</li><li>§ 10. Elektriske anlegg med spenning over 42 V</li><li>§ 11. Gassfyrte anlegg</li><li>§ 12. Redningsutstyr</li><li>§ 13. Navigasjonshjelpemidler og radiosambandsutstyr</li><li>§ 14. Straff</li><li>§ 15. Ikrafttredelse</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2002-06-04-971" id="dokument"><h1>Forskrift om endring i forskrift om bygging, utrustning og anvendelse av passasjerfartøy opptil 15 m største lengde.</h1><section class="section" data-name="kapI" id="kapittel-1" data-lovdata-URL="LTI/forskrift/2002-06-04-971/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 15. juni 1987 nr. 505 om bygging, utrustning og anvendelse av passasjerfartøy opptil 15 m største lengde er det foretatt endringer. Endringene er ikke materielle, men gjelder forskriftens struktur og språk. Forskriften lyder i sin helhet etter dette:</article><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></span><article class="numberedLegalP" data-numerator="1" id="kapittel-1-foreslåttparagraf-1-nummer-1">(1) Denne forskriften gjelder for nye passasjerfartøy med største lengde på opptil 15 m.</article><article class="numberedLegalP" data-numerator="2" id="kapittel-1-foreslåttparagraf-1-nummer-2">(2) For eksisterende fartøy av samme størrelse kan forskriften ut fra en sikkerhetsmessig totalvurdering helt eller delvis komme til anvendelse når eksisterende fartøy skal ha passasjersertifikat for første gang, når det foretas ombygginger eller forandringer, endring i anvendelsesområdet mv. I vurderingen skal det bl.a legges vekt på fartøyets alder, byggeteknisk utførelse, tilstand og fartsområde.</article><article class="numberedLegalP" data-numerator="3" id="kapittel-1-foreslåttparagraf-1-nummer-3">(3) Skip som er definert som verneverdig skip, kan etter vurdering i det enkelte tilfelle få opprettholde sitt opprinnelige arrangement og utførelse mest mulig, mot at sikkerheten blir ivaretatt med driftsbegrensninger som reduksjon i fartsområde, anvendelse kun i sommerhalvåret e.l.</article></article><article class="futureLegalArticle" data-name="§2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></span><article class="legalP" id="kapittel-1-foreslåttparagraf-2-ledd-1">I denne forskriften betyr:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1"><i>Dekket fartøy:</i> Fartøy som tilfredsstiller definisjonen om dette i Nordisk Båtstandard. I denne forskriften anses dog Nordisk Båtstandards definisjon til dekket fartøy også å være oppfylt når stabiliteten er i henhold til § 9 tredje ledd bokstav a, og kravet til brannalarm utelates.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1"><i>Eksisterende fartøy:</i> Passasjerfartøy som ikke er nytt i henhold til bokstav k nedenfor. Som eksisterende fartøy anses likeledes fartøy som begjæres besiktet for passasjersertifikat som for nytt fartøy, men hvor det ikke er tvil om, eller det klart kan dokumenteres at fartøyet er påbegynt bygget før denne forskrift trådte i kraft.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-2-ledd-1-punkt-3"><article class="legalP" id="kapittel-1-foreslåttparagraf-2-ledd-1-punkt-3-ledd-1"><i>Fartsområde 1, 2, 3 og 4:</i> Se forskrift av 4. november 1981 nr. 3793 om fartsområder.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-2-ledd-1-punkt-4"><article class="legalP" id="kapittel-1-foreslåttparagraf-2-ledd-1-punkt-4-ledd-1"><i>Forskrift om besiktelser:</i> Forskrift av 15. juni 1987 nr. 506 om besiktelse for utstedelse av sertifikater til passasjer-, lasteskip, lektere og om andre besiktelser m.v.</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-2-ledd-1-punkt-5"><article class="legalP" id="kapittel-1-foreslåttparagraf-2-ledd-1-punkt-5-ledd-1"><i>Forskrift om bygging:</i> Forskrift av 15. september 1992 nr. 695 om bygging av passasjer-, lasteskip og lektere.</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-2-ledd-1-punkt-6"><article class="legalP" id="kapittel-1-foreslåttparagraf-2-ledd-1-punkt-6-ledd-1"><i>Gjennomsyn og eventuell oppfølging av tegninger og annen dokumentasjon:</i> Tegninger mv. blir gjennomgått i Sjøfartsdirektoratet i nødvendig utstrekning, uten at det innsendte materiale gis formell godkjennelse. Det gis heller ingen skriftlig uttalelse om saken, med mindre det finnes mangler som krever oppfølging.</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-2-ledd-1-punkt-7"><article class="legalP" id="kapittel-1-foreslåttparagraf-2-ledd-1-punkt-7-ledd-1"><i>Godkjent:</i> Godkjent av Sjøfartsdirektoratet.</article></article></li><li data-li-identifier="h)" data-name="h)"><article class="listArticle" id="kapittel-1-foreslåttparagraf-2-ledd-1-punkt-8"><article class="legalP" id="kapittel-1-foreslåttparagraf-2-ledd-1-punkt-8-ledd-1"><i>Hovedtegninger:</i> Tegning som skal vise langskips- og tverrskipssnitt i skroget, dekk, ytre hud og skottinndeling.</article></article></li><li data-li-identifier="i)" data-name="i)"><article class="listArticle" id="kapittel-1-foreslåttparagraf-2-ledd-1-punkt-9"><article class="legalP" id="kapittel-1-foreslåttparagraf-2-ledd-1-punkt-9-ledd-1"><i>Lukningsmidler:</i> Anordning for forsvarlig lukking av luker, dører, vinduer, ventilatorer og luftrør.</article></article></li><li data-li-identifier="j)" data-name="j)"><article class="listArticle" id="kapittel-1-foreslåttparagraf-2-ledd-1-punkt-10"><article class="legalP" id="kapittel-1-foreslåttparagraf-2-ledd-1-punkt-10-ledd-1"><i>Nordisk Båtstandard:</i> De til enhver tid gjeldende felles nordiske regler om bygging mv. av fritids- og yrkesfartøy med største lengde på opptil 15 m.</article></article></li><li data-li-identifier="k)" data-name="k)"><article class="listArticle" id="kapittel-1-foreslåttparagraf-2-ledd-1-punkt-11"><article class="legalP" id="kapittel-1-foreslåttparagraf-2-ledd-1-punkt-11-ledd-1"><i>Nytt fartøy:</i> Passasjerfartøy som begjæres besiktet for utstedelse av passasjersertifikat for første gang, på eller etter den dag denne forskrift trer i kraft.</article></article></li><li data-li-identifier="l)" data-name="l)"><article class="listArticle" id="kapittel-1-foreslåttparagraf-2-ledd-1-punkt-12"><article class="legalP" id="kapittel-1-foreslåttparagraf-2-ledd-1-punkt-12-ledd-1"><i>Passasjer:</i> Enhver personer om bord, med unntak av <ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-2-ledd-1-punkt-12-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-12-ledd-1-punkt-1-ledd-1">Fartøyets fører og medlemmer av besetningen, eller andre personer som er ansatt eller beskjeftiget i hvilken som helst stilling om bord.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-2-ledd-1-punkt-12-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-12-ledd-1-punkt-2-ledd-1">Barn under ett år.</article></article></li></ul></article></article></li><li data-li-identifier="m)" data-name="m)"><article class="listArticle" id="kapittel-1-foreslåttparagraf-2-ledd-1-punkt-13"><article class="legalP" id="kapittel-1-foreslåttparagraf-2-ledd-1-punkt-13-ledd-1"><i>Passasjerfartøy:</i> Fartøy som skal ha passasjersertifikat i henhold til bestemmelsene i åttende kapittel i lov av 9. juni 1903 nr. 7 om Statskontrol med Skibes Sjødygtighed m.v.</article></article></li><li data-li-identifier="n)" data-name="n)"><article class="listArticle" id="kapittel-1-foreslåttparagraf-2-ledd-1-punkt-14"><article class="legalP" id="kapittel-1-foreslåttparagraf-2-ledd-1-punkt-14-ledd-1"><i>Sertifisert fartøy:</i> Passasjerfartøy med største lengde på opptil 15 m som er sertifisert helt ut i henhold til Nordisk Båtstandard for passasjerfartøy (yrkesfartøy), Det Norske Veritas (DNV), eller sjøfartsmyndighetene i et av de nordiske land, og som er utstyrt med sertifiseringsskilt og båtsertifikat som angir at fartøyet er sertifisert som passasjerfartøy. Sertifisert fartøy anses automatisk å oppfylle denne forskrifts § 9.<sup class="footnotereference" data-footnotereferencevalue="1" data-unique-footnote-counter="1">1</sup></article></article></li><li data-li-identifier="o)" data-name="o)"><article class="listArticle" id="kapittel-1-foreslåttparagraf-2-ledd-1-punkt-15"><article class="legalP" id="kapittel-1-foreslåttparagraf-2-ledd-1-punkt-15-ledd-1"><i>Største lengde:</i> Den største lengde fra forkant av forreste del av skroget til akterkant av akterske del av skroget.</article></article></li><li data-li-identifier="p)" data-name="p)"><article class="listArticle" id="kapittel-1-foreslåttparagraf-2-ledd-1-punkt-16"><article class="legalP" id="kapittel-1-foreslåttparagraf-2-ledd-1-punkt-16-ledd-1"><i>Udekket (åpent) fartøy:</i> Fartøy som ikke er dekket i henhold til bokstav a ovenfor.</article></article></li><li data-li-identifier="q)" data-name="q)"><article class="listArticle" id="kapittel-1-foreslåttparagraf-2-ledd-1-punkt-17"><article class="legalP" id="kapittel-1-foreslåttparagraf-2-ledd-1-punkt-17-ledd-1"><i>Usertifisert fartøy:</i> Fartøy som ikke er sertifisert.</article></article></li><li data-li-identifier="r)" data-name="r)"><article class="listArticle" id="kapittel-1-foreslåttparagraf-2-ledd-1-punkt-18"><article class="legalP" id="kapittel-1-foreslåttparagraf-2-ledd-1-punkt-18-ledd-1"><i>Verneverdig skip:</i> Skip som har fått slik status etter godkjennelse av Riksantikvaren, eller den han bemyndiger. Denne status opprettholdes så lenge Riksantikvaren gjennom egen avtale med eieren, finner at de antikvariske betingelser er opprettholdt.</article></article></li></ul></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Det er pr. i dag kun finske sjøfartsmyndigheter som foretar sertifisering av yrkesfartøy. I Danmark, Sverige, Island og Norge foretas sertifisering av Det norske Veritas på frivillig basis.</article></footer></article><article class="futureLegalArticle" data-name="§3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Rederens og førerens plikter</span></span><article class="legalP" id="kapittel-1-foreslåttparagraf-3-ledd-1">Reder og fører skal sørge for at bestemmelsene i denne forskriften blir fulgt.</article></article><article class="futureLegalArticle" data-name="§4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Fravik</span></span><article class="legalP" id="kapittel-1-foreslåttparagraf-4-ledd-1">I enkelttilfeller kan Sjøfartsdirektoratet etter skriftlig søknad fravike forskriftens krav. Spesielle grunner må gjøre fraviket nødvendig of fraviket må være sikkerhetsmessig forsvarlig. Fravik må ikke være i strid med internasjonal overenskomst Norge har sluttet seg til.</article></article><article class="futureLegalArticle" data-name="§5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Begjæring om besiktelse for passasjersertifikat</span></span><article class="numberedLegalP" data-numerator="1" id="kapittel-1-foreslåttparagraf-5-nummer-1">(1) Begjæring om førstegangsbesiktelse for passasjersertifikat skal fremsettes skriftlig av eier på fastsatt skjema som skal sendes til Sjøfartsdirektoratets stasjoner ved bygging/besiktelse i Norge, og til Sjøfartsdirektoratets hovedkontor ved bygging/besiktelse i utlandet. Skjema fås ved henvendelse til Sjøfartsdirektoratet.</article><article class="numberedLegalP" data-numerator="2" id="kapittel-1-foreslåttparagraf-5-nummer-2">(2) For elektriske anlegg med spenning over 42 V skal det sendes forhåndsmelding som bestemt i § 4 nr. 6 i forskrift om bygging. Begjæring om førstegangsbesiktelse av slike anlegg innsendes til Direktoratet for brann- og elsikkerhet (DBE) i henhold til forskrift om besiktelser.</article><article class="numberedLegalP" data-numerator="3" id="kapittel-1-foreslåttparagraf-5-nummer-3">(3) Også elektriske anlegg med spenning på 42 V og lavere skal med hensyn til begjæring om besiktelse, oppfylle bestemmelsene i forskrift om besiktelser. Dette gjelder dog ikke for sertifisert fartøy, hvor slike anlegg kommer inn under Nordisk Båtstandards bestemmelser om kontroll ved sertifisering.</article><article class="numberedLegalP" data-numerator="4" id="kapittel-1-foreslåttparagraf-5-nummer-4">(4) Om begjæring om periodiske besiktelser for passasjersertifikat gjelder forskrift om besiktelser.</article></article><article class="futureLegalArticle" data-name="§6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Tegninger og annen dokumentasjon</span></span><article class="numberedLegalP" data-numerator="1" id="kapittel-1-foreslåttparagraf-6-nummer-1">(1) Hvor ikke annet er bestemt i denne paragraf, skal tegninger og annen dokumentasjon innsendes av eier til Sjøfartsdirektoratets stasjoner eller Sjøfartsdirektoratet på samme måte som etter § 5 første ledd. Tegninger og dokumentasjon innsendes tidligst mulig etter at begjæring om besiktelse foreligger, slik at det gis rimelig tid til behandling av dokumentasjonsunderlaget før besiktelse for de påbudte sertifikater skal foretas og endelige sertifikater kan utstedes.</article><article class="numberedLegalP" data-numerator="2" id="kapittel-1-foreslåttparagraf-6-nummer-2">(2) Sertifisert fartøy.<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-6-nummer-2-punkt-1"><article class="legalP" id="kapittel-1-foreslåttparagraf-6-nummer-2-punkt-1-ledd-1">Tegninger og annen dokumentasjon skal for de områder, og i det omfang som fremgår av Nordisk Båtstandard, innsendes til den institusjon som skal foreta sertifiseringen. Jf. § 1 bokstav n.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-6-nummer-2-punkt-2"><article class="legalP" id="kapittel-1-foreslåttparagraf-6-nummer-2-punkt-2-ledd-1">Installasjonsbevis for det elektriske anlegg skal utferdiges i henhold til forskrift om besiktelser. Dog kan installasjonsbeviset utferdiges av den institusjon som har foretatt sertifiseringen.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-6-nummer-2-punkt-3"><article class="legalP" id="kapittel-1-foreslåttparagraf-6-nummer-2-punkt-3-ledd-1">Kopi av båtsertifikat som bekrefter at fartøyet er sertifisert som passasjerfartøy i henhold til Nordisk Båtstandard, skal innsendes.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-6-nummer-2-punkt-4"><article class="legalP" id="kapittel-1-foreslåttparagraf-6-nummer-2-punkt-4-ledd-1">Generalarrangementstegning som gir opplysninger om redningsutstyr, navigasjonshjelpemidler, sambandsutstyr, arrangement i styrehus, passasjerinnredning og antall passasjerer mv., skal innsendes i 1 eksemplar for gjennomsyn og eventuell oppfølging.</article></article></li></ul></article><article class="numberedLegalP" data-numerator="3" id="kapittel-1-foreslåttparagraf-6-nummer-3">(3) Usertifisert fartøy.<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-6-nummer-3-punkt-1"><article class="legalP" id="kapittel-1-foreslåttparagraf-6-nummer-3-punkt-1-ledd-1">Tegning av generalarrangement i henhold til andre ledd bokstav d ovenfor skal innsendes.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-6-nummer-3-punkt-2"><article class="legalP" id="kapittel-1-foreslåttparagraf-6-nummer-3-punkt-2-ledd-1">Hovedtegninger av skrog med overbygg skal innsendes i 3 eksemplarer for godkjennelse. Tegningene skal gi opplysninger om materialkvalitet, vanntett inndeling, lukningsmidler mv. Dimensjoneringsberegninger av skrog skal foreligge sammen med tegningsunderlaget. <ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-6-nummer-3-punkt-2-ledd-1-punkt-1"><article class="legalP" id="kapittel-1-foreslåttparagraf-6-nummer-3-punkt-2-ledd-1-punkt-1-ledd-1">Andre tegninger i skrogsammenheng hvor det fordres beregninger for styrke mv., skal sammen med beregningsunderlaget innsendes i 1 eksemplar for gjennomsyn og eventuell oppfølging. Ytterligere detaljtegninger kan forlanges innsendt i det omfang som Sjøfartsdirektoratet bestemmer.</article></article></li></ul></article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-6-nummer-3-punkt-3"><article class="legalP" id="kapittel-1-foreslåttparagraf-6-nummer-3-punkt-3-ledd-1">Tegning og eventuelt annen dokumentasjon av propellaksler med beregninger, brennstoffsystemer og rørsystemer som berører fartøyets vanntette integritet (overbordventiler mv.), skal innsendes i 1 eksemplar for gjennomsyn og eventuell oppfølging. Ytterligere detaljtegninger kan forlanges innsendt i det omfang som Sjøfartsdirektoratet bestemmer.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-6-nummer-3-punkt-4"><article class="legalP" id="kapittel-1-foreslåttparagraf-6-nummer-3-punkt-4-ledd-1">Stabilitet skal dokumenteres ut fra hvilke stabilitetskrav som legges til grunn (jf. § 9 tredje ledd). <ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-6-nummer-3-punkt-4-ledd-1-punkt-1"><article class="legalP" id="kapittel-1-foreslåttparagraf-6-nummer-3-punkt-4-ledd-1-punkt-1-ledd-1">Stabilitetskrav i henhold til forskrift om bygging (passasjerskip under 50 tonn) skal dokumenteres som angitt i forskriften.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-6-nummer-3-punkt-4-ledd-1-punkt-2"><article class="legalP" id="kapittel-1-foreslåttparagraf-6-nummer-3-punkt-4-ledd-1-punkt-2-ledd-1">Stabilitetskrav i henhold til Nordisk Båtstandard eller tilsvarende, skal dokumenteres med nødvendige stabilitetsberegninger mv. som viser at alle aktuelle krav er oppfylt.</article></article></li></ul></article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-6-nummer-3-punkt-5"><article class="legalP" id="kapittel-1-foreslåttparagraf-6-nummer-3-punkt-5-ledd-1">Tegninger av elektriske anlegg med spenning over 42 V skal innsendes i 3 eksemplarer som bestemt i forskrift om bygging. For elektriske anlegg med spenning på 42 V og lavere, skal det utferdiges installasjonsbevis av installatøren på fastsatt skjema i henhold til forskrift om besiktelser.</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-6-nummer-3-punkt-6"><article class="legalP" id="kapittel-1-foreslåttparagraf-6-nummer-3-punkt-6-ledd-1">Når gassfyrt anlegg er ferdig installert, prøvet og kontrollert, skal det av installatøren utstedes et installasjonsbevis i henhold til forskrift om sikringstiltak for gassfyrte anlegg m.m. som bruker propan eller andre lette kullvannstoffer anvendt om bord på fartøy. Gjenpart av installasjonsbeviset skal innsendes til Sjøfartsdirektoratet i det distrikt hvor fartøyet hører hjemme.</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-6-nummer-3-punkt-7"><article class="legalP" id="kapittel-1-foreslåttparagraf-6-nummer-3-punkt-7-ledd-1">For identiske fartøy (seriebygging) fra samme produsent, er det tilstrekkelig at tegningsunderlag som nevnt bokstav b og bokstav c foreligger i kun 1 eksemplar til bruk for Sjøfartsdirektoratet ved besiktelsen. Beregningsunderlaget kan utelates. En forutsetning for dette er at det klart fremgår hvilket fartøy av samme type som tidligere er gitt ordinær tegningsbehandling, og at eventuelle mindre endringer blir gjort oppmerksom på og vurdert spesielt, om nødvendig på grunnlag av nytt tegningsunderlag.</article></article></li><li data-li-identifier="h)" data-name="h)"><article class="listArticle" id="kapittel-1-foreslåttparagraf-6-nummer-3-punkt-8"><article class="legalP" id="kapittel-1-foreslåttparagraf-6-nummer-3-punkt-8-ledd-1">For fartøy som ikke er nybygg og skal ha passasjersertifikat for første gang, skal det som utgangspunkt innsendes samme dokumentasjonsunderlag som fremgår av bokstav a til bokstav f ovenfor. Dog kan behovet for dokumentasjon i det enkelte tilfelle vurderes modifisert ut fra fartøyets bruksområde, en særlig inngående besiktelse e.l. Det skal likevel foreligge opplysninger om byggested og år og hvilken eventuell regelstandard fartøyet er bygget etter, samt dokumentasjon om hvilken institusjon/myndighet som eventuelt har foretatt kontroll/godkjennelse av fartøyet eller fartøystypen. Spesielt for fartøy av glassfiberarmert polyester, skal produksjonsforhold og godkjennelse av råmaterialer kunne dokumenteres. Jf. også § 7 andre ledd bokstav c i denne forskrift om besiktelse av slike fartøy.</article></article></li></ul></article></article><article class="futureLegalArticle" data-name="§7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 7</span>. <span class="legalArticleTitle">Besiktelse for passasjersertifikat, inkludert byggetilsyn mv.</span></span><article class="numberedLegalP" data-numerator="1" id="kapittel-1-foreslåttparagraf-7-nummer-1">(1) Førstegangsbesiktelse av sertifisert fartøy.<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-7-nummer-1-punkt-1"><article class="legalP" id="kapittel-1-foreslåttparagraf-7-nummer-1-punkt-1-ledd-1">Kontroll/tilsyn under bygging foretas i henhold til Nordisk Båtstandard av den institusjon hvor fartøyet ønskes sertifisert.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-7-nummer-1-punkt-2"><article class="legalP" id="kapittel-1-foreslåttparagraf-7-nummer-1-punkt-2-ledd-1">Redningsutstyr, navigasjonshjelpemidler, lanterner og andre forhold som sertifiseringen ikke omfatter, besiktes av Sjøfartsdirektoratet i henhold til § 11 til § 13 i denne forskrift.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-7-nummer-1-punkt-3"><article class="legalP" id="kapittel-1-foreslåttparagraf-7-nummer-1-punkt-3-ledd-1">Forhold som sertifiseringen omfatter, kan besiktes av Sjøfartsdirektoratet dersom dette anses påkrevd.</article></article></li></ul></article><article class="numberedLegalP" data-numerator="2" id="kapittel-1-foreslåttparagraf-7-nummer-2">(2) Førstegangsbesiktelse av usertifisert fartøy.<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-7-nummer-2-punkt-1"><article class="legalP" id="kapittel-1-foreslåttparagraf-7-nummer-2-punkt-1-ledd-1">Kontroll/tilsyn under bygging er ingen betingelse, med mindre Sjøfartsdirektoratet i samråd med eier/produsent finner dette påkrevd ut fra innkledning av skrogkonstruksjoner, vurdering av arbeidsutførelse mv. Det er i så fall eier/produsent som gjennom sin begjæring om besiktelse omtalt i § 5 i denne forskrift, skal anmode Sjøfartsdirektoratet om tilsynsbesiktelse.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-7-nummer-2-punkt-2"><article class="legalP" id="kapittel-1-foreslåttparagraf-7-nummer-2-punkt-2-ledd-1">Besiktelsen skal omfatte og sikre at alle forhold som nevnt i § 9 til § 13 i denne forskrift, samt forhold som er påpekt i forbindelse med tegningsbehandling e.l., er oppfylt. Lokaliteter for produksjon av fartøy av glassfiberarmert polyester eller andre støpte materialer, skal være besiktet av Sjøfartsdirektoratet, eventuelt klasseinstitusjon. Dokumentasjon på at slik besiktelse er foretatt med tilfredsstillende resultat, samt dokumentasjon fra produsent på at produksjon og produksjonsforhold mv. for det aktuelle fartøy er oppfylt som bestemt i Nordisk Båtstandard, skal kunne fremlegges ved besiktelsen.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-7-nummer-2-punkt-3"><article class="legalP" id="kapittel-1-foreslåttparagraf-7-nummer-2-punkt-3-ledd-1">For fartøy som ikke er nybygg og skal ha passasjersertifikat for første gang, skal det være tilrettelagt for særlig omfattende besiktelse dersom dette anses påkrevd, og/eller dersom tilstrekkelig dokumentasjon i henhold til § 6 tredje ledd ikke kan fremlegges. For fartøy bygget av glassfiberarmert polyester, er det en betingelse at det kan fremlegges dokumentasjon på fartøyets opprinnelse, produksjonsforhold, materialkvalitet, materialbruk mv. I motsatt fall kan det bli forlangt uttatt prøvestykke av skroglaminat fôrmaterialprøve.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-7-nummer-2-punkt-4"><article class="legalP" id="kapittel-1-foreslåttparagraf-7-nummer-2-punkt-4-ledd-1">Om periodiske besiktelser for passasjersertifikat (også for sertifiserte fartøy), gjelder forskrift om besiktelser.</article></article></li></ul></article><article class="numberedLegalP" data-numerator="3" id="kapittel-1-foreslåttparagraf-7-nummer-3">(3) For fartøy som skal ha tillatelse til begrenset passasjerbefordring, uten at det kreves passasjersertifikat, vises til kap. 3 og 7 i forskrift om besiktelser.</article></article><article class="futureLegalArticle" data-name="§8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 8</span>. <span class="legalArticleTitle">Bruksområde i relasjon til fartøystype mv.</span></span><article class="numberedLegalP" data-numerator="1" id="kapittel-1-foreslåttparagraf-8-nummer-1">(1) Udekket fartøy (jf. § 1 bokstav p) tillates ikke anvendt utover fartsområde 1 og 2.</article><article class="numberedLegalP" data-numerator="2" id="kapittel-1-foreslåttparagraf-8-nummer-2">(2) Dekket fartøy (jf. § 1 bokstav a) tillates ikke anvendt utover fartsområde 3 med mindre det er tatt byggemessige forholdsregler som nevnt i tredje ledd nedenfor.</article><article class="numberedLegalP" data-numerator="3" id="kapittel-1-foreslåttparagraf-8-nummer-3">(3) Dekket fartøy kan tillates for bruk i fartsområde 4, dersom fartøyet fortrinnsvis er bygget med gjennomgående fribordsdekk også inne i oppbygning/dekkshus, og hvor eventuelle åpninger til under dekk inne i slik oppbygning/dekkshus er forsynt med lukningsmidler. Eventuelt kan dekket fartøy vurderes benyttet i fartsområde 4, dersom vinduer/dører er av moderat størrelse og ikke er utsatt plassert, f.eks. nær vannlinje, i front av oppbygning mv.</article><article class="numberedLegalP" data-numerator="4" id="kapittel-1-foreslåttparagraf-8-nummer-4">(4) Fartøy med relativ stor hastighet (helt eller delvis planende) som anvendes i fartsområde 3 og 4, skal ha passasjerinnredning plassert mest mulig midtskips, og skal dessuten ha setearrangement som best mulig reduserer passasjerenes akselerasjonspåkjenninger på grunn av sjøgang mv. (polstring, setebelter etc.).</article></article><article class="futureLegalArticle" data-name="§9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 9</span>. <span class="legalArticleTitle">Bygging</span></span><article class="numberedLegalP" data-numerator="1" id="kapittel-1-foreslåttparagraf-9-nummer-1">(1) Sertifisert passasjerfartøy skal være bygget, dimensjonert og utstyrt helt ut i henhold til Nordisk Båtstandard for passasjerfartøy (yrkesfartøy).</article><article class="numberedLegalP" data-numerator="2" id="kapittel-1-foreslåttparagraf-9-nummer-2">(2) For usertifisert passasjerfartøy skal Nordisk Båtstandards krav eller tilsvarende være oppfylt på følgende områder:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-9-nummer-2-punkt-1"><article class="legalP" id="kapittel-1-foreslåttparagraf-9-nummer-2-punkt-1-ledd-1">Produksjonsbetingelser, materialer og arbeidsutførelse.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-9-nummer-2-punkt-2"><article class="legalP" id="kapittel-1-foreslåttparagraf-9-nummer-2-punkt-2-ledd-1">Konstruksjon og dimensjonering av skrog, overbygning og dekkshus.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-9-nummer-2-punkt-3"><article class="legalP" id="kapittel-1-foreslåttparagraf-9-nummer-2-punkt-3-ledd-1">Vanntett inndeling og fribord.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-9-nummer-2-punkt-4"><article class="legalP" id="kapittel-1-foreslåttparagraf-9-nummer-2-punkt-4-ledd-1">Flytemidler i udekket fartøy.</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-9-nummer-2-punkt-5"><article class="legalP" id="kapittel-1-foreslåttparagraf-9-nummer-2-punkt-5-ledd-1">Ballast.</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-9-nummer-2-punkt-6"><article class="legalP" id="kapittel-1-foreslåttparagraf-9-nummer-2-punkt-6-ledd-1">Luker, dører, vinduer, ventilasjonsåpninger og luftrør. (Karm-/terskelhøyden for luker og dører kan dog være i henhold til forskrift om bygging med vedlegg.)</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-9-nummer-2-punkt-7"><article class="legalP" id="kapittel-1-foreslåttparagraf-9-nummer-2-punkt-7-ledd-1">Drenering av dekk.</article></article></li><li data-li-identifier="h)" data-name="h)"><article class="listArticle" id="kapittel-1-foreslåttparagraf-9-nummer-2-punkt-8"><article class="legalP" id="kapittel-1-foreslåttparagraf-9-nummer-2-punkt-8-ledd-1">Ankerutrustning.</article></article></li><li data-li-identifier="i)" data-name="i)"><article class="listArticle" id="kapittel-1-foreslåttparagraf-9-nummer-2-punkt-9"><article class="legalP" id="kapittel-1-foreslåttparagraf-9-nummer-2-punkt-9-ledd-1">Ror og styreanlegg.</article></article></li><li data-li-identifier="j)" data-name="j)"><article class="listArticle" id="kapittel-1-foreslåttparagraf-9-nummer-2-punkt-10"><article class="legalP" id="kapittel-1-foreslåttparagraf-9-nummer-2-punkt-10-ledd-1">Fremdriftsmaskineri, propellanlegg og brennstoffsystem.</article></article></li><li data-li-identifier="k)" data-name="k)"><article class="listArticle" id="kapittel-1-foreslåttparagraf-9-nummer-2-punkt-11"><article class="legalP" id="kapittel-1-foreslåttparagraf-9-nummer-2-punkt-11-ledd-1">Lense- og sanitærsystem.</article></article></li><li data-li-identifier="l)" data-name="l)"><article class="listArticle" id="kapittel-1-foreslåttparagraf-9-nummer-2-punkt-12"><article class="legalP" id="kapittel-1-foreslåttparagraf-9-nummer-2-punkt-12-ledd-1">Ventilasjon av maskinrom/batterikasse.</article></article></li></ul></article><article class="numberedLegalP" data-numerator="3" id="kapittel-1-foreslåttparagraf-9-nummer-3">(3) Usertifisert fartøy skal på følgende områder oppfylle bestemmelsene i den forskrift det henvises til, eller Nordisk Båtstandards krav eller tilsvarende:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-9-nummer-3-punkt-1"><article class="legalP" id="kapittel-1-foreslåttparagraf-9-nummer-3-punkt-1-ledd-1">Stabilitet. Jf. forskrift om bygging (passasjerskip under 50 tonn).</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-9-nummer-3-punkt-2"><article class="legalP" id="kapittel-1-foreslåttparagraf-9-nummer-3-punkt-2-ledd-1">Sikringstiltak mot brann. Jf. forskrift av 17. juni 1986 nr. 1296 om sikringstiltak mot brann på skip som ikke omfattes av Sjøsikkerhetskonvensjonen (SOLAS-74).</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-9-nummer-3-punkt-3"><article class="legalP" id="kapittel-1-foreslåttparagraf-9-nummer-3-punkt-3-ledd-1">Innredning, inkludert nødutganger, ventilasjon m.m. Jf. forskrift av 2. oktober 1972 nr. 4 om beregning av passasjerantall og om passasjerbekvemmeligheter m.v.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-9-nummer-3-punkt-4"><article class="legalP" id="kapittel-1-foreslåttparagraf-9-nummer-3-punkt-4-ledd-1">Sikkerhetstiltak på dekk (rekkverk o.l.). Jf. forskrift om bygging.</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-9-nummer-3-punkt-5"><article class="legalP" id="kapittel-1-foreslåttparagraf-9-nummer-3-punkt-5-ledd-1">Elektriske anlegg med spenning på 42 V og lavere. Jf. forskrift om besiktelser.</article></article></li></ul></article><article class="numberedLegalP" data-numerator="4" id="kapittel-1-foreslåttparagraf-9-nummer-4">(4) Tilleggskrav for passasjerskip som benytter seil<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-9-nummer-4-punkt-1"><article class="legalP" id="kapittel-1-foreslåttparagraf-9-nummer-4-punkt-1-ledd-1">Fartøyet skal ha fremdriftsmaskineri som hovedfremdriftsmiddel og som er tilstrekkelig til å gi fartøyet en fart på minst 6 knop i stille vann.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-9-nummer-4-punkt-2"><article class="legalP" id="kapittel-1-foreslåttparagraf-9-nummer-4-punkt-2-ledd-1">Fremdriftsmaskineriet skal være anordnet slik at det kan foretas rask oppstart fra manøverplass. Annet likeverdig arrangement vil bli vurdert spesielt.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-9-nummer-4-punkt-3"><article class="legalP" id="kapittel-1-foreslåttparagraf-9-nummer-4-punkt-3-ledd-1">Styrke av rigg, riggarrangement, seil samt nødvendig ballast for seilføring skal være utført i henhold til anvisning fra person som har erfaring og innsikt i dette fra tidligere.</article></article></li></ul></article></article><article class="futureLegalArticle" data-name="§10" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 10</span>. <span class="legalArticleTitle">Elektriske anlegg med spenning over 42 V</span></span><article class="legalP" id="kapittel-1-foreslåttparagraf-10-ledd-1">Elektriske anlegg med mer enn 42 V spenning, skal for alle passasjerfartøy være utført i henhold til forskrift om bygging av passasjer-, lasteskip og lektere.</article></article><article class="futureLegalArticle" data-name="§11" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 11</span>. <span class="legalArticleTitle">Gassfyrte anlegg</span></span><article class="legalP" id="kapittel-1-foreslåttparagraf-11-ledd-1">Gassfyrte anlegg skal for alle passasjerfartøy være utført i henhold til forskrift av 20. oktober 1983 nr. 1580 om sikringstiltak for gassfyrte anlegg m.m. som bruker propan eller andre lette kullvannstoffer anvendt om bord på fartøy.</article></article><article class="futureLegalArticle" data-name="§12" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 12</span>. <span class="legalArticleTitle">Redningsutstyr</span></span><article class="legalP" id="kapittel-1-foreslåttparagraf-12-ledd-1">Redningsutstyr for alle passasjerfartøy skal være i henhold til aktuelle bestemmelser i forskrift av 15. september 1992 nr. 700 om redningsredskaper m.m. på passasjer- og lasteskip.</article></article><article class="futureLegalArticle" data-name="§13" id="kapittel-1-foreslåttparagraf-13"><span class="futureLegalArticleHeader"><span class="legalArticleValue">§ 13</span>. <span class="legalArticleTitle">Navigasjonshjelpemidler og radiosambandsutstyr</span></span><article class="legalP" id="kapittel-1-foreslåttparagraf-13-ledd-1">Alle passasjerfartøy skal oppfylle de aktuelle bestemmelser i forskrift av 15. september 1992 nr. 701 om navigasjonshjelpemidler og bro-, styrehus- og radioarrangementer for skip, samt i forskrift av 11. november 1991 nr. 731 om radiotelegrafi og radiotelefoni på passasjer- og lasteskip.</article></article><article class="futureLegalArticle" data-name="§14" id="kapittel-1-foreslåttparagraf-14"><span class="futureLegalArticleHeader"><span class="legalArticleValue">§ 14</span>. <span class="legalArticleTitle">Straff</span></span><article class="legalP" id="kapittel-1-foreslåttparagraf-14-ledd-1">Forsettlig eller uaktsom overtredelse av denne forskrift straffes med bøter i henhold til Almindelig borgerlig Straffelov (Straffeloven) av 22. mai 1902 nr. 10 § 339 nr. 2, hvis ikke strengere straff kommer til anvendelse i henhold til annen lovbestemmelse.</article></article><article class="futureLegalArticle" data-name="§15" id="kapittel-1-foreslåttparagraf-15"><span class="futureLegalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></span><article class="legalP" id="kapittel-1-foreslåttparagraf-15-ledd-1">Denne forskrift trer i kraft den 1. juli 1987.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2002-06-04-971/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section></main></body></html>