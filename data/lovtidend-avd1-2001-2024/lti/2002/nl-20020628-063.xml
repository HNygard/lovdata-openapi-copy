<!DOCTYPE html><html lang="no"><head><title>Lov om endringer i lov 11. juli 1986 nr. 53 om eksamensrett for og statstilskudd til private høyskoler.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2002-06-28-63</dd><dt class="dokid">DokumentID</dt><dd class="dokid">LTI/lov/2002-06-28-63</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 6</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1986-07-11-53</li></ul></dd><dt class="dateOfPublication">Kunngjort</dt><dd class="dateOfPublication">2002-06-28</dd><dt class="journalNumber">Journalnummer</dt><dd class="journalNumber">2002-0579</dd><dt class="titleShort">Korttittel</dt><dd class="titleShort">Endringslov til privathøyskoleloven</dd><dt class="title">Tittel</dt><dd class="title">Lov om endringer i lov 11. juli 1986 nr. 53 om eksamensrett for og statstilskudd til private høyskoler.</dd><dt class="miscInformation">Annet om dokumentet</dt><dd class="miscInformation">Ot.prp.nr.69 (2001–2002), Innst.O.nr.71 (2001–2002) og Besl.O.nr.84 (2001–2002). Odels- og lagtingsvedtak hhv. 14. og 17. juni 2002. Fremmet av Utdannings- og forskningsdepartementet.</dd><dt class="refid">RefID</dt><dd class="refid">lov/2002-06-28-63</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i lov 11. juli 1986 nr. 53 om eksamensrett for og statstilskudd til private høyskoler.<ul class="tocSubUl"><li>I<ul class="tocSubUl"><li>§ 2. Virkeområde</li><li>§ 5. Faglig ansatte</li><li>§ 6. Studieplaner og eksamen</li><li>§ 9. Godkjennelse av eksamener og grader</li><li>§ 10. Titler</li><li>§ 10a. Akkreditering av institusjoner</li><li>§ 10b. Faglige fullmakter for akkrediterte institusjoner – fag, emner og emnegrupper. Rammeplan. Studieplan.</li><li>§ 10c. Rett til bruk av institusjonsbetegnelse</li><li>§ 10d. Fritak for eksamen eller prøve</li><li>§ 10e. Annullering av eksamen eller prøve</li><li>§ 10f. Studentenes læringsmiljø</li><li>§ 10g. Studentorgan</li><li>§ 10h. Studenters taushetsplikt</li><li>§ 10i. Bortvisning. Utestenging</li><li>§ 10j. Utestenging fra klinisk undervisning eller praksisopplæring grunnet straffbare forhold</li><li>§ 14. Forvaltningsloven</li><li>§ 14a. Klagenemnd</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/lov/2002-06-28-63" id="dokument"><h1>Lov om endringer i lov 11. juli 1986 nr. 53 om eksamensrett for og statstilskudd til private høyskoler.</h1><section class="section" data-name="kapI" id="kapittel-1" data-lovdata-URL="LTI/lov/2002-06-28-63/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 11. juli 1986 nr. 53 om eksamensrett for og statstilskudd til private høyskoler gjøres følgende endringer:</article> <article class="defaultP" margin-top="true">Lovens navn endres til Lov om private høyskoler (privathøyskoleloven)</article> <article class="defaultP" margin-top="true">Overskriften til Kap. 1 skal lyde:<p class="leddfortsettelse"><i>Kap. 1. Formål og virkeområde</i></p></article> <article class="defaultP" margin-top="true">§ 1 nytt annet ledd skal lyde:</article><article class="legalP" id="kapittel-1-ledd-2">Loven skal også bidra til å sikre studenter ved slike private høyskoler tilfredsstillende vilkår.</article> <article class="defaultP" margin-top="true">§ 2 skal lyde:</article><article class="futureLegalArticle" data-name="§2" id="kapittel-1-foreslåttparagraf-1"><span class="futureLegalArticleHeader">§ 2. <span class="legalArticleTitle">Virkeområde</span></span><article class="legalP" id="kapittel-1-foreslåttparagraf-1-ledd-1">Loven gjelder for de private høyskoler som har institusjonsakkreditering, får statlig tilskudd, eller gir eksamen godkjent etter denne lov.</article></article> <article class="defaultP" margin-top="true">Overskriften til kap. 2 skal lyde:<p class="leddfortsettelse"><i>Kap. 2. Generelle vilkår for eksamensrett, institusjonsakkreditering eller statstilskudd</i></p></article> <article class="defaultP" margin-top="true">§ 3 fjerde ledd skal lyde:</article><article class="legalP" id="kapittel-1-ledd-3">Styret fastsetter de reglementer og instrukser som skal gjelde på høyskolen og ansetter personale i faglige stillinger.</article> <article class="defaultP" margin-top="true">§ 4 tredje ledd skal lyde:</article><article class="legalP" id="kapittel-1-ledd-4">Et flertall av medlemmene skal være faglig ansatte. De øvrige ansatte og studentene skal ha minst ett medlem hver. Høyskoleeieren fastsetter fordelingen på gruppene.</article> <article class="defaultP" margin-top="true">§ 5 skal lyde:</article><article class="futureLegalArticle" data-name="§5" id="kapittel-1-foreslåttparagraf-2"><span class="futureLegalArticleHeader">§ 5. <span class="legalArticleTitle">Faglig ansatte</span></span><article class="legalP" id="kapittel-1-foreslåttparagraf-2-ledd-1">Faglig ansatte ved høyskolen må ha faglige kvalifikasjoner på samme nivå som tilsatte i faglige stillinger ved statlige høyskoler og universiteter.</article></article> <article class="defaultP" margin-top="true">§ 6 skal lyde:</article><article class="futureLegalArticle" data-name="§6" id="kapittel-1-foreslåttparagraf-3"><span class="futureLegalArticleHeader">§ 6. <span class="legalArticleTitle">Studieplaner og eksamen</span></span><article class="legalP" id="kapittel-1-foreslåttparagraf-3-ledd-1">Høyskolen må drive sin virksomhet etter studieplaner godkjent av organ som nevnt i lov om universiteter og høgskoler § 12.</article><article class="legalP" id="kapittel-1-foreslåttparagraf-3-ledd-2">Høyskolens styre fastsetter eksamensreglement jf. § 3, herunder regler om klage på sensur. Reglementet skal i alt vesentlig svare til ordningen for statlige universitets- og høyskoleeksamener.</article></article> <article class="defaultP" margin-top="true">§ 7 andre ledd skal lyde:</article><article class="legalP" id="kapittel-1-ledd-5">Den studieforberedende utdannelse skal i omfang og nivå i alt vesentlig svare til kravene ved statlige universiteter og høyskoler. Når særlige hensyn taler for det, kan departementet gjøre unntak fra denne bestemmelse.</article> <article class="defaultP" margin-top="true">§ 7 tredje ledd oppheves.</article> <article class="defaultP" margin-top="true">§ 8 oppheves.</article> <article class="defaultP" margin-top="true">Overskriften til kap. 3 skal lyde:<p class="leddfortsettelse"><i>Kap. 3. Godkjennelse og akkreditering</i></p></article> <article class="defaultP" margin-top="true">§ 9 skal lyde:</article><article class="futureLegalArticle" data-name="§9" id="kapittel-1-foreslåttparagraf-4"><span class="futureLegalArticleHeader">§ 9. <span class="legalArticleTitle">Godkjennelse av eksamener og grader</span></span><article class="legalP" id="kapittel-1-foreslåttparagraf-4-ledd-1">Organ som nevnt i lov om universiteter og høgskoler § 12 vurderer søknader om godkjennelse av eksamener og grader. Departementet gir forskrift om saksbehandlingen.</article><article class="legalP" id="kapittel-1-foreslåttparagraf-4-ledd-2">Når kravene i kap. 2 er tilfredsstilt og det godtgjøres faglig jevngodhet, skal en privat høyskoles eksamen eller grad godkjennes som universitets- eller høyskoleeksamen eller -grad fastsatt med hjemmel i lov om universiteter og høgskoler. Godkjennelse kan gis også om deler av utdanningen er fra en annen institusjon.</article><article class="legalP" id="kapittel-1-foreslåttparagraf-4-ledd-3">Andre eksamener og grader kan godkjennes når de er faglig på nivå med dem som er fastsatt med hjemmel i loven nevnt i andre ledd.</article><article class="legalP" id="kapittel-1-foreslåttparagraf-4-ledd-4">Organ som nevnt i første ledd gir godkjennelse for eksamener, mens Kongen gir godkjennelse for grader etter denne bestemmelse.</article><article class="legalP" id="kapittel-1-foreslåttparagraf-4-ledd-5">For høyskole som får godkjent eksamen etter andre eller tredje ledd, kan Kongen bestemme at lov om universiteter og høgskoler § 42b og kap. 10a, helt eller delvis skal gjelde tilsvarende.</article><article class="legalP" id="kapittel-1-foreslåttparagraf-4-ledd-6">Kongen kan gi forskrift om oppnevnelse av sensorer.</article></article> <article class="defaultP" margin-top="true">§ 10 skal lyde:</article><article class="futureLegalArticle" data-name="§10" id="kapittel-1-foreslåttparagraf-5"><span class="futureLegalArticleHeader">§ 10. <span class="legalArticleTitle">Titler</span></span><article class="legalP" id="kapittel-1-foreslåttparagraf-5-ledd-1">Eksamen eller grad godkjent etter § 9 andre ledd gir rett til å bruke tilsvarende tittel.</article><article class="legalP" id="kapittel-1-foreslåttparagraf-5-ledd-2">For eksamen eller grad godkjent etter § 9 tredje ledd kan Kongen gi rett til annen tittel.</article><article class="legalP" id="kapittel-1-foreslåttparagraf-5-ledd-3">Den som forsettlig eller uaktsomt bruker tittel uten slik rett, alene eller som del av en tittel, straffes med bøter.</article></article> <article class="defaultP" margin-top="true">Ny § 10a skal lyde:</article><article class="futureLegalArticle" data-name="§10a" id="kapittel-1-foreslåttparagraf-6"><span class="futureLegalArticleHeader">§ 10a. <span class="legalArticleTitle">Akkreditering av institusjoner</span></span><article class="legalP" id="kapittel-1-foreslåttparagraf-6-ledd-1">Private høyskoler kan søke organ som nevnt i lov om universiteter og høgskoler § 12 om akkreditering av institusjonen.</article><article class="legalP" id="kapittel-1-foreslåttparagraf-6-ledd-2">Kongen kan gi høyskoler som blir akkreditert etter første ledd, rett til å bruke betegnelsen akkreditert høyskole, vitenskapelig høyskole eller universitet.</article><article class="legalP" id="kapittel-1-foreslåttparagraf-6-ledd-3">Høyskoler som blir akkreditert etter første ledd skal ha tilfredsstillende interne systemer for kvalitetssikring. Studentevalueringer skal inngå i systemene for kvalitetssikring. Departementet kan fastsette forskrift.</article><article class="legalP" id="kapittel-1-foreslåttparagraf-6-ledd-4">Departementet fastsetter forskrift om saksbehandling og klageadgang, vilkår for akkreditering etter første ledd og fastsetting av standarder som skal legges til grunn for akkrediteringen.</article></article> <article class="defaultP" margin-top="true">Ny § 10b skal lyde:</article><article class="futureLegalArticle" data-name="§10b" id="kapittel-1-foreslåttparagraf-7"><span class="futureLegalArticleHeader">§ 10b. <span class="legalArticleTitle">Faglige fullmakter for akkrediterte institusjoner – fag, emner og emnegrupper. Rammeplan. Studieplan.</span></span><article class="legalP" id="kapittel-1-foreslåttparagraf-7-ledd-1">Private høyskoler som blir akkreditert som universitet, vitenskapelig høyskole eller akkreditert høyskole med hjemmel i § 10a, bestemmer selv hvilke fag, emner og emnegrupper institusjonen kan tilby, og som skal inngå i grunnlaget for lavere grad eller yrkesutdanning fastsatt med hjemmel i § 9. Innenfor de fagområder der de kan tildele doktorgrad, bestemmer de selv hvilke fag, emner og emnegrupper som institusjonen kan tilby, og som skal inngå i grunnlaget for øvrige grader eller yrkesutdanninger fastsatt med hjemmel i § 9. For fagområder der de ikke kan tildele doktorgrad, fastsetter departementet slike bestemmelser.</article><article class="legalP" id="kapittel-1-foreslåttparagraf-7-ledd-2">For private høyskoler som blir akkreditert høyskole jf. § 10a, kan fullmaktene etter første ledd avgrenses til lavere grads nivå innenfor de fagområder de er akkreditert for å tilby. Organ som nevnt i § 10a første ledd avgjør hvilke fullmakter den enkelte institusjon skal få.</article><article class="legalP" id="kapittel-1-foreslåttparagraf-7-ledd-3">Private høyskoler som blir akkreditert etter § 10a, kan få fullmakter etter §§ 48 og 49 i lov om universiteter og høgskoler. Departementet kan fastsette forskrift.</article><article class="legalP" id="kapittel-1-foreslåttparagraf-7-ledd-4">Departementet kan fastsette at bestemte emner inntil 20 studiepoeng skal inngå i en grad.</article><article class="legalP" id="kapittel-1-foreslåttparagraf-7-ledd-5">Departementet kan fastsette forskrift om krav til høyere grad og om omfang av selvstendig arbeid i høyere grad.</article><article class="legalP" id="kapittel-1-foreslåttparagraf-7-ledd-6">Departementet kan fastsette nasjonale rammeplaner for enkelte utdanninger.</article><article class="legalP" id="kapittel-1-foreslåttparagraf-7-ledd-7">Styret fastsetter studieplan for det faglige innholdet i studiene, herunder bestemmelser om obligatoriske kurs, praksis og lignende og om vurderingsformer.</article><article class="legalP" id="kapittel-1-foreslåttparagraf-7-ledd-8">Myndighet gitt etter første ledd kan trekkes tilbake av departementet dersom institusjonene ikke har tilfredsstillende systemer for kvalitetssikring, jf. § 10a tredje ledd og lov om universiteter og høgskoler § 13 nr. 1.</article></article> <article class="defaultP" margin-top="true">Ny § 10c skal lyde:</article><article class="futureLegalArticle" data-name="§10c" id="kapittel-1-foreslåttparagraf-8"><span class="futureLegalArticleHeader">§ 10c. <span class="legalArticleTitle">Rett til bruk av institusjonsbetegnelse</span></span><article class="legalP" id="kapittel-1-foreslåttparagraf-8-ledd-1">Med unntak av institusjoner som omfattes av lov om universiteter og høgskoler § 1, kan bare institusjon som har fått godkjenning som vitenskapelig høyskole eller universitet etter § 10a benytte slik betegnelse. Betegnelsen akkreditert høyskole kan bare benyttes av institusjon som har fått godkjenning etter § 10a.</article><article class="legalP" id="kapittel-1-foreslåttparagraf-8-ledd-2">Kongen kan, ved forskrift eller enkeltvedtak, forby bruk av institusjonsbetegnelse eller navn som uriktig gir inntrykk av å ha slik godkjenning, eller som er egnet til å forveksles med en betegnelse nevnt i første ledd.</article><article class="legalP" id="kapittel-1-foreslåttparagraf-8-ledd-3">Departementet kan etter søknad gi dispensasjon for etablerte sammensatte betegnelser som ikke er egnet til å forveksles med betegnelsene nevnt i første ledd.</article><article class="legalP" id="kapittel-1-foreslåttparagraf-8-ledd-4">Den som i strid med første og andre ledd forsettlig eller uaktsomt bruker en vernet institusjonsbetegnelse, straffes med bøter.</article></article> <article class="defaultP" margin-top="true">Nytt kapittel 3A skal lyde:<p class="leddfortsettelse">Kap. 3A Studentenes rettigheter og plikter</p></article><article class="futureLegalArticle" data-name="§10d" id="kapittel-1-foreslåttparagraf-9"><span class="futureLegalArticleHeader">§ 10d. <span class="legalArticleTitle">Fritak for eksamen eller prøve</span></span><article class="legalP" id="kapittel-1-foreslåttparagraf-9-ledd-1">Fritak for eksamen eller prøve skal gis når det godtgjøres at tilsvarende eksamen eller prøve er avlagt ved statlig universitet eller høyskole, eller ved privat høyskole når eksamen er godkjent etter § 9, eller gitt i medhold av institusjonsakkreditering jf. §§ 10a og 10b.</article></article><article class="futureLegalArticle" data-name="§10e" id="kapittel-1-foreslåttparagraf-10"><span class="futureLegalArticleHeader">§ 10e. <span class="legalArticleTitle">Annullering av eksamen eller prøve</span></span><article class="legalP" id="kapittel-1-foreslåttparagraf-10-ledd-1">Styret selv kan annullere eksamen eller prøve, eller godkjennelse av kurs, hvis studenten<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-10-ledd-1-punkt-1"><article class="legalP" id="kapittel-1-foreslåttparagraf-10-ledd-1-punkt-1-ledd-1">ved hjelp av falskt vitnemål eller annen form for uredelig opptreden har skaffet seg adgang til å gå opp til vedkommende eksamen eller prøve eller til å delta i vedkommende kurs, eller</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-10-ledd-1-punkt-2"><article class="legalP" id="kapittel-1-foreslåttparagraf-10-ledd-1-punkt-2-ledd-1">har forsøkt å fuske eller forsettlig eller grovt uaktsomt har fusket ved avleggelse av, eller forut for endelig sensur av vedkommende eksamen eller prøve eller under gjennomføringen av vedkommende kurs.</article></article></li></ul></article><article class="legalP" id="kapittel-1-foreslåttparagraf-10-ledd-2">Styret selv kan annullere fritak for eksamen eller prøve, jf. § 10d, hvis studenten har oppnådd dette ved hjelp av falskt vitnemål eller annen form for uredelig opptreden.</article><article class="legalP" id="kapittel-1-foreslåttparagraf-10-ledd-3">Vedtak om annullering etter første eller andre ledd kan påklages til klagenemnd, jf. § 14a.</article><article class="legalP" id="kapittel-1-foreslåttparagraf-10-ledd-4">Adgang til annullering foreldes ikke.</article><article class="legalP" id="kapittel-1-foreslåttparagraf-10-ledd-5">Etter avgjørelse om annullering pliktes eventuelle vitnemål eller karakterutskrift tilbakelevert høyskolen. Blir ikke vitnemålet eller karakterutskriften tilbakelevert i rett tid, kan høyskolen kreve namsmannens hjelp til tilbakelevering i samsvar med reglene i tvangsfullbyrdelsesloven kap. 13.</article><article class="legalP" id="kapittel-1-foreslåttparagraf-10-ledd-6">Hvis vitnemålet kan danne grunnlag for autorisasjon for yrkesutøving, skal høyskolen gi melding om annullering til vedkommende myndighet.</article></article><article class="futureLegalArticle" data-name="§10f" id="kapittel-1-foreslåttparagraf-11"><span class="futureLegalArticleHeader">§ 10f. <span class="legalArticleTitle">Studentenes læringsmiljø</span></span><article class="legalP" id="kapittel-1-foreslåttparagraf-11-ledd-1">Styret har det overordnede ansvar for studentenes læringsmiljø. Høyskolens ledelse skal, i samarbeid med studentsamskipnaden, legge forholdene til rette for et godt studiemiljø og arbeide for å bedre studentvelferden på lærestedet. Dersom høyskolen ikke er knyttet til en studentsamskipnad, har styret ansvar som nevnt i andre punktum alene.</article></article><article class="futureLegalArticle" data-name="§10g" id="kapittel-1-foreslåttparagraf-12"><span class="futureLegalArticleHeader">§ 10g. <span class="legalArticleTitle">Studentorgan</span></span><article class="legalP" id="kapittel-1-foreslåttparagraf-12-ledd-1">Studentene ved høyskolen kan opprette et studentorgan for å ivareta studentenes interesser og fremme studentenes synspunkter overfor høyskolens styre og/eller råd.</article><article class="legalP" id="kapittel-1-foreslåttparagraf-12-ledd-2">Høyskolen skal legge forholdene til rette slik at studentorganet kan drive sitt arbeid på en tilfredsstillende måte.</article><article class="legalP" id="kapittel-1-foreslåttparagraf-12-ledd-3">Studentorganet skal høres i alle saker som angår studentene.</article></article><article class="futureLegalArticle" data-name="§10h" id="kapittel-1-foreslåttparagraf-13"><span class="futureLegalArticleHeader">§ 10h. <span class="legalArticleTitle">Studenters taushetsplikt</span></span><article class="legalP" id="kapittel-1-foreslåttparagraf-13-ledd-1">En student som i studiesammenheng får kjennskap til noens personlige forhold, har taushetsplikt etter de regler som gjelder for yrkesutøvere på vedkommende livsområde. Høyskolen skal utarbeide taushetsplikterklæring som må underskrives av de studenter dette er aktuelt for.</article></article><article class="futureLegalArticle" data-name="§10i" id="kapittel-1-foreslåttparagraf-14"><span class="futureLegalArticleHeader">§ 10i. <span class="legalArticleTitle">Bortvisning. Utestenging</span></span><article class="legalP" id="kapittel-1-foreslåttparagraf-14-ledd-1">En student som tross skriftlig advarsel fra styret gjentatte ganger opptrer på en måte som virker grovt forstyrrende for medstudenters arbeid eller for virksomheten ved høyskolen ellers, kan etter vedtak av styret bortvises fra nærmere bestemte områder ved høyskolen for inntil ett år. Hvis en student etter skriftlig advarsel fra styret fortsatt ikke respekterer slik bortvisning, kan styret utestenge ham eller henne fra studiet inntil ett år.</article><article class="legalP" id="kapittel-1-foreslåttparagraf-14-ledd-2">En student som grovt klanderverdig har opptrådt på en slik måte at det er skapt fare for liv eller helse for pasienter, klienter, barnehagebarn, elever eller andre som studentene har å gjøre med som del i klinisk undervisning eller praksisopplæring, eller som gjør seg skyldig i grove brudd på taushetsplikt eller i grovt usømmende opptreden overfor disse, kan etter vedtak av styret utestenges fra studiet inntil 3 år. Høyskolen skal informere Sosial- og helsedirektoratet om utestenging etter dette alternativ når det gjelder studenter som følger utdanninger som kan utløse rett til autorisasjon etter helsepersonelloven § 48 første ledd.</article><article class="legalP" id="kapittel-1-foreslåttparagraf-14-ledd-3">En student som har opptrådt slik som beskrevet i § 10e første ledd, litra a eller b, kan etter vedtak av styret utestenges fra høyskolen og fratas retten til å gå opp til eksamen i inntil ett år.</article><article class="legalP" id="kapittel-1-foreslåttparagraf-14-ledd-4">Vedtak om bortvisning eller utestenging treffes av styret selv med minst to tredelers flertall.</article><article class="legalP" id="kapittel-1-foreslåttparagraf-14-ledd-5">Studenten har rett til å la seg bistå av advokat eller annen talsperson fra sak om bortvisning eller utestengning er reist, eventuelt fra skriftlig advarsel etter første ledd er gitt. Utgiftene ved dette dekkes av høyskolen.</article></article><article class="futureLegalArticle" data-name="§10j" id="kapittel-1-foreslåttparagraf-15"><span class="futureLegalArticleHeader">§ 10j. <span class="legalArticleTitle">Utestenging fra klinisk undervisning eller praksisopplæring grunnet straffbare forhold</span></span><article class="legalP" id="kapittel-1-foreslåttparagraf-15-ledd-1">I studier der studenter kommer i kontakt med pasienter, klienter, barnehagebarn, elever eller andre som del av klinisk undervisning eller praksisopplæring, kan det kreves at studentene legger fram politiattest ved opptak til studiet.</article><article class="legalP" id="kapittel-1-foreslåttparagraf-15-ledd-2">Politiattesten skal vise om vedkommende er siktet, tiltalt eller dømt for seksuelle overgrep, grove voldsforbrytelser eller straffbare forhold vedrørende besittelse av og bruk eller omsetning av narkotiske stoffer eller medikamenter. Hvis det er gitt særlige regler om politiattest for bestemte typer yrkesutøving, gjelder disse tilsvarende for studenter som deltar i praksisopplæring eller klinisk undervisning.</article><article class="legalP" id="kapittel-1-foreslåttparagraf-15-ledd-3">Den som er dømt for forhold som innebærer at hun eller han må anses som uskikket til å delta i arbeid med pasienter, klienter, barnehagebarn, elever eller andre, kan utestenges fra praksisopplæring eller klinisk undervisning hvor slik deltakelse må anses som uforsvarlig på grunn av den kontakt studenten får med disse i denne forbindelse.</article><article class="legalP" id="kapittel-1-foreslåttparagraf-15-ledd-4">Den som er siktet eller tiltalt for straffbare forhold som omtalt i andre ledd, jf. niende ledd, kan utestenges fra praksisopplæring eller klinisk undervisning til rettskraftig dom foreligger eller saken er henlagt, hvis dette er nødvendig av hensyn til sikkerhet eller behandlingsmiljø for pasienter, klienter, barnehagebarn, elever eller andre som studenten vil komme i kontakt med i denne forbindelse.</article><article class="legalP" id="kapittel-1-foreslåttparagraf-15-ledd-5">En nasjonal nemnd oppnevnt av departementet avgjør, etter uttalelse fra styret, om studenten skal nektes retten til å delta i klinisk undervisning eller praksisopplæring.</article><article class="legalP" id="kapittel-1-foreslåttparagraf-15-ledd-6">Forvaltningsloven § 42 gjelder tilsvarende. Nemnda skal ha fem medlemmer. Lederen skal oppfylle kravene til lagdommer, og to av medlemmene skal oppnevnes etter forslag fra studentenes organisasjoner.</article><article class="legalP" id="kapittel-1-foreslåttparagraf-15-ledd-7">Departementet er klageinstans for nemndas vedtak.</article><article class="legalP" id="kapittel-1-foreslåttparagraf-15-ledd-8">§ 10i femte ledd gjelder tilsvarende.</article><article class="legalP" id="kapittel-1-foreslåttparagraf-15-ledd-9">Kongen gir forskrifter om hvilke studier som skal omfattes av første ledd, om hvilke straffbare forhold som kan føre til utestenging, og om saksbehandlingen.</article></article> <article class="defaultP" margin-top="true">§ 11 annet og tredje ledd oppheves.</article> <article class="defaultP" margin-top="true">§ 14 skal lyde:</article><article class="futureLegalArticle" data-name="§14" id="kapittel-1-foreslåttparagraf-16"><span class="futureLegalArticleHeader">§ 14. <span class="legalArticleTitle">Forvaltningsloven</span></span><article class="legalP" id="kapittel-1-foreslåttparagraf-16-ledd-1">Bestemmelsene om taushetsplikt i forvaltningsloven 10. februar 1967 §§ 13 til 13e gjelder ved behandling av saker etter denne lov.</article><article class="legalP" id="kapittel-1-foreslåttparagraf-16-ledd-2">Avgjørelse om opptak av studenter, bortvisning og utestengning etter § 10i, fritak for eksamen eller prøve etter § 10d og annullering av eksamen eller prøve eller godkjenning av kurs etter § 10e regnes som enkeltvedtak etter forvaltningsloven. Det samme gjelder avgjørelse i sak om klage over formelle feil ved eksamen.</article></article> <article class="defaultP" margin-top="true">Ny § 14a skal lyde:</article><article class="futureLegalArticle" data-name="§14a" id="kapittel-1-foreslåttparagraf-17"><span class="futureLegalArticleHeader">§ 14a. <span class="legalArticleTitle">Klagenemnd</span></span><article class="legalP" id="kapittel-1-foreslåttparagraf-17-ledd-1">Høyskolen skal opprette en klagenemnd som skal behandle klager over enkeltvedtak som nevnt i § 14, og, etter styrets bestemmelse, andre klagesaker for studentene.</article><article class="legalP" id="kapittel-1-foreslåttparagraf-17-ledd-2">Klagenemnda skal ha 3 eller 5 medlemmer med personlige varamedlemmer. Leder og varamedlem for leder skal fylle de lovbestemte krav for lagdommere. Leder og varamedlem for leder skal ikke være tilsatt ved institusjonen. Minst ett av medlemmene skal være student.</article><article class="legalP" id="kapittel-1-foreslåttparagraf-17-ledd-3">Høyskolens eier eller medlem av høyskolens styre kan ikke være medlem av klagenemnda.</article></article></section><section class="section" data-name="kapII" id="kapittel-2" data-lovdata-URL="LTI/lov/2002-06-28-63/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Loven trer i kraft fra den tid Kongen bestemmer.</article></section></main></body></html>