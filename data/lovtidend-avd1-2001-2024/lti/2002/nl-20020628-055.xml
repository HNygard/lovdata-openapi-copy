<!DOCTYPE html><html lang="no"><head><title>Lov om endringer i straffeprosessloven mv. (hurtigere straffesaksbehandling, varetektsfengsling i isolasjon mv.).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2002-06-28-55</dd><dt class="dokid">DokumentID</dt><dd class="dokid">LTI/lov/2002-06-28-55</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 6</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1902-05-22-10</li><li>lov/1981-05-22-25</li><li>lov/2001-05-18-21</li></ul></dd><dt class="dateOfPublication">Kunngjort</dt><dd class="dateOfPublication">2002-06-28</dd><dt class="journalNumber">Journalnummer</dt><dd class="journalNumber">2002-0577</dd><dt class="titleShort">Korttittel</dt><dd class="titleShort">Endringslov til straffeprosessloven mv.</dd><dt class="title">Tittel</dt><dd class="title">Lov om endringer i straffeprosessloven mv. (hurtigere straffesaksbehandling, varetektsfengsling i isolasjon mv.).</dd><dt class="miscInformation">Annet om dokumentet</dt><dd class="miscInformation">Ot.prp.nr.66 (2001–2002), Innst.O.nr.68 (2001–2002) og Besl.O.nr.78 (2001–2002). Odels- og lagtingsvedtak hhv. 12. og 17. juni 2002. Fremmet av Justis- og politidepartementet.</dd><dt class="refid">RefID</dt><dd class="refid">lov/2002-06-28-55</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i straffeprosessloven mv. (hurtigere straffesaksbehandling, varetektsfengsling i isolasjon mv.).<ul class="tocSubUl"><li>I</li><li>II</li><li>III</li><li>IV</li></ul></li></ul></dd></dl></header><main class="documentBody" data-lovdata-URL="LTI/lov/2002-06-28-55" id="dokument"><h1>Lov om endringer i straffeprosessloven mv. (hurtigere straffesaksbehandling, varetektsfengsling i isolasjon mv.).</h1><article class="defaultP" data-text-size="small">Endringer i følgende andre lover:<ul class="defaultList" data-text-size="small"><li data-li-identifier="1." data-name="1."><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov av 22. mai 1902 nr. 10 Almindelig borgerlig Straffelov (Straffeloven).</article></article></li><li data-li-identifier="2." data-name="2."><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov av 18. mai 2001 nr. 21 om gjennomføring av straff mv. (straffegjennomføringsloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2002-06-28-55/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I straffeloven 22. mai 1902 nr. 10 gjøres disse endringer:</article> <article class="defaultP" margin-top="true">§ 60 første ledd nytt annet punktum skal lyde:</article><article class="legalP" id="kapittel-1-ledd-2">Har frihetsberøvelsen skjedd i fullstendig isolasjon, skal det gis et ytterligere fradrag som svarer til én dag for hvert påbegynte tidsrom av 2 døgn som den dømte har vært underlagt fullstendig isolasjon.</article> <article class="defaultP" margin-top="true">§ 391 a annet ledd skal lyde:</article><article class="legalP" id="kapittel-1-ledd-3">Straffen for naskeri er bøter eller fengsel inntil 6 måneder eller begge deler.</article></section><section class="section" data-name="kapII" id="kapittel-2" data-lovdata-URL="LTI/lov/2002-06-28-55/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I straffeprosessloven 22. mai 1981 nr. 25 gjøres disse endringer:</article> <article class="defaultP" margin-top="true">§ 59 a nytt fjerde ledd skal lyde:</article><article class="legalP" id="kapittel-2-ledd-2">Den som vedtaket retter seg mot, skal underrettes om klager som innen klagefristens utløp er kommet fra noen som nevnt i annet ledd nr. 2 eller nr. 3. Gjelder klagen en beslutning om å unnlate påtale eller om å frafalle en påbegynt forfølgning mot en siktet, må melding om omgjøring være sendt siktede innen tre måneder etter at påtalemyndigheten mottok klagen.</article> <article class="defaultP" margin-top="true">Nåværende fjerde ledd blir nytt femte ledd.</article> <article class="defaultP" margin-top="true">§ 74 sjette ledd skal lyde:</article><article class="legalP" id="kapittel-2-ledd-3">Ellers kan en forfølging bare tas opp på ny ved omgjøring av overordnet myndighet etter § 75 annet ledd, ved avgjørelse i klagesak etter § 59 a eller når vilkårene for gjenopptakelse er oppfylt.</article> <article class="defaultP" margin-top="true">§ 75 annet ledd nytt annet punktum skal lyde:</article><article class="legalP" id="kapittel-2-ledd-4">Fristen gjelder selv om beslutningen ikke er truffet av kompetent påtalemyndighet.</article> <article class="defaultP" margin-top="true">§ 76 tredje ledd skal lyde:</article><article class="legalP" id="kapittel-2-ledd-5">Saker ved lagmannsrett og tingrett som gjelder forbrytelse som etter loven kan medføre fengsel i mer enn 6 år, eller sak hvor påtalemyndigheten vil påstå idømmelse av særreaksjon, skal under hoved- og ankeforhandling føres av en statsadvokat. Forhøyelse av maksimumsstraffen på grunn av gjentakelse, sammenstøt av forbrytelser eller anvendelse av straffeloven § 232 kommer ikke i betraktning. Når særlige grunner foreligger, kan en advokat, en polititjenestemann som tilhører påtalemyndigheten, eller en fullmektig ved riksadvokatembetet føre en slik sak. Beslutningen om å overdra saken til en fullmektig ved riksadvokatembetet treffes av riksadvokaten. For øvrig treffes avgjørelser etter tredje punktum av den påtalemyndighet som har påtalekompetansen. Utenfor hoved- eller ankeforhandling kan statsadvokaten overlate til en advokat eller polititjenestemann som tilhører påtalemyndigheten, å føre saken. Det samme gjelder når siktede i retten har gitt en uforbeholden tilståelse som styrkes av de øvrige opplysninger i saken, og saken ikke kan medføre fengsel i mer enn 10 år. Annet punktum gjelder tilsvarende.</article> <article class="defaultP" margin-top="true">§ 98 nytt første ledd skal lyde:</article><article class="legalP" id="kapittel-2-ledd-6">Er siktede pågrepet, skal han så vidt mulig ha forsvarer straks det er klart at han ikke vil bli løslatt innen 24 timer etter pågripelsen.</article> <article class="defaultP" margin-top="true">Nåværende første til tredje ledd blir annet til nytt fjerde ledd. Det nye fjerde ledd skal lyde:</article><article class="legalP" id="kapittel-2-ledd-7">Oppnevningen faller bort når pågripelsen eller varetektsfengslingen opphører, med mindre retten treffer annen bestemmelse etter § 100.</article> <article class="defaultP" margin-top="true">§ 102 første ledd skal lyde:</article><article class="legalP" id="kapittel-2-ledd-8">Forsvarer for den enkelte sak eller det enkelte rettsmøte oppnevnes av retten. Forsvarer etter § 98 første ledd kan også oppnevnes av påtalemyndigheten. Har siktede fremsatt ønske om en bestemt forsvarer, skal denne oppnevnes. En annen forsvarer kan likevel oppnevnes dersom oppnevnelsen av den ønskede forsvareren vil føre til forsinkelse av betydning for saken, herunder til overskridelse av fristen for å avholde hovedforhandling i § 275 annet ledd annet punktum. Det samme gjelder dersom forholdene ellers gjør det utilrådelig å oppnevne forsvareren.</article> <article class="defaultP" margin-top="true">§ 103 annet ledd første punktum skal lyde:</article><article class="legalP" id="kapittel-2-ledd-9">Er det ikke anledning til å oppnevne en av de faste forsvarere, kan det oppnevnes en annen som kunne ha vært valgt til forsvarer.</article> <article class="defaultP" margin-top="true">§ 107 b første ledd skal lyde:</article><article class="legalP" id="kapittel-2-ledd-10">Advokat for fornærmede oppnevnes av retten. Ønsker fornærmede en bestemt advokat, skal denne oppnevnes. Retten kan likevel oppnevne en annen advokat dersom oppnevnelsen av den ønskede advokaten vil føre til forsinkelse av betydning for saken, herunder til overskridelse av fristen for å avholde hovedforhandling i § 275 annet ledd annet punktum. Det samme gjelder dersom forholdene ellers gjør det utilrådelig å oppnevne advokaten. Fornærmede skal gjøres kjent med reglene om godtgjørelse til advokaten.</article> <article class="defaultP" margin-top="true">§ 115 nytt tredje ledd skal lyde:</article><article class="legalP" id="kapittel-2-ledd-11">Er det grunn til å frykte at et vitne vil utebli uten gyldig forfall fra en hovedforhandling som han er lovlig innkalt til, og uteblivelse vil føre til en ikke uvesentlig forsinkelse av saken, kan retten straks treffe beslutning etter første ledd. § 88 annet ledd annet, tredje og fjerde punktum gjelder tilsvarende.</article> <article class="defaultP" margin-top="true">§ 183 første ledd skal lyde:</article><article class="legalP" id="kapittel-2-ledd-12">Vil påtalemyndigheten beholde den pågrepne, må den snarest mulig og senest den tredje dagen etter pågripelsen fremstille ham for forhørsretten på det sted der fremstilling mest hensiktsmessig kan skje, med begjæring om fengsling. Domstolloven § 149 første ledd gjelder ikke ved beregning av fristen. Er fremstilling for forhørsretten ikke skjedd dagen etter pågripelsen, skal grunnen til det opplyses i rettsboken. Kongen kan gi nærmere regler om bruken av politiarrest. § 187 a gjelder tilsvarende.</article> <article class="defaultP" margin-top="true">§ 185 annet ledd nytt tredje punktum skal lyde:</article><article class="legalP" id="kapittel-2-ledd-13">Påtalemyndigheten skal også kortfattet gjøre rede for den etterforskning som er foretatt siden forrige rettsmøte, og for hvilken etterforskning som gjenstår.</article> <article class="defaultP" margin-top="true">§ 186 annet ledd tredje og fjerde punktum skal lyde:</article><article class="legalP" id="kapittel-2-ledd-14">Retten kan også bestemme at den fengslede ikke skal ha adgang til aviser eller kringkasting eller at han skal utelukkes fra samvær med bestemte andre innsatte (delvis isolasjon). Retten kan overlate til påtalemyndigheten å bestemme hvilke innsatte den fengslede skal utelukkes fra samvær med.</article> <article class="defaultP" margin-top="true">Annet ledd nåværende fjerde og femte punktum blir tredje ledd. Nytt fjerde ledd skal lyde:</article><article class="legalP" id="kapittel-2-ledd-15">§ 187 a gjelder tilsvarende.</article> <article class="defaultP" margin-top="true">Nåværende tredje ledd blir nytt femte ledd, som skal lyde:</article><article class="legalP" id="kapittel-2-ledd-16">Ellers gjelder reglene i straffegjennomføringsloven kapittel 4.</article> <article class="defaultP" margin-top="true">Ny § 186 a skal lyde:</article><article class="legalP" id="kapittel-2-ledd-17">Retten kan ved kjennelse beslutte at den fengslede skal utelukkes fra fellesskap med de andre innsatte (fullstendig isolasjon) når varetektsfengsling er besluttet etter § 184 annet ledd, jf § 171 første ledd nr. 2, og det er nærliggende fare for at den fengslede vil forspille bevis i saken dersom han ikke holdes isolert. Er den siktede under 18 år, kan isolasjon besluttes bare hvis det er særlig påkrevet.</article><article class="legalP" id="kapittel-2-ledd-18">Retten skal fastsette en bestemt tidsfrist for isolasjonen. Fristen skal være så kort som mulig, og må ikke overstige 2 uker. Den kan forlenges ved kjennelse med inntil 2 uker om gangen. Dersom etterforskningens art eller andre særlige omstendigheter tilsier at fornyet prøving etter 2 uker vil være uten betydning, og den siktede er fylt 18 år, kan fristen forlenges med inntil 4 uker om gangen.</article><article class="legalP" id="kapittel-2-ledd-19">Den fengslede kan ikke holdes isolert i et sammenhengende tidsrom på mer enn<ul class="defaultList"><li data-li-identifier="a)" data-name="a)"><article class="listArticle" id="kapittel-2-ledd-19-punkt-1"><article class="legalP" id="kapittel-2-ledd-19-punkt-1-ledd-1">6 uker når siktelsen gjelder en straffbar handling som kan medføre straff av fengsel inntil 6 år. Forhøyelse av maksimumsstraffen på grunn av gjentakelse eller sammenstøt av forbrytelser kommer ikke i betraktning. Dersom siktelsen gjelder flere straffbare handlinger som samlet kan føre til en straff av mer enn 6 års fengsel, og tungtveiende hensyn gjør det nødvendig, kan den fengslede likevel holdes fortsatt isolert utover 6 uker.</article></article></li><li data-li-identifier="b)" data-name="b)"><article class="listArticle" id="kapittel-2-ledd-19-punkt-2"><article class="legalP" id="kapittel-2-ledd-19-punkt-2-ledd-1">12 uker når siktelsen gjelder en straffbar handling som kan medføre høyere straff enn fengsel i 6 år. Bokstav a annet punktum gjelder tilsvarende. Dersom tungtveiende hensyn gjør det nødvendig, kan den fengslede holdes fortsatt isolert utover 12 uker.</article></article></li></ul></article><article class="legalP" id="kapittel-2-ledd-20">Fengslede under 18 år kan under ingen omstendigheter holdes isolert i et sammenhengende tidsrom på mer enn 8 uker.</article><article class="legalP" id="kapittel-2-ledd-21">§ 186 tredje og fjerde ledd gjelder tilsvarende.</article> <article class="defaultP" margin-top="true">§ 230 nytt annet ledd skal lyde:</article><article class="legalP" id="kapittel-2-ledd-22">Selv om et vitne ikke har forklaringsplikt etter første ledd, plikter vitnet etter innkalling å møte på politistasjon eller lensmannskontor i det politidistrikt hvor han bor eller oppholder seg for å avklare om han er villig til å forklare seg for politiet. Det samme gjelder for mistenkte. §§ 110, 112, 113 og 114 gjelder tilsvarende så langt de passer. Påtalemyndigheten kan beslutte at en mistenkt eller et vitne skal avhentes for straks å fremstilles dersom den mistenkte eller vitnet har fått innkallingen lovlig forkynt for seg eller på annen måte har fått kjennskap til innkallingen, og har uteblitt uten gyldig forfall.</article> <article class="defaultP" margin-top="true">Nåværende annet til fjerde ledd blir tredje til nytt femte ledd.</article> <article class="defaultP" margin-top="true">§ 248 første ledd bokstav b skal lyde:<ul class="defaultList"><li data-li-identifier="b)" data-name="b)"><article class="listArticle" id="kapittel-2-ledd-22-punkt-1"><article class="legalP" id="kapittel-2-ledd-22-punkt-1-ledd-1">en overtredelse av vegtrafikkloven § 22 første ledd jf. § 31, og siktede innen retten erklærer seg skyldig etter siktelsen, eller</article></article></li></ul></article> <article class="defaultP" margin-top="true">§ 272 første ledd bokstav c skal lyde:<ul class="defaultList"><li data-li-identifier="c)" data-name="c)"><article class="listArticle" id="kapittel-2-ledd-22-punkt-2"><article class="legalP" id="kapittel-2-ledd-22-punkt-2-ledd-1">om å avskjære bevisførsel under hovedforhandlingen, eller om å nekte å utsette hovedforhandlingen av hensyn til bevisførselen,</article></article></li></ul></article> <article class="defaultP" margin-top="true">§ 272 nytt fjerde ledd skal lyde:</article><article class="legalP" id="kapittel-2-ledd-23">Før retten avgjør hvorvidt det skal holdes rettsmøte etter første ledd bokstav c, kan den be partene gjøre skriftlig rede for hvorfor det påberopte bevis ønskes ført.</article> <article class="defaultP" margin-top="true">Nåværende fjerde ledd blir nytt femte ledd.</article> <article class="defaultP" margin-top="true">§ 275 skal lyde:</article><article class="legalP" id="kapittel-2-ledd-24">Retten fastsetter så snart som mulig tid og sted for hovedforhandlingen og underretter påtalemyndigheten og forsvareren, samt fornærmedes advokat i saker som nevnt i § 107 a. Om ikke særlige forhold er til hinder, skal hovedforhandling berammes senest to uker etter at saken kom inn til tingretten, jf § 262 første punktum, eller anke til lagmannsretten er henvist til ankeforhandling, jf § 325.</article><article class="legalP" id="kapittel-2-ledd-25">Hovedforhandling skal avholdes så snart som mulig. Om ikke særlige forhold er til hinder, skal hovedforhandlingen være påbegynt innen seks uker etter at saken kom inn til tingretten, og innen åtte uker etter at anke til lagmannsretten er henvist til ankeforhandling, dersom den siktede<ul class="defaultList"><li data-li-identifier="a)" data-name="a)"><article class="listArticle" id="kapittel-2-ledd-25-punkt-1"><article class="legalP" id="kapittel-2-ledd-25-punkt-1-ledd-1">var under 18 år da forbrytelsen ble begått, eller</article></article></li><li data-li-identifier="b)" data-name="b)"><article class="listArticle" id="kapittel-2-ledd-25-punkt-2"><article class="legalP" id="kapittel-2-ledd-25-punkt-2-ledd-1">er varetektsfengslet når saken berammes.</article></article></li></ul></article><article class="legalP" id="kapittel-2-ledd-26">Blir en frist som nevnt i første eller annet ledd ikke holdt, skal grunnen opplyses i rettsboken.</article><article class="legalP" id="kapittel-2-ledd-27">Påtalemyndigheten sørger for at innkalling til hovedforhandling blir forkynt for tiltalte, vitner og sakkyndige, og for at tiltalte og vitner som ikke er på frifot, blir brakt til rettsstedet.</article><article class="legalP" id="kapittel-2-ledd-28">Vil tiltalte eller hans forsvarer innstevne vitner til hovedforhandlingen, gjelder reglene i § 270 tredje ledd tilsvarende. Erstatning for utgifter kan også gis når vitner møter frivillig, og når det møter sakkyndige som ikke er oppnevnt.</article> <article class="defaultP" margin-top="true">§ 276 annet ledd skal lyde:</article><article class="legalP" id="kapittel-2-ledd-29">I saker som er særlig omfattende eller hvor andre særlige grunner foreligger, kan domstolens leder bestemme at retten skal settes med to fagdommere og tre meddommere. Beslutningen kan ikke angripes ved kjæremål eller brukes som ankegrunn. Dersom noen av rettens medlemmer får forfall etter at hovedforhandlingen er begynt, gjelder domstolloven § 15 første ledd tilsvarende.</article> <article class="defaultP" margin-top="true">§ 276 fjerde ledd skal lyde:</article><article class="legalP" id="kapittel-2-ledd-30">Retten kan ikke settes med dommerfullmektig i sak om forbrytelse som etter loven kan medføre fengsel i mer enn 6 år. Forhøyelse av maksimumsstraffen på grunn av gjentakelse, sammenstøt av forbrytelser eller anvendelsen av straffeloven § 232 kommer ikke i betraktning.</article> <article class="defaultP" margin-top="true">§ 292 annet ledd første punktum skal lyde:</article><article class="legalP" id="kapittel-2-ledd-31">Ellers kan bevis som er for hånden, bare nektes ført når beviset<ul class="defaultList"><li data-li-identifier="a)" data-name="a)"><article class="listArticle" id="kapittel-2-ledd-31-punkt-1"><article class="legalP" id="kapittel-2-ledd-31-punkt-1-ledd-1">gjelder forhold som er uten betydning for dommens innhold,</article></article></li><li data-li-identifier="b)" data-name="b)"><article class="listArticle" id="kapittel-2-ledd-31-punkt-2"><article class="legalP" id="kapittel-2-ledd-31-punkt-2-ledd-1">gjelder forhold som allerede er tilstrekkelig bevist, eller</article></article></li><li data-li-identifier="c)" data-name="c)"><article class="listArticle" id="kapittel-2-ledd-31-punkt-3"><article class="legalP" id="kapittel-2-ledd-31-punkt-3-ledd-1">åpenbart ikke har noen beviskraft.</article></article></li></ul></article> <article class="defaultP" margin-top="true">Annet punktum oppheves. Nåværende tredje og fjerde punktum blir annet og tredje punktum.</article> <article class="defaultP" margin-top="true">§ 293 skal lyde:</article><article class="legalP" id="kapittel-2-ledd-32">Retten kan nekte å utsette forhandlingene av hensyn til bevisførsel når den finner at bevisførselen vil føre til en forsinkelse eller ulempe som ikke står i rimelig forhold til bevisets og sakens betydning.</article><article class="legalP" id="kapittel-2-ledd-33">Føres et bevis som motparten ikke har fått tilstrekkelig varsel om, har han krav på utsettelse, hvis ikke beviset er uten betydning for dommens innhold.</article> <article class="defaultP" margin-top="true">§ 310 tredje ledd skal lyde:</article><article class="legalP" id="kapittel-2-ledd-34">Har den ankeberettigede tjenestemann i påtalemyndigheten ikke vært til stede ved domsavsigelsen, løper fristen for påtalemyndigheten fra den dag da dommen er kommet inn til dennes kontor. Fristen løper likevel senest ut fire uker etter at dommen kom inn til den påtalemyndighet som er ankeberettiget, eller som utførte aktoratet.</article> <article class="defaultP" margin-top="true">§ 327 første ledd annet punktum skal lyde:</article><article class="legalP" id="kapittel-2-ledd-35">For saker i Høyesterett gjelder ikke bestemmelsene i § 275 første ledd annet punktum og annet ledd annet punktum.</article> <article class="defaultP" margin-top="true">§ 336 nytt fjerde ledd skal lyde:</article><article class="legalP" id="kapittel-2-ledd-36">En ankesak kan heves dersom det har gått mer enn to år siden siktede erklærte anke og ankeforhandling ikke er holdt fordi det har vært umulig å innkalle siktede eller fordi siktede har hatt gyldig forfall. Avgjørelsen tas ved kjennelse. Kjæremålsfristen løper fra det tidspunktet kjennelsen er avsagt. Dersom siktede har forsvarer, har også forsvareren rett til å påkjære kjennelsen.</article> <article class="defaultP" margin-top="true">§ 380 nytt annet ledd skal lyde:</article><article class="legalP" id="kapittel-2-ledd-37">Kjæremål over avgjørelser om hvorvidt en siktet skal varetektsfengsles, skal behandles snarest mulig.</article> <article class="defaultP" margin-top="true">§ 474 første ledd tredje punktum skal lyde:</article><article class="legalP" id="kapittel-2-ledd-38">Generaladvokaten, førstekrigsadvokaten og krigsadvokaten har samme kompetanse som politimesteren til å ta ut tiltale.</article></section><section class="section" data-name="kapIII" id="kapittel-3" data-lovdata-URL="LTI/lov/2002-06-28-55/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">I straffegjennomføringsloven 18. mai 2001 nr. 21 gjøres disse endringer:</article> <article class="defaultP" margin-top="true">§ 46 annet ledd skal lyde:</article><article class="legalP" id="kapittel-3-ledd-2">Kriminalomsorgen skal prioritere tiltak for å avhjelpe negative virkninger av isolasjon etter straffeprosessloven § 186 annet ledd og § 186 a.</article> <article class="defaultP" margin-top="true">§ 48 oppheves.</article> <article class="defaultP" margin-top="true">§ 52 skal lyde:</article><article class="legalP" id="kapittel-3-ledd-3">For øvrig gjelder bestemmelsene i denne loven så langt det er forenelig med beslutninger om restriksjoner eller isolasjon etter straffeprosessloven §§ 186 og 186 a. §§ 12, 15, 16, 20, 33, 35, 36 og 41 til 45 i loven her gjelder ikke.</article></section><section class="section" data-name="kapIV" id="kapittel-4" data-lovdata-URL="LTI/lov/2002-06-28-55/KAPITTEL_4"><h2 data-text-align="center">IV</h2><article class="centeredP" data-text-align="center"><i>Ikrafttredelses- og overgangsbestemmelser</i></article><article class="legalP" id="kapittel-4-ledd-1">Loven gjelder fra den tid Kongen bestemmer. De enkelte bestemmelser kan settes i kraft til forskjellig tid.</article><article class="legalP" id="kapittel-4-ledd-2">Endringen i straffeloven § 60 gjelder for saker som blir pådømt i tingretten eller i forhørsretten etter ikrafttredelsen.</article><article class="legalP" id="kapittel-4-ledd-3">Endringen i straffeprosessloven § 59 a gjelder for klager over påtalevedtak som blir fattet etter ikrafttredelsen.</article><article class="legalP" id="kapittel-4-ledd-4">Endringene i straffeprosessloven §§ 186 og 186 a har ikke betydning for beslutninger om delvis eller fullstendig isolasjon som er fattet før ikrafttredelsen.</article><article class="legalP" id="kapittel-4-ledd-5">Endringene i straffeprosessloven § 275 gjelder for saker som kommer inn til retten etter ikrafttredelsen.</article><article class="legalP" id="kapittel-4-ledd-6">Endringen i straffeprosessloven § 310 gjelder for dommer som avsies etter ikrafttredelsen.</article></section></main></body></html>