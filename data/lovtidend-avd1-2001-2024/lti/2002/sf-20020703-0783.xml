<!DOCTYPE html><html lang="no"><head><title>Forskrift om endring i forskrift om distriktstilskudd for fjørfeslakt.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-07-03-783</dd><dt class="dokid">DokumentID</dt><dd class="dokid">LTI/forskrift/2002-07-03-783</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 9</dd><dt class="dateInForce">I kraft fra</dt><dd class="dateInForce">2002-07-03 med virkning fra 2002-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2000-02-29-204</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§3</li><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">2002-07-18</dd><dt class="journalNumber">Journalnummer</dt><dd class="journalNumber">2002-0748</dd><dt class="titleShort">Korttittel</dt><dd class="titleShort">Endr. i forskr. om distriktstilskudd for fjørfe</dd><dt class="title">Tittel</dt><dd class="title">Forskrift om endring i forskrift om distriktstilskudd for fjørfeslakt.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 3. juli 2002 med hjemmel i lov av 12. mai 1995 nr. 23 om jord (jordlova) § 3 og § 18.</dd><dt class="refid">RefID</dt><dd class="refid">forskrift/2002-07-03-783</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om distriktstilskudd for fjørfeslakt.<ul class="tocSubUl"><li>I<ul class="tocSubUl"><li>§ 5. Innsending av oppgaver</li><li>§ 6. Utbetaling</li><li>§ 7. Etterbetaling, tilbakebetaling eller motregning ved feil utbetaling til slakteri</li><li>§ 8. Avkorting, motregning og tilbakebetaling overfor foretak</li><li>§ 9. Kontroll</li><li>§ 10. Dispensasjon</li><li>§ 11. Klage</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2002-07-03-783" id="dokument"><h1>Forskrift om endring i forskrift om distriktstilskudd for fjørfeslakt.</h1><section class="section" data-name="kapI" id="kapittel-1" data-lovdata-URL="LTI/forskrift/2002-07-03-783/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 29. februar 2000 nr. 204 om distriktstilskudd for fjørfeslakt gjøres følgende endringer:</article> <article class="defaultP" margin-top="true">Alle kapitteloverskrifter oppheves.</article> <article class="defaultP" margin-top="true">§ 2 oppheves.</article> <article class="defaultP" margin-top="true">§ 3 skal lyde:</article><article class="legalP" id="kapittel-1-ledd-2">Denne forskriften gjelder tilskudd til fjørfeslakt av kylling og kalkun som er produsert i fylkene Hordaland, Sogn og Fjordane, Møre og Romsdal, Sør-Trøndelag og Nord-Trøndelag. Det skal bare utbetales tilskudd for avregnet momspliktig omsetning av fjørfeslakt fra foretak til slakteri godkjent i medhold av lov av 10. januar 1997 nr. 9 om kjøttproduksjon, jf. forskrift av 21. mars 1995 nr. 265 om hygiene og kontroll mv. ved produksjon og frambud av ferskt fjørfekjøtt. Slaktet må være godkjent av veterinærmyndighet.</article><article class="legalP" id="kapittel-1-ledd-3">Satsene for tilskuddsordningen fastsettes ved jordbruksoppgjøret.</article> <article class="defaultP" margin-top="true">§ 5 – § 11 skal lyde:</article><article class="futureLegalArticle" data-name="§5" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Innsending av oppgaver</span></span><article class="legalP" id="kapittel-1-foreslåttparagraf-1-ledd-1">Slakteriene må sende oppgave til Statens landbruksforvaltning over de kvanta fjørfeslakt som er avregnet i måneden og som det kan bli utbetalt tilskudd for.</article><article class="legalP" id="kapittel-1-foreslåttparagraf-1-ledd-2">Med oppgaven skal det følge kopi av de avregningene som er sendt til foretakene. Avregningene må være fortløpende nummerert og de skal inneholde opplysninger om: navn, adresse og produsentnummer til foretaket, slaktedato, antall dyr slaktet og spesifisering over kg kjøtt av de ulike kvalitetsklasser angitt med varekode.</article><article class="legalP" id="kapittel-1-foreslåttparagraf-1-ledd-3">I stedet for papirkopi av avregningene kan de samme opplysninger bli gitt via edb-lesbart medium til Statens landbruksforvaltning. Det samme gjelder oppgaven om utbetaling av tilskudd for slaktet.</article><article class="legalP" id="kapittel-1-foreslåttparagraf-1-ledd-4">Slakteriet er ansvarlig for at fullstendig og korrekt oppgave for slaktet kvantum i en måned er avsendt til Statens landbruksforvaltning innen den 20. i den etterfølgende måned.</article><article class="legalP" id="kapittel-1-foreslåttparagraf-1-ledd-5">Opplysningene som er oppført på avregningene må samsvare med det som framgår av slakteriets vektsedler pr. foretak. Vektsedlene skal vise til vedkommende avregning til foretak. Vektsedlene og kopi av avregningene skal tas vare på i minst tre år ved slakteriet og skal være tilgjengelig for eventuell kontroll.</article></article><article class="futureLegalArticle" data-name="§6" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Utbetaling</span></span><article class="legalP" id="kapittel-1-foreslåttparagraf-2-ledd-1">Statens landbruksforvaltning utbetaler tilskuddet til slakteri. Statens landbruksforvaltning kan gi forskuddsvise utbetalinger à konto tilsvarende prognosert beløp for vedkommende måned.</article><article class="legalP" id="kapittel-1-foreslåttparagraf-2-ledd-2">Slakteriene foretar videre utbetaling til foretakene.</article><article class="legalP" id="kapittel-1-foreslåttparagraf-2-ledd-3">Statens landbruksforvaltning kan kreve at tilskuddssats pr. kg fjørfeslakt, tilskuddsberettiget kvantum og sum tilskudd skal være spesifisert på hver avregning.</article></article><article class="futureLegalArticle" data-name="§7" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 7</span>. <span class="legalArticleTitle">Etterbetaling, tilbakebetaling eller motregning ved feil utbetaling til slakteri</span></span><article class="legalP" id="kapittel-1-foreslåttparagraf-3-ledd-1">Feil i utbetaling til slakteri kan korrigeres, enten ved etterbetaling, tilbakebetaling eller motregning i utbetalinger av tilskudd til kjøttproduksjon. Krav kan fremmes selv om feilen ikke skyldes slakteriet.</article><article class="legalP" id="kapittel-1-foreslåttparagraf-3-ledd-2">Dersom feil opplysninger fra slakteri har ført til for mye utbetalt tilskudd, kan det kreves rente i henhold til lov av 17. desember 1976 nr. 100 om renter ved forsinket betaling m.m.</article></article><article class="futureLegalArticle" data-name="§8" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 8</span>. <span class="legalArticleTitle">Avkorting, motregning og tilbakebetaling overfor foretak</span></span><article class="legalP" id="kapittel-1-foreslåttparagraf-4-ledd-1">Feil i utbetaling som skyldes foretaket kan rettes ved tilbakebetaling eller avkorting i senere utbetalinger av tilskudd for kjøtt og/eller andre tilskudd til foretak. Krav om tilbakebetaling kan fremmes selv om foretaket har mottatt utbetalingen i aktsom god tro.</article><article class="legalP" id="kapittel-1-foreslåttparagraf-4-ledd-2">Er det gitt feil opplysninger fra foretak, kan det samlede tilskuddet foretaket har krav på avkortes med et beløp tilsvarende merutbetalingen foretaket ville ha oppnådd ved å gi feil opplysninger. Dette gjelder selv om opplysningene er gitt i aktsom god tro.</article><article class="legalP" id="kapittel-1-foreslåttparagraf-4-ledd-3">Dersom foretaket har drevet i strid med gjeldende lover og forskrifter som regulerer produksjon av fjørfeslakt, kan alt tilskudd avkortes eller kreves tilbakebetalt. Dette gjelder selv om det ikke er regnet ut tilskudd for den ulovlige produksjonen.</article><article class="legalP" id="kapittel-1-foreslåttparagraf-4-ledd-4">Er det ikke betalt omsetningsavgift på fjørfeslaktet, kan denne avgiften motregnes i tilskudd gitt i medhold av denne forskriften.</article><article class="legalP" id="kapittel-1-foreslåttparagraf-4-ledd-5">Dersom feil opplysninger fra foretak har ført til for mye utbetalt tilskudd, kan det kreves rente i henhold til lov av 17. desember 1976 nr. 100 om renter ved forsinket betaling m.m. Det samme gjelder dersom foretaket burde ha visst at utbetalingen var feil.</article></article><article class="futureLegalArticle" data-name="§9" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 9</span>. <span class="legalArticleTitle">Kontroll</span></span><article class="legalP" id="kapittel-1-foreslåttparagraf-5-ledd-1">Statens landbruksforvaltning kan iverksette de kontrolltiltak som anses som nødvendige. Det kan foretas kontroll av alle opptegnelser og bokføringer i forbindelse med tilskuddsordningen.</article></article><article class="futureLegalArticle" data-name="§10" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 10</span>. <span class="legalArticleTitle">Dispensasjon</span></span><article class="legalP" id="kapittel-1-foreslåttparagraf-6-ledd-1">Statens landbruksforvaltning kan gjøre unntak fra bestemmelsene i denne forskriften når særlige grunner tilsier det.</article></article><article class="futureLegalArticle" data-name="§11" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 11</span>. <span class="legalArticleTitle">Klage</span></span><article class="legalP" id="kapittel-1-foreslåttparagraf-7-ledd-1">Vedtak som er truffet i medhold av forskriften kan påklages til Landbruksdepartementet etter lov av 10. februar 1967 om behandlingsmåten i forvaltningssaker (forvaltningsloven) kapittel VI.</article><article class="legalP" id="kapittel-1-foreslåttparagraf-7-ledd-2">Landbruksdepartementet er klageinstans for vedtak som er truffet av Statens landbruksforvaltning. Klage sendes via Statens landbruksforvaltning.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2002-07-03-783/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks og med virkning fra og med 1. juli 2002.</article></section></main></body></html>