<!DOCTYPE html><html lang="no"><head><title>Forskrift om endring i forskrift om radiotelegrafi og radiotelefoni på passasjer- og lasteskip.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-06-04-1016</dd><dt class="dokid">DokumentID</dt><dd class="dokid">LTI/forskrift/2002-06-04-1016</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 12</dd><dt class="dateInForce">I kraft fra</dt><dd class="dateInForce">2002-06-04</dd><dt class="changesToDocuments">Endrer</dt><dd class="changesToDocuments"><ul><li>forskrift/1991-11-11-731</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1903-06-09-7/§1</li><li>lov/1903-06-09-7/§41a</li><li>lov/1903-06-09-7/§42</li><li>lov/1903-06-09-7/§100</li><li>lov/1903-06-09-7/§106</li><li>forskrift/1963-04-05-9</li><li>forskrift/1978-12-01-1</li></ul></dd><dt class="dateOfPublication">Kunngjort</dt><dd class="dateOfPublication">2002-09-27</dd><dt class="lastupdated">Rettet</dt><dd class="lastupdated">2002-12-16 (§ 5 annet ledd bokstav b)</dd><dt class="journalNumber">Journalnummer</dt><dd class="journalNumber">2002-0515</dd><dt class="titleShort">Korttittel</dt><dd class="titleShort">Endr. i forskrift om radiotelegrafi på skip</dd><dt class="title">Tittel</dt><dd class="title">Forskrift om endring i forskrift om radiotelegrafi og radiotelefoni på passasjer- og lasteskip.</dd><dt class="miscInformation">Annet om dokumentet</dt><dd class="miscInformation">Fastsatt av Sjøfartsdirektoratet 4. juni 2002 med hjemmel i lov av 9. juni 1903 nr. 7 om Statskontrol med Skibes Sjødygtighed m.v. § 1, § 41a, § 42, § 100 og § 106, jf. kgl.res. av 5. april 1963 nr. 9 og kgl.res. av 1. desember 1978 nr. 1. Jf. EØS-avtalen vedlegg XIII nr. 56j (direktiv 2001/25/EF).</dd><dt class="refid">RefID</dt><dd class="refid">forskrift/2002-06-04-1016</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om radiotelegrafi og radiotelefoni på passasjer- og lasteskip.<ul class="tocSubUl"><li>I<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Rederens og førerens plikter</li><li>§ 4. Fravik</li><li>§ 5. Besiktelse og utstedelse av sertifikater</li><li>§ 6. (Opphevet ved forskrift av 27. januar 1999 nr. 150.)</li><li>§ 7. (Opphevet ved forskrift av 27. januar 1999 nr. 150.)</li><li>§ 8. Krav til ikke-konvensjonsskip</li><li>§ 9. Krav vedrørende fri-flyt nødpeilesender</li><li>§ 10. Tilleggskrav til skip med arrangement for helikopteroperasjoner</li><li>§ 11. Vedlikehold av utstyr</li><li>§ 11A. Godkjenning av utstyr</li><li>§ 12. Straff</li><li>§ 13. Ikrafttredelse</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2002-06-04-1016" id="dokument"><h1>Forskrift om endring i forskrift om radiotelegrafi og radiotelefoni på passasjer- og lasteskip.</h1><section class="section" data-name="kapI" id="kapittel-1" data-lovdata-URL="LTI/forskrift/2002-06-04-1016/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 11. november 1991 nr. 731 om radiotelegrafi og radiotelefoni på passasjer- og lasteskip er det foretatt endringer. Endringene er ikke materielle, men gjelder forskriftens struktur og språk. Forskriften lyder i sin helhet etter dette:</article><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></span><article class="numberedLegalP" data-numerator="1" id="kapittel-1-foreslåttparagraf-1-nummer-1">(1) Denne forskrift gjelder for alle passasjerskip uansett størrelse og byggedato, og for alle lasteskip på 15 meter største lengde og derover og uansett byggedato, med unntak som angitt i annet ledd. Forskriften gjelder for konvensjonsskip og for ikke-konvensjonsskip slik det fremgår av de enkelte bestemmelser.</article><article class="numberedLegalP" data-numerator="2" id="kapittel-1-foreslåttparagraf-1-nummer-2">(2) Redningsfartøy som drives av Norsk Selskab til Skibbrudnes Redning, kommer ikke inn under bestemmelsene i denne forskrift, men skal oppfylle bestemmelsene i gjeldende forskrift om radioanlegg og radiotjeneste i fiske- og fangstfartøy.</article><article class="numberedLegalP" data-numerator="3" id="kapittel-1-foreslåttparagraf-1-nummer-3">(3) Hurtigbåter som fører mere enn 12 passasjerer i fartsområde «stor kystfart» og større fartsområder, skal oppfylle bestemmelsene i denne forskrift for konvensjonsskip. Øvrige hurtigbåter skal oppfylle bestemmelsene i denne forskrift for ikke-konvensjonsskip.</article><article class="numberedLegalP" data-numerator="4" id="kapittel-1-foreslåttparagraf-1-nummer-4">(4) Fritidsbåter med bruttotonnasje på 50 og derover skal oppfylle de samme bestemmelser som gitt i § 8 for lasteskip i tilsvarende fartsområde.</article><article class="numberedLegalP" data-numerator="5" id="kapittel-1-foreslåttparagraf-1-nummer-5">(5) Ved utskifting av radioutstyr eller ved forandring av radioarrangementet på skip, skal det nye utstyret/arrangementet oppfylle de bestemmelser som gjelder for skip med byggedato lik den dato endringen finner sted.</article></article><article class="futureLegalArticle" data-name="§2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></span><article class="legalP" id="kapittel-1-foreslåttparagraf-2-ledd-1">I denne forskrift betyr:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1"><i>Byggedato:</i> Den dato skipets kjøl strekkes, eller skipet er på et tilsvarende byggetrinn.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1"><i>Fartsområde:</i> Et nærmere definert farvann et fartøy kan trafikkere slik det er fastsatt i den til enhver tid gjeldende forskrift om fartsområder.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-2-ledd-1-punkt-3"><article class="legalP" id="kapittel-1-foreslåttparagraf-2-ledd-1-punkt-3-ledd-1"><i>Fiske- og fangstfartøy:</i> Fartøy som ervervsmessig benyttes til å fange fisk, herunder hval, sel, tang og tare eller andre levende ressurser i sjøen.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-2-ledd-1-punkt-4"><article class="legalP" id="kapittel-1-foreslåttparagraf-2-ledd-1-punkt-4-ledd-1"><i>Fritidsbåt:</i> Enhver flytende innretning som er beregnet på og i stand til å bevege seg på vann, og som brukes utenfor næringsvirksomhet.</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-2-ledd-1-punkt-5"><article class="legalP" id="kapittel-1-foreslåttparagraf-2-ledd-1-punkt-5-ledd-1"><i>Havn:</i> En havn hvor det er mulig å søke ly, og hvor passasjerene kan gå i land over kai.</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-2-ledd-1-punkt-6"><article class="legalP" id="kapittel-1-foreslåttparagraf-2-ledd-1-punkt-6-ledd-1"><i>Hurtigbåt:</i> Et skip som kommer inn under definisjonen for «Dynamically Supported Craft» i IMO Res. A.373(X).</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-2-ledd-1-punkt-7"><article class="legalP" id="kapittel-1-foreslåttparagraf-2-ledd-1-punkt-7-ledd-1"><i>Ikke-konvensjonsskip:</i> Skip som ikke omfattes av Sjøsikkerhetskonvensjonens kapittel IV.</article></article></li><li data-li-identifier="h)" data-name="h)"><article class="listArticle" id="kapittel-1-foreslåttparagraf-2-ledd-1-punkt-8"><article class="legalP" id="kapittel-1-foreslåttparagraf-2-ledd-1-punkt-8-ledd-1">«International reise» i Sjøsikkerhetskonvensjonen tilsvarer fartsområde «stor kystfart» og større fartsområder.</article></article></li><li data-li-identifier="i)" data-name="i)"><article class="listArticle" id="kapittel-1-foreslåttparagraf-2-ledd-1-punkt-9"><article class="legalP" id="kapittel-1-foreslåttparagraf-2-ledd-1-punkt-9-ledd-1"><i>Konvensjonsskip:</i> Skip som omfattes av Sjøsikkerhetskonvensjonens kapittel IV.</article></article></li><li data-li-identifier="j)" data-name="j)"><article class="listArticle" id="kapittel-1-foreslåttparagraf-2-ledd-1-punkt-10"><article class="legalP" id="kapittel-1-foreslåttparagraf-2-ledd-1-punkt-10-ledd-1"><i>Lasteskip:</i> Ethvert skip som ikke er passasjerskip, fiske- og fangstfartøy, lekter eller fritidsbåt.</article></article></li><li data-li-identifier="k)" data-name="k)"><article class="listArticle" id="kapittel-1-foreslåttparagraf-2-ledd-1-punkt-11"><article class="legalP" id="kapittel-1-foreslåttparagraf-2-ledd-1-punkt-11-ledd-1"><i>Lekter:</i> Et skrog eller skip uten fremdriftsmaskineri som kan slepes eller skyves ved all forflytning og som anvendes til føring av last.</article></article></li><li data-li-identifier="l)" data-name="l)"><article class="listArticle" id="kapittel-1-foreslåttparagraf-2-ledd-1-punkt-12"><article class="legalP" id="kapittel-1-foreslåttparagraf-2-ledd-1-punkt-12-ledd-1"><i>Passasjerskip:</i> Skip som skal ha sertifikat i henhold til bestemmelsene i åttende kapittel i lov av 9. juni 1903 nr. 7 om Statskontrol med Skibes Sjødygtighed m.v.</article></article></li><li data-li-identifier="m)" data-name="m)"><article class="listArticle" id="kapittel-1-foreslåttparagraf-2-ledd-1-punkt-13"><article class="legalP" id="kapittel-1-foreslåttparagraf-2-ledd-1-punkt-13-ledd-1"><i>Sjøsikkerhetskonvensjonen (SOLAS):</i> Den internasjonale konvensjon av 1974 om sikkerhet for menneskeliv til sjøs, med senere endringer.</article></article></li></ul></article></article><article class="futureLegalArticle" data-name="§3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Rederens og førerens plikter</span></span><article class="legalP" id="kapittel-1-foreslåttparagraf-3-ledd-1">Reder og skipsfører skal sørge for at bestemmelsene i denne forskrift blir fulgt.</article></article><article class="futureLegalArticle" data-name="§4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Fravik</span></span><article class="legalP" id="kapittel-1-foreslåttparagraf-4-ledd-1">I enkelttilfeller kan Sjøfartsdirektoratet etter skriftlig søknad fravike forskriftens krav. Spesielle grunner må gjøre fraviket nødvendig, og fraviket må være sikkerhetsmessig forsvarlig. Fravik må ikke være i strid med internasjonal overenskomst som Norge har sluttet seg til.</article></article><article class="futureLegalArticle" data-name="§5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Besiktelse og utstedelse av sertifikater</span></span><article class="numberedLegalP" data-numerator="1" id="kapittel-1-foreslåttparagraf-5-nummer-1">(1) For konvensjonsskip gjelder bestemmelsen i Sjøsikkerhetskonvensjonens kapittel I, del B med endringer vedtatt ved 1988 Protokollen til SOLAS 1974.<sup class="footnotereference" data-footnotereferencevalue="1" data-unique-footnote-counter="1">1</sup></article><article class="numberedLegalP" data-numerator="2" id="kapittel-1-foreslåttparagraf-5-nummer-2">(2) For ikke-konvensjonsskip gjelder de samme bestemmelser for besiktelser, sertifikattyper, gyldighetstid etc. som angitt i Sjøsikkerhetskonvensjonens kapittel I, del B, med følgende endringer:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-5-nummer-2-punkt-1"><article class="legalP" id="kapittel-1-foreslåttparagraf-5-nummer-2-punkt-1-ledd-1">For alle ikke-konvensjonsskip som er radiopliktige etter denne forskrift, utstedes et «Sikkerhetssertifikat for radiotelefon» i stedet for de sertifikater som er angitt i Sjøsikkerhetskonvensjonen.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-5-nummer-2-punkt-2"><article class="legalP" id="kapittel-1-foreslåttparagraf-5-nummer-2-punkt-2-ledd-1">For passasjerskip i «Fartsområde 3» (Innaskjærs fart hvor åpne havstrekninger på over 5 nautiske mil ikke passeres) kan Sjøfartsdirektoratet eller den det bemyndiger utstede «Sikkerhetssertifikat for radiotelefon» med gyldighetstid tre år. Disse sertifikater vil være gyldige under forutsetning av at Sjøfartsdirektoratet eller den det bemyndiger årlig foretar funksjonskontroll og eventuelt teknisk kontroll av radioutstyret, og foretar påtegning på «Sikkerhetssertifikatet for radiotelefon» om at slik kontroll er utført.</article></article></li></ul></article><article class="changesToParent">Endret ved rettelse 16. desember 2002. Se Norsk Lovtidend 17/2002.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. endring av 24. januar 1995 nr. 157 i forskrift av 15. juni 1987 nr. 506 om besiktelse for utstedelse av sertifikater til passasjerskip, lasteskip og lektere, og om andre besiktelser m.v.</article></footer></article><article class="futureLegalArticle" data-name="§6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">(Opphevet ved forskrift av 27. januar 1999 nr. 150.)</span></span></article><article class="futureLegalArticle" data-name="§7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 7</span>. <span class="legalArticleTitle">(Opphevet ved forskrift av 27. januar 1999 nr. 150.)</span></span></article><article class="futureLegalArticle" data-name="§8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 8</span>. <span class="legalArticleTitle">Krav til ikke-konvensjonsskip</span></span><article class="numberedLegalP" data-numerator="1" id="kapittel-1-foreslåttparagraf-8-nummer-1">(1) Alle ikke-konvensjonsskip i fartsområde større enn fart på innsjøer og elver skal være utstyrt med en VHF radiotelefoninstallasjon som oppfyller de samme bestemmelser som angitt i Regel IV/17 i Sjøsikkerhetskonvensjonen. Skip som i henhold til denne bestemmelse er utstyrt med VHF installasjon, skal dessuten oppfylle de bestemmelser som er gitt i Regel IV/8 i Sjøsikkerhetskonvensjonen til vakthold på VHF.</article><article class="numberedLegalP" data-numerator="2" id="kapittel-1-foreslåttparagraf-8-nummer-2">(2) Alle passasjerskip i liten kystfart skal dessuten være utstyrt med et maritimt VHF utstyr i tillegg til det som kreves i første ledd. Det VHF-utstyr som kreves i tillegg, kan være fastmontert eller bærbart.</article><article class="numberedLegalP" data-numerator="3" id="kapittel-1-foreslåttparagraf-8-nummer-3">(3) Alle ikke-konvensjonsskip i større fartsområde enn stor kystfart, skal dessuten være utstyrt med en MF radiotelefoninstallasjon som oppfyller de samme bestemmelser som angitt i Regel IV/15 og IV/16 i Sjøsikkerhetskonvensjonen. Skip som i henhold til denne bestemmelse er utstyrt med MF-anlegg, skal dessuten oppfylle bestemmelsene til vakthold og radiotelefonoperatør(er) som er gitt i Regel IV/7 i Sjøsikkerhetskonvensjonen.</article><article class="numberedLegalP" data-numerator="4" id="kapittel-1-foreslåttparagraf-8-nummer-4">(4) Alle ikke-konvensjonsskip i større fartsområde enn «Europeisk fart» skal dessuten være utstyrt med kortbølge radiotelefoninstallasjon. Kortbølgeinstallasjonen kan være kombinert med den MF-stasjon som kreves i tredje ledd. Skip i fartsområder som helt dekkes av INMARSAT-systemet, kan anskaffe INMARSAT skipsjordstasjon istedenfor kortbølgeinstallasjonen.</article><article class="numberedLegalP" data-numerator="5" id="kapittel-1-foreslåttparagraf-8-nummer-5">(5) Alle skip med arrangement for helikopteroperasjoner skal dessuten oppfylle kravene i § 10.</article><article class="numberedLegalP" data-numerator="6" id="kapittel-1-foreslåttparagraf-8-nummer-6">(6) Alle lasteskip i liten kystfart og større fartsområder samt passasjerskip i innaskjærs fart hvor åpne havstrekninger på over 5 nautiske mil kan passeres («Fartsområde 4») og større fartsområder skal dessuten være utstyrt med fri-flyt nødpeilesender som oppfyller kravene i § 9.</article><article class="numberedLegalP" data-numerator="7" id="kapittel-1-foreslåttparagraf-8-nummer-7">(7) Skip som i henhold til bestemmelsene i forskrift av 15. juni 1987 nr. 506 om besiktelse for utstedelse av sertifikater for passasjer-, lasteskip og lektere, og om andre besiktelser m.m. gis «Fartstillatelse for passasjerbefordring», skal, når skipet opererer i henhold til fartstillatelsen og dersom skipet da fører passasjerer, ha fastmontert radioutstyr som krevet for lasteskip i samme fartsområde. Når fartstillatelsen innebærer anvendelse i fartsområder hvor avstanden til nærmeste havn er mere enn 5 n. mil, skal skipet dessuten være utstyrt med godkjent fri-flyt nødpeilesender som oppfyller kravene i § 9, eller manuell nødradiopeilesender montert i styrehuset.</article><article class="numberedLegalP" data-numerator="8" id="kapittel-1-foreslåttparagraf-8-nummer-8">(8) Skip som i henhold til bestemmelsene i forskrift av 15. juni 1987 nr. 506 om besiktelse for utstedelse av sertifikater for passasjer-, lasteskip og lektere, og om andre besiktelser m.m. gis «Tillatelse til begrenset passasjerbefordring» skal være utstyrt med maritimt VHF radiotelefonutstyr. Fartøy som anvendes i fartsområder hvor avstanden til nærmeste havn er mer enn 5 n. mil, skal dessuten være utstyrt med godkjent fri-flyt nødpeilesender som oppfyller kravene i § 9, eller manuell nødradiopeilesender montert i styrehuset.</article><article class="numberedLegalP" data-numerator="9" id="kapittel-1-foreslåttparagraf-8-nummer-9">(9) Alle ikke-konvensjonsskip som i henhold til denne forskrift skal være utstyrt med radioutstyr, skal føre radiodagbok i henhold til de bestemmelser som er gitt i Regel IV/19 i Sjøsikkerhetskonvensjonen.</article></article><article class="futureLegalArticle" data-name="§9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 9</span>. <span class="legalArticleTitle">Krav vedrørende fri-flyt nødpeilesender</span></span><article class="legalP" id="kapittel-1-foreslåttparagraf-9-ledd-1">På skip som i henhold til bestemmelsene i denne forskrift skal ha fri-flyt nødpeilesender, skal dette utstyr oppfylle følgende krav:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-9-ledd-1-punkt-1"><article class="legalP" id="kapittel-1-foreslåttparagraf-9-ledd-1-punkt-1-ledd-1">På skip med byggedato etter 1. januar 1992 skal nødpeilesenderen operere på 406 MHz. I skip med byggedato før 1. januar 1992 skal fri-flyt nødpeilesenderen operere på 406 MHz eller 121,5/243 MHz.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-9-ledd-1-punkt-2"><article class="legalP" id="kapittel-1-foreslåttparagraf-9-ledd-1-punkt-2-ledd-1">Nødpeilesenderen skal være montert som overdekksutstyr, og slik at utstyret med stor sannsynlighet vil bli frigjort og flyte opp til overflaten dersom skipet skulle synke. Plasseringen skal dessuten være slik at utstyret er lett tilgjengelig for manuell frigjøring og aktivering.</article></article></li></ul></article></article><article class="futureLegalArticle" data-name="§10" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 10</span>. <span class="legalArticleTitle">Tilleggskrav til skip med arrangement for helikopteroperasjoner</span></span><article class="numberedLegalP" data-numerator="1" id="kapittel-1-foreslåttparagraf-10-nummer-1">(1) Kommunikasjon med helikopter skal foregå fra skipets styrehus/bro eller fra skipets radiostasjon. Radiooperatøren skal være sertifisert radiotelefonist.</article><article class="numberedLegalP" data-numerator="2" id="kapittel-1-foreslåttparagraf-10-nummer-2">(2) Det skal dessuten kunne foregå treveis kommunikasjon mellom helikopter, helikopterdekkvakt og radiooperatør. Det skal finnes et håndholdt VHF-apparat med hodesett for helikopterdekkvakten.</article><article class="numberedLegalP" data-numerator="3" id="kapittel-1-foreslåttparagraf-10-nummer-3">(3) Kommunikasjon mellom helikopter og skip skal foregå på maritim VHF, med mindre det foreligger konsesjon fra Post- og teletilsynet for aeromobilt VHF-utstyr for slikt samband.</article></article><article class="futureLegalArticle" data-name="§11" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 11</span>. <span class="legalArticleTitle">Vedlikehold av utstyr</span></span><article class="legalP" id="kapittel-1-foreslåttparagraf-11-ledd-1">Alt radioutstyr som kreves i denne forskrift, skal til enhver tid holdes i god driftsmessig stand.</article></article><article class="futureLegalArticle" data-name="§11A" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 11A</span>. <span class="legalArticleTitle">Godkjenning av utstyr</span></span><article class="legalP" id="kapittel-1-foreslåttparagraf-12-ledd-1">Utstyr som omfattes av forskrift av 29. desember 1998 nr. 1455 om skipsutstyr (skipsutstyrforskriften) skal være typegodkjent av teknisk kontrollorgan og merket i henhold til nevnte forskrift.</article></article><article class="futureLegalArticle" data-name="§12" id="kapittel-1-foreslåttparagraf-13"><span class="futureLegalArticleHeader"><span class="legalArticleValue">§ 12</span>. <span class="legalArticleTitle">Straff</span></span><article class="legalP" id="kapittel-1-foreslåttparagraf-13-ledd-1">Forsettlig eller uaktsom overtredelse av denne forskriften straffes med bøter i henhold til Almindelig borgerlig Straffelov av 22. mai 1902 nr. 10 § 339 nr. 2.</article></article><article class="futureLegalArticle" data-name="§13" id="kapittel-1-foreslåttparagraf-14"><span class="futureLegalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></span><article class="legalP" id="kapittel-1-foreslåttparagraf-14-ledd-1">Denne forskrift trer i kraft 1. januar 1992. Fra samme dato oppheves forskrift av 30. juni 1987 nr. 562 om radiotelegrafi og radiotelefoni og forskrift av 22. august 1984 nr. 1568 om radiotelegrafi og radiotelefoni.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2002-06-04-1016/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section></main></body></html>