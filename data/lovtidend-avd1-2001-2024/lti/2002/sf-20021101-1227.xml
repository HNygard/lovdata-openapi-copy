<!DOCTYPE html><html lang="no"><head><title>Forskrift om adgang til å delta i fisket etter torsk, hyse og sei for fartøy under 28 meter største lengde som fisker med konvensjonelle redskap nord for 62° N i 2003.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-11-01-1227</dd><dt class="dokid">DokumentID</dt><dd class="dokid">LTI/forskrift/2002-11-01-1227</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 15</dd><dt class="dateInForce">I kraft fra</dt><dd class="dateInForce">2003-01-01 – 2003-12-31</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1999-03-26-15/§21</li><li>forskrift/2000-02-11-99</li></ul></dd><dt class="dateOfPublication">Kunngjort</dt><dd class="dateOfPublication">2002-11-12</dd><dt class="journalNumber">Journalnummer</dt><dd class="journalNumber">2002-1073</dd><dt class="titleShort">Korttittel</dt><dd class="titleShort">Forskrift om fisket med konv. redskap i 2003</dd><dt class="title">Tittel</dt><dd class="title">Forskrift om adgang til å delta i fisket etter torsk, hyse og sei for fartøy under 28 meter største lengde som fisker med konvensjonelle redskap nord for 62° N i 2003.</dd><dt class="miscInformation">Annet om dokumentet</dt><dd class="miscInformation">Fastsatt av Fiskeridepartementet 1. november 2002 med hjemmel i lov av 26. mars 1999 nr. 15 om retten til å delta i fiske og fangst (deltakerloven) § 21, jf. kgl.res. av 11. februar 2000 nr. 99.</dd><dt class="refid">RefID</dt><dd class="refid">forskrift/2002-11-01-1227</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om adgang til å delta i fisket etter torsk, hyse og sei for fartøy under 28 meter største lengde som fisker med konvensjonelle redskap nord for 62° N i 2003.<ul class="tocSubUl"><li>Kapittel 1. Virkeområde<ul class="tocSubUl"><li>§ 1. Virkeområde</li></ul></li><li>Kapittel 2. Fartøy i gruppe I<ul class="tocSubUl"><li>§ 2. Vilkår for deltakelse</li><li>§ 3. Dispensasjon</li><li>§ 4. Salg av fartøy</li><li>§ 5. Utskiftning av fartøy</li><li>§ 6. Midlertidig tillatelse til å benytte annet fartøy (leiefartøy)</li><li>§ 7. Dødsfall</li></ul></li><li>Kapittel 3. Fartøy i gruppe II<ul class="tocSubUl"><li>§ 8. Vilkår for deltakelse</li><li>§ 9. Begrensning i deltakelsen</li><li>§ 10. Godkjenning</li><li>§ 11. Utskifting av fartøy</li></ul></li><li>Kapittel 4. Fellesbestemmelser<ul class="tocSubUl"><li>§ 12. Endret eiersammensetning</li><li>§ 13. Straff</li><li>§ 14. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2002-11-01-1227" id="dokument"><h1>Forskrift om adgang til å delta i fisket etter torsk, hyse og sei for fartøy under 28 meter største lengde som fisker med konvensjonelle redskap nord for 62° N i 2003.</h1><section class="section" data-name="kap1" id="kapittel-1" data-lovdata-URL="LTI/forskrift/2002-11-01-1227/KAPITTEL_1"><h2>Kapittel 1. Virkeområde</h2><article class="legalArticle" data-lovdata-URL="LTI/forskrift/2002-11-01-1227/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Forskriften gjelder alt fiske etter torsk, hyse og sei nord for 62° N med norsk fartøy under 28 meter største lengde som fisker med annet redskap enn trål og not.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2002-11-01-1227/KAPITTEL_2"><h2>Kapittel 2. Fartøy i gruppe I</h2><article class="legalArticle" data-lovdata-URL="LTI/forskrift/2002-11-01-1227/§2" data-name="§2" id="kapittel-2-paragraf-1"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Vilkår for deltakelse</span></h3><article class="legalP" id="kapittel-2-paragraf-1-ledd-1">For å kunne delta i gruppe I må følgende vilkår være oppfylt:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">fartøyet må være registrert i merkeregisteret og må være under 28 meter største lengde,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">eier av fartøyet og høvedsmann må være ført på blad B i fiskermanntallet,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">fartøyet må ha hatt adgang til å delta i gruppe I i fisket etter torsk med konvensjonelle redskap nord for 62° N i 2001 og 2002, og</article></article></li><li data-li-identifier="d)" data-name="d)"><article class="listArticle" id="kapittel-2-paragraf-1-ledd-1-punkt-4"><article class="legalP" id="kapittel-2-paragraf-1-ledd-1-punkt-4-ledd-1">fartøyet må være egnet, bemannet og utstyrt for fiske etter torsk, hyse og sei.</article></article></li></ul></article><article class="legalP" id="kapittel-2-paragraf-1-ledd-2">Selv om vilkåret i første ledd bokstav c ikke er oppfylt, kan fartøy som har fisket med konvensjonelle redskap nord for 62° N delta i gruppe I dersom:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-2-punkt-1"><article class="legalP" id="kapittel-2-paragraf-1-ledd-2-punkt-1-ledd-1">fartøyet har levert minst 90% av maksimalkvoten av hyse i minst ett av årene 1999, 2000 eller 2001, eller</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-2-punkt-2"><article class="legalP" id="kapittel-2-paragraf-1-ledd-2-punkt-2-ledd-1">fartøyet har levert minst 90% av maksimalkvoten av sei i minst ett av årene 1999, 2000 eller 2001, eller</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-ledd-2-punkt-3"><article class="legalP" id="kapittel-2-paragraf-1-ledd-2-punkt-3-ledd-1">fartøyet har levert minst 90% av maksimalkvoten av torsk og minst 50% av maksimalkvoten av hyse i minst ett av årene 1999, 2000 eller 2001, eller</article></article></li><li data-li-identifier="d)" data-name="d)"><article class="listArticle" id="kapittel-2-paragraf-1-ledd-2-punkt-4"><article class="legalP" id="kapittel-2-paragraf-1-ledd-2-punkt-4-ledd-1">fartøyet har levert minst 90% av maksimalkvoten av torsk og minst 50% av maksimalkvoten av sei i minst ett av årene 1999, 2000 eller 2001, eller</article></article></li><li data-li-identifier="e)" data-name="e)"><article class="listArticle" id="kapittel-2-paragraf-1-ledd-2-punkt-5"><article class="legalP" id="kapittel-2-paragraf-1-ledd-2-punkt-5-ledd-1">fartøyet har levert minst 75% av maksimalkvoten av torsk og minst 75% av maksimalkvoten av hyse i ett av årene 1999, 2000 eller 2001, eller</article></article></li><li data-li-identifier="f)" data-name="f)"><article class="listArticle" id="kapittel-2-paragraf-1-ledd-2-punkt-6"><article class="legalP" id="kapittel-2-paragraf-1-ledd-2-punkt-6-ledd-1">fartøyet har levert minst 75% av maksimalkvoten av torsk og minst 75% av maksimalkvoten av sei i ett av årene 1999, 2000 eller 2001.</article></article></li></ul></article><article class="legalP" id="kapittel-2-paragraf-1-ledd-3">Ved beregning av om vilkårene i annet ledd bokstavene a til f er oppfylt legges kvotens størrelse pr. 1. januar det aktuelle året til grunn.</article><article class="legalP" id="kapittel-2-paragraf-1-ledd-4">Dersom ikke alle vilkårene er oppfylt til enhver tid, vil adgangen til å delta falle bort.</article><article class="legalP" id="kapittel-2-paragraf-1-ledd-5">Adgangen til å delta kan ikke overføres til annet fartøy.</article></article><article class="legalArticle" data-lovdata-URL="LTI/forskrift/2002-11-01-1227/§3" data-name="§3" id="kapittel-2-paragraf-2"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Dispensasjon</span></h3><article class="legalP" id="kapittel-2-paragraf-2-ledd-1">Fiskeridirektoratet kan dispensere fra vilkårene i § 2 annet ledd når aktivitet som beskrevet i nevnte bestemmelse ikke er oppfylt på grunn av at eier har hatt tillitsverv i fiskeriorganisasjon eller offentlig verv. Slik tillatelse kan bare gis til personer som kan vise til tidligere deltakelse med eget fartøy i fiske etter torsk, sei eller hyse med annet redskap enn trål eller not i området nevnt i § 1.</article><article class="legalP" id="kapittel-2-paragraf-2-ledd-2">Fiskeridirektoratet kan dispensere fra vilkårene i § 2 annet ledd for fartøy som er kjøpt eller kontrahert før 1. januar 2002 og overtatt etter 1. januar 2001 dersom det kan godtgjøres at fiske etter hyse eller sei var en vesentlig del av det planlagte driftsgrunnlaget. Det kan imidlertid ikke dispenseres fra vilkårene i § 2 annet ledd for personer som deltok i fisket etter torsk, hyse eller sei med eget fartøy før 1. januar 2002.</article><article class="legalP" id="kapittel-2-paragraf-2-ledd-3">Søknad om dispensasjon etter denne paragraf må være Fiskeridirektoratet i hende innen 1. august 2003.</article></article><article class="legalArticle" data-lovdata-URL="LTI/forskrift/2002-11-01-1227/§4" data-name="§4" id="kapittel-2-paragraf-3"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Salg av fartøy</span></h3><article class="legalP" id="kapittel-2-paragraf-3-ledd-1">Salg av fartøy som har adgang til å delta i gruppe I medfører ikke adgang til å delta i gruppe I for ny eier.</article><article class="legalP" id="kapittel-2-paragraf-3-ledd-2">Ved salg av slikt fartøy kan Fiskeridirektoratet likevel gi ny eier adgang til å delta i gruppe I, når følgende vilkår er oppfylt:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-3-ledd-2-punkt-1"><article class="legalP" id="kapittel-2-paragraf-3-ledd-2-punkt-1-ledd-1">kjøper må være ført på blad B i fiskermanntallet</article></article></li><li data-li-identifier="b)" data-name="b)"><article class="listArticle" id="kapittel-2-paragraf-3-ledd-2-punkt-2"><article class="legalP" id="kapittel-2-paragraf-3-ledd-2-punkt-2-ledd-1">kjøper og selger har vært ført i fiskermanntallet i samme fylke i minst 12 måneder før kjøpet finner sted.</article></article></li></ul></article><article class="legalP" id="kapittel-2-paragraf-3-ledd-3">Fiskeridirektoratet kan dispensere fra bestemmelsen i annet ledd bokstav b:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-3-ledd-3-punkt-1"><article class="legalP" id="kapittel-2-paragraf-3-ledd-3-punkt-1-ledd-1">når fartøyet kjøpes fra et fylke til Nord-Troms eller Finnmark, eller</article></article></li><li data-li-identifier="b)" data-name="b)"><article class="listArticle" id="kapittel-2-paragraf-3-ledd-3-punkt-2"><article class="legalP" id="kapittel-2-paragraf-3-ledd-3-punkt-2-ledd-1">ved salg mellom nabofylker når det er naturlig å se kjøpers og selgers distrikt som ett område i kvotesammenheng. Fylkene Østfold, Akershus, Oslo, Buskerud, Vestfold, Telemark, Aust-Agder og Vest-Agder anses som ett område i kvotesammenheng.</article></article></li></ul></article><article class="legalP" id="kapittel-2-paragraf-3-ledd-4">Adgang til å delta i gruppe I for ny eier i medhold av annet ledd, medfører at selgers adgang til å delta med et erstatningsfartøy bortfaller. Dette gjelder samtlige fiskerier nevnt i § 1.</article><article class="legalP" id="kapittel-2-paragraf-3-ledd-5">Søknad om deltakeradgang etter annet ledd skal fremmes gjennom Fiskeridirektoratets regionkontor eller fiskerikontor på skjema fastsatt av Fiskeridirektoratet.</article></article><article class="legalArticle" data-lovdata-URL="LTI/forskrift/2002-11-01-1227/§5" data-name="§5" id="kapittel-2-paragraf-4"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Utskiftning av fartøy</span></h3><article class="legalP" id="kapittel-2-paragraf-4-ledd-1">Deltakeradgang i gruppe I kan ikke overføres til annet fartøy.</article><article class="legalP" id="kapittel-2-paragraf-4-ledd-2">Ved utskiftning av fartøy som har adgang til å delta i gruppe I kan Fiskeridirektoratet likevel gi eier tillatelse til å delta i gruppe I med et erstatningsfartøy.</article><article class="legalP" id="kapittel-2-paragraf-4-ledd-3">Det kan ikke gis tillatelse etter annet ledd dersom søker er tildelt ringnottillatelse etter forskrift av 2. mars 1979 nr. 1 om adgang til å delta i fiske med ringnot eller tråltillatelse etter forskrift av 12. desember 1986 nr. 2185 om tildeling av tillatelse til å drive fiske med trål § 2-1, § 4-1, § 4-2, § 5-1 og § 7-1, for erstatningsfartøyet.</article><article class="legalP" id="kapittel-2-paragraf-4-ledd-4">Deltakeradgang i gruppe I med utskiftningsfartøyet bortfaller når slik tillatelse gis til erstatningsfartøyet. Dette gjelder samtlige fiskerier nevnt i § 1.</article><article class="legalP" id="kapittel-2-paragraf-4-ledd-5">Søknad om tillatelse etter annet ledd skal fremmes gjennom Fiskeridirektoratets regionkontor eller fiskerikontor på skjema fastsatt av Fiskeridirektoratet.</article></article><article class="legalArticle" data-lovdata-URL="LTI/forskrift/2002-11-01-1227/§6" data-name="§6" id="kapittel-2-paragraf-5"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Midlertidig tillatelse til å benytte annet fartøy (leiefartøy)</span></h3><article class="legalP" id="kapittel-2-paragraf-5-ledd-1">Fiskeridirektoratet kan ved forlis og havari som medfører vesentlig driftsavbrudd, dispensere fra forbudet i § 2 siste ledd.</article><article class="legalP" id="kapittel-2-paragraf-5-ledd-2">Fiskeridirektoratet kan fastsette nærmere vilkår for slik tillatelse, herunder at høvedsmann samt hele eller deler av mannskapet skal delta i fisket med leiefartøyet.</article><article class="legalP" id="kapittel-2-paragraf-5-ledd-3">Det kan ikke gis tillatelse til å nytte leiefartøy som har største lengde på 28 meter eller mer.</article></article><article class="legalArticle" data-lovdata-URL="LTI/forskrift/2002-11-01-1227/§7" data-name="§7" id="kapittel-2-paragraf-6"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Dødsfall</span></h3><article class="legalP" id="kapittel-2-paragraf-6-ledd-1">Dersom fartøyeier dør, faller adgangen til å delta i gruppe I med fartøyet bort.</article><article class="legalP" id="kapittel-2-paragraf-6-ledd-2">Den som ved arv erverver fartøy som hadde adgang til å delta i gruppe I, kan likevel:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-6-ledd-2-punkt-1"><article class="legalP" id="kapittel-2-paragraf-6-ledd-2-punkt-1-ledd-1">gis adgang til å delta i gruppe I når vilkårene i § 2 er oppfylt.</article></article></li><li data-li-identifier="b)" data-name="b)"><article class="listArticle" id="kapittel-2-paragraf-6-ledd-2-punkt-2"><article class="legalP" id="kapittel-2-paragraf-6-ledd-2-punkt-2-ledd-1">selge fartøyet. Ved salg av fartøy med adgang til å delta i gruppe I, kan ny eier gis adgang til å delta i gruppe I dersom vilkårene i § 2 og § 4 er oppfylt så langt de passer.</article></article></li></ul></article><article class="legalP" id="kapittel-2-paragraf-6-ledd-3">Søknad om deltakeradgang etter denne paragraf skal fremmes gjennom Fiskeridirektoratets regionkontor eller fiskerikontor på skjema fastsatt av Fiskeridirektoratet.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2002-11-01-1227/KAPITTEL_3"><h2>Kapittel 3. Fartøy i gruppe II</h2><article class="legalArticle" data-lovdata-URL="LTI/forskrift/2002-11-01-1227/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Vilkår for deltakelse</span></h3><article class="legalP" id="kapittel-3-paragraf-1-ledd-1">Fartøy som ikke fyller vilkårene i § 2, kan delta i gruppe II når følgende vilkår er oppfylt:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">fartøyet må være registrert i merkeregisteret og må være under 28 meter største lengde,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">eier av fartøyet og høvedsmann må være ført i fiskermanntallet, og</article></article></li><li data-li-identifier="c)" data-name="c)"><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">fartøyet må være egnet, bemannet og utstyrt for fiske etter torsk, hyse og sei.</article></article></li></ul></article><article class="legalP" id="kapittel-3-paragraf-1-ledd-2">Fartøy med ringnottillatelse etter forskrift av 2. mars 1979 nr. 1 om adgang til å delta i fisket med ringnot og fartøy med tråltillatelse etter forskrift av 12. desember 1986 nr. 2185 om tildeling av tillatelse til å drive fiske med trål § 2-1 og § 7-1, kan ikke delta i gruppe II.</article></article><article class="legalArticle" data-lovdata-URL="LTI/forskrift/2002-11-01-1227/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Begrensning i deltakelsen</span></h3><article class="legalP" id="kapittel-3-paragraf-2-ledd-1">Eier av fartøy som deltar i gruppe I, har ikke adgang til å delta med annet fartøy i gruppe II. Eier av fartøy som deltar i gruppe I, har heller ikke adgang til å la annet fartøy delta i fisket i gruppe II med andre som høvedsmenn.</article><article class="legalP" id="kapittel-3-paragraf-2-ledd-2">Eier av fartøy som deltar i gruppe II har ikke adgang til å delta i gruppe II med annet fartøy. Eier av fartøy som deltar i gruppe II har heller ikke adgang til å la annet fartøy delta i fisket i gruppe II med andre som høvedsmenn.</article></article><article class="legalArticle" data-lovdata-URL="LTI/forskrift/2002-11-01-1227/§10" data-name="§10" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Godkjenning</span></h3><article class="legalP" id="kapittel-3-paragraf-3-ledd-1">Eier og fartøy som deltar i gruppe II må ha særskilt godkjenning fra Fiskeridirektoratet som viser at vilkårene i § 8 første ledd er oppfylt.</article><article class="legalP" id="kapittel-3-paragraf-3-ledd-2">Fiskeridirektoratet kan gi utfyllende bestemmelser om kravet til egnethet, bemanning og utstyr, jf. § 8 første ledd bokstav c, og om fremstilling for kontroll.</article></article><article class="legalArticle" data-lovdata-URL="LTI/forskrift/2002-11-01-1227/§11" data-name="§11" id="kapittel-3-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Utskifting av fartøy</span></h3><article class="legalP" id="kapittel-3-paragraf-4-ledd-1">Fiskeridirektoratet kan tillate utskifting av fartøy som deltar i gruppe II.</article><article class="legalP" id="kapittel-3-paragraf-4-ledd-2">Søknad om tillatelse etter første ledd skal fremmes gjennom Fiskeridirektoratets regionkontor eller fiskerikontor på fastsatt skjema.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2002-11-01-1227/KAPITTEL_4"><h2>Kapittel 4. Fellesbestemmelser</h2><article class="legalArticle" data-lovdata-URL="LTI/forskrift/2002-11-01-1227/§12" data-name="§12" id="kapittel-4-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Endret eiersammensetning</span></h3><article class="legalP" id="kapittel-4-paragraf-1-ledd-1">Eier av fartøy som kan delta i gruppe I i henhold til § 2, kan ikke delta i gruppe II dersom det etter 1. november 2002 er foretatt endringer i eiersammensetningen til det fartøyet som deltar i gruppe I.</article></article><article class="legalArticle" data-lovdata-URL="LTI/forskrift/2002-11-01-1227/§13" data-name="§13" id="kapittel-4-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Straff</span></h3><article class="legalP" id="kapittel-4-paragraf-2-ledd-1">Den som forsettlig eller uaktsomt overtrer bestemmelsene i denne forskrift, straffes i henhold til lov av 26. mars 1999 nr. 15 om retten til å delta i fiske og fangst (deltakerloven) § 29. På samme måte straffes medvirkning og forsøk.</article></article><article class="legalArticle" data-lovdata-URL="LTI/forskrift/2002-11-01-1227/§14" data-name="§14" id="kapittel-4-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-3-ledd-1">Denne forskrift trer i kraft 1. januar 2003 og gjelder til og med 31. desember 2003.</article></article></section></main></body></html>