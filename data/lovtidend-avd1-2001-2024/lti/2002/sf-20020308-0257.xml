<!DOCTYPE html><html lang="no"><head><title>Forskrift om endring i forskrift til domstolloven kapittel 11 (Advokatforskriften).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-03-08-257</dd><dt class="dokid">DokumentID</dt><dd class="dokid">LTI/forskrift/2002-03-08-257</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 3</dd><dt class="dateInForce">I kraft fra</dt><dd class="dateInForce">2002-04-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1996-12-20-1161</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1915-08-13-5/§224</li></ul></dd><dt class="dateOfPublication">Kunngjort</dt><dd class="dateOfPublication">2002-03-15</dd><dt class="journalNumber">Journalnummer</dt><dd class="journalNumber">2002-0240</dd><dt class="titleShort">Korttittel</dt><dd class="titleShort">Endr. i advokatforskriften</dd><dt class="title">Tittel</dt><dd class="title">Forskrift om endring i forskrift til domstolloven kapittel 11 (Advokatforskriften).</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 8. mars 2002 med hjemmel i lov av 13. august 1915 nr. 5 om domstolene (domstolloven) § 224 annet ledd. Fremmet av Justis- og politidepartementet.</dd><dt class="refid">RefID</dt><dd class="refid">forskrift/2002-03-08-257</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift til domstolloven kapittel 11 (Advokatforskriften).<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2002-03-08-257" id="dokument"><h1>Forskrift om endring i forskrift til domstolloven kapittel 11 (Advokatforskriften).</h1><section class="section" data-name="kapI" id="kapittel-1" data-lovdata-URL="LTI/forskrift/2002-03-08-257/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 20. desember 1996 nr. 1161 til domstolloven kapittel 11 (Advokatforskriften) kapittel 12 gjøres følgende endringer:</article> <article class="defaultP" margin-top="true">Punkt 2.1.1 nytt tredje punktum skal lyde:</article><article class="legalP" id="kapittel-1-ledd-2">Advokaten må unngå at hans uavhengighet svekkes, og han må ikke gå på akkord med sin profesjonelle standard for å tekkes sin klient, retten eller tredjemann.</article> <article class="defaultP" margin-top="true">Nytt punkt 2.1.3 skal lyde:</article><article class="marginIdArticle" id="kapittel-1-punkt-1"><span class="data-marginOriginalId">2.1.3</span><article class="legalP" id="kapittel-1-punkt-1-ledd-1">En advokat må ikke organisere sin virksomhet på en måte som medfører at han ikke fritt og uavhengig kan rådgi og bistå sine klienter eller slik at hans uavhengighet på annen måte blir svekket.</article></article> <article class="defaultP" margin-top="true">Punkt 2.3 overskriften skal lyde:</article> <article class="defaultP" margin-top="true"><i>2.3 Fortrolighet</i></article> <article class="defaultP" margin-top="true">Nye punkt 2.3.1, 2.3.2 og 2.3.3 skal lyde:</article><article class="marginIdArticle" id="kapittel-1-punkt-2"><span class="data-marginOriginalId">2.3.1</span><article class="legalP" id="kapittel-1-punkt-2-ledd-1">Det er av sentral betydning for advokatens virke at klienter og andre kan gi advokaten opplysninger som advokaten er forpliktet til ikke å meddele videre. Advokatens plikt til å behandle opplysningene fortrolig, er en nødvendig forutsetning for tillit og er således en grunnleggende og overordnet rett og plikt for advokaten.</article><article class="legalP" id="kapittel-1-punkt-2-ledd-2">Advokatens plikt til å bevare taushet om opplysninger han mottar, fremmer rettspleien så vel som klientens interesser og har derfor krav på en særlig beskyttelse fra statens side.</article></article><article class="marginIdArticle" id="kapittel-1-punkt-3"><span class="data-marginOriginalId">2.3.2</span><article class="legalP" id="kapittel-1-punkt-3-ledd-1">En advokat skal overholde den taushetsplikt som han er pålagt gjennom lovgivningen.</article><article class="legalP" id="kapittel-1-punkt-3-ledd-2">Opplysninger advokaten blir kjent med i sitt virke som advokat, må behandles fortrolig også når opplysningene ikke omfattes av hans lovbestemte taushetsplikt. Plikten til fortrolighet er ikke tidsbegrenset.</article></article><article class="marginIdArticle" id="kapittel-1-punkt-4"><span class="data-marginOriginalId">2.3.3</span><article class="legalP" id="kapittel-1-punkt-4-ledd-1">Advokaten skal kreve at fullmektiger, personale og enhver person som han engasjerer i forbindelse med advokatvirksomheten, overholder den samme taushets- og fortrolighetsplikt.</article></article> <article class="defaultP" margin-top="true">Punkt 3.1.1 nytt annet ledd skal lyde:</article><article class="marginIdArticle" id="kapittel-1-punkt-5"><article class="legalP" id="kapittel-1-punkt-5-ledd-1">Påtar en advokat seg et oppdrag i tilknytning til en økonomisk transaksjon skal advokaten undersøke identiteten til klienten eller mellommann som advokaten påtar seg oppdrag for.</article></article> <article class="defaultP" margin-top="true">Punkt 3.1.4 første ledd nytt annet punktum skal lyde:</article><article class="legalP" id="kapittel-1-ledd-3">Dette gjelder likevel ikke hvis advokaten innen rimelig tid sørger for å skaffe seg den kunnskap eller innhente den kompetanse som er nødvendig for en faglig forsvarlig utførelse av oppdraget.</article> <article class="defaultP" margin-top="true">Punkt 3.1.6 første ledd nytt fjerde strekpunkt skal lyde:</article><article class="marginIdArticle" id="kapittel-1-punkt-6"><ul class="defaultList"><li data-li-identifier="-" data-name="-"><article class="listArticle" id="kapittel-1-punkt-6-punkt-1"><article class="legalP" id="kapittel-1-punkt-6-punkt-1-ledd-1">at klienten ikke på anmodning betaler á konto regning for utført arbeid og/eller påløpte omkostninger</article></article></li></ul></article> <article class="defaultP" margin-top="true">Nåværende fjerde og femte strekpunkt blir nye femte og sjette strekpunkt.</article> <article class="defaultP" margin-top="true">Nytt punkt 3.1.8 skal lyde:</article><article class="marginIdArticle" id="kapittel-1-punkt-7"><span class="data-marginOriginalId">3.1.8</span><article class="legalP" id="kapittel-1-punkt-7-ledd-1">En advokat skal frasi seg et oppdrag hvis han får mistanke om at det omfatter en transaksjon som vil medføre hvitvasking av penger og klienten ikke er villig til å avstå fra å gjennomføre transaksjonen.</article></article> <article class="defaultP" margin-top="true">Punkt 3.2.1, 3.2.2 og 3.2.3 skal lyde:</article><article class="marginIdArticle" id="kapittel-1-punkt-8"><span class="data-marginOriginalId">3.2.1</span><article class="legalP" id="kapittel-1-punkt-8-ledd-1">(Hovedregel)</article><article class="legalP" id="kapittel-1-punkt-8-ledd-2">En advokat skal ikke påta seg oppdrag hvis det som følge av oppdraget oppstår risiko for brudd på advokatens lojalitet og fortrolighet overfor klientene eller brudd på advokatens plikt til uavhengighet.</article></article><article class="marginIdArticle" id="kapittel-1-punkt-9"><span class="data-marginOriginalId">3.2.2</span><article class="legalP" id="kapittel-1-punkt-9-ledd-1">(Dobbeltrepresentasjon)</article><article class="legalP" id="kapittel-1-punkt-9-ledd-2">I samme sak må ikke en advokat rådgi, representere eller handle på vegne av to eller flere klienter hvis det foreligger eller oppstår motstridende interesser mellom dem i saken eller det er en klar risiko for dette.</article></article><article class="marginIdArticle" id="kapittel-1-punkt-10"><span class="data-marginOriginalId">3.2.3</span><article class="legalP" id="kapittel-1-punkt-10-ledd-1">(Klientkollisjon)</article><article class="legalP" id="kapittel-1-punkt-10-ledd-2">En advokat kan bare ta oppdrag for en klient mot en av advokatens øvrige klienter dersom det må anses klart ubetenkelig som følge av oppdragenes forskjellige art eller type klient. Advokaten skal underrette oppdragsgiveren om forholdet.</article></article> <article class="defaultP" margin-top="true">Punkt 3.2.4 annet ledd skal lyde:</article><article class="legalP" id="kapittel-1-ledd-4">Advokaten skal avstå fra å påta seg oppdrag mot en tidligere klient dersom advokatens kjennskap til den tidligere klients forhold vil kunne brukes til urettmessig fordel for den nye klient eller medføre skade for den tidligere klient.</article> <article class="defaultP" margin-top="true">Nytt punkt 3.2.5 skal lyde:</article><article class="marginIdArticle" id="kapittel-1-punkt-11"><span class="data-marginOriginalId">3.2.5</span><article class="legalP" id="kapittel-1-punkt-11-ledd-1">(Betydningen av klientens samtykke)</article><article class="legalP" id="kapittel-1-punkt-11-ledd-2">Dersom en advokat ellers er avskåret fra å foreta handlinger eller aktiviteter for en eller flere klienter i henhold til dette punkt 3.2, skal dette bare gjelde i den utstrekning klienten eller klientene ikke har samtykket i at handlingen eller aktiviteten kan foretas.</article><article class="legalP" id="kapittel-1-punkt-11-ledd-3">Selv om klientene gir samtykke, er advokaten likevel avskåret fra å handle dersom hans plikt til lojalitet eller fortrolighet overfor en klient eller advokatens plikt til uavhengighet derved blir brutt.</article><article class="legalP" id="kapittel-1-punkt-11-ledd-4">Et samtykke fra klienten er bare gyldig dersom det er gitt på grunnlag av en henvendelse fra advokaten som gir klienten fullstendig og oppriktig opplysning om hva interessekonfliktproblemet består i.</article><article class="legalP" id="kapittel-1-punkt-11-ledd-5">En advokat som med klientenes uttrykkelige samtykke opptrer som megler eller voldgiftsdommer mellom to eller flere klienter med motstridende interesser, skal ikke anses for å overtre reglene i dette punkt 3.2. Dersom meglingen ikke fører til en løsning av tvisten, kan advokaten ved tvistens videre behandling ikke representere noen av partene.</article></article> <article class="defaultP" margin-top="true">Nåværende punkt 3.2.5 blir nytt punkt 3.2.6 og skal lyde:</article><article class="marginIdArticle" id="kapittel-1-punkt-12"><span class="data-marginOriginalId">3.2.6</span><article class="legalP" id="kapittel-1-punkt-12-ledd-1">(Reglenes anvendelse på fellesskap)</article></article><article class="legalP" id="kapittel-1-ledd-5">Driver en advokat virksomhet i selskap, kontorfellesskap eller lignende fellesskap, gjelder reglene i 3.2.1 – 3.2.5 om interessekonflikter for fellesskapet og alle dets deltagere.</article> <article class="defaultP" margin-top="true">Nytt punkt 3.3.3 skal lyde:</article><article class="marginIdArticle" id="kapittel-1-punkt-13"><span class="data-marginOriginalId">3.3.3</span><article class="legalP" id="kapittel-1-punkt-13-ledd-1">En advokat må ikke inngå avtale med klienter eller andre om at han skal motta salær i form av aksjer eller andre eierandeler i selskap hvor aksjenes eller andelenes verdi vil bli påvirket av resultatet i saken. Heller ikke i andre tilfeller må det inngås avtale om en slik oppgjørsform hvis dette vil kunne påvirke advokatens frie og uavhengige stilling under utførelsen av oppdraget.</article></article> <article class="defaultP" margin-top="true">Nåværende punkt 3.3.3 blir nytt punkt 3.3.4 og skal lyde:</article><article class="marginIdArticle" id="kapittel-1-punkt-14"><span class="data-marginOriginalId">3.3.4</span><article class="legalP" id="kapittel-1-punkt-14-ledd-1">Hvis en advokat krever forskuddsbetaling av salær og/eller utlegg, må slik betaling ikke overstige det beløpet som etter rimelig skjønn vil kunne medgå til å dekke salær og utlegg.</article></article> <article class="defaultP" margin-top="true">Punkt 3.5 nytt annet ledd skal lyde:</article><article class="legalP" id="kapittel-1-ledd-6">En advokat som blir bedt om å forvalte midler, skal ikke motta eller håndtere midler som ikke har en navngitt kilde.</article> <article class="defaultP" margin-top="true">Punkt 4 overskriften skal lyde:<p class="leddfortsettelse"><i>4. Advokatens forhold til domstolene og andre konfliktløsende organer</i></p></article> <article class="defaultP" margin-top="true">Punkt 4.1 skal lyde:</article><article class="marginIdArticle" id="kapittel-1-punkt-15"><span class="data-marginOriginalId">4.1</span><span class="miscHeadline"><i>Opptreden overfor retten</i></span><article class="legalP" id="kapittel-1-punkt-15-ledd-1">En advokat skal opptre korrekt i forhold til prosesslovgivningen. Advokaten skal vise retten respekt og høflighet, men samtidig forsvare sin klients interesser ærlig, uten frykt og uten hensyn til egne interesser eller konsekvenser for seg eller andre. Advokaten har både rett og plikt til å utøve kritikk av retten i en sømmelig form.</article></article> <article class="defaultP" margin-top="true">Punkt 4.2 ny overskrift skal lyde:</article> <article class="defaultP" margin-top="true">4.2 <i>Rettferdig rettergang</i></article> <article class="defaultP" margin-top="true">Punkt 4.2 nytt annet ledd skal lyde:</article><article class="marginIdArticle" id="kapittel-1-punkt-16"><article class="legalP" id="kapittel-1-punkt-16-ledd-1">En advokat skal ikke bevisst gi uriktige eller villedende opplysninger til retten.</article></article> <article class="defaultP" margin-top="true">Punkt 4.3 og 4.4 skal lyde:</article><article class="marginIdArticle" id="kapittel-1-punkt-17"><span class="data-marginOriginalId">4.3</span><span class="miscHeadline"><i>Aktiv innsats</i></span><article class="legalP" id="kapittel-1-punkt-17-ledd-1">En advokat plikter å sette seg ordentlig inn i saken og drive denne med den omsorg og det tempo som god prosesskikk tilsier. Forespørsler og henstillinger fra retten skal besvares uten unødig opphold.</article></article><article class="marginIdArticle" id="kapittel-1-punkt-18"><span class="data-marginOriginalId">4.4</span><span class="miscHeadline"><i>Forsvarlig oppdragsmengde</i></span><article class="legalP" id="kapittel-1-punkt-18-ledd-1">Advokaten bør påse at oppdragsmengden ikke utvikler seg slik at det hindrer ham i å oppfylle et rimelig krav til tempo under saksforberedelse, eller til å kunne ta berammelse av rettsmøter i løpende saker.</article></article> <article class="defaultP" margin-top="true">Punkt 4.5 ny overskrift skal lyde:<p class="leddfortsettelse">4.5 <i>Forlikstilbud</i></p></article> <article class="defaultP" margin-top="true">Punkt 4.6 ny overskrift skal lyde:</article> <article class="defaultP" margin-top="true">4.6 <i>Forhold til vitner og sakkyndige mv.</i></article> <article class="defaultP" margin-top="true">Punkt 4.7 ny overskrift skal lyde:</article> <article class="defaultP" margin-top="true">4.7 <i>Saker hvor advokaten kan bli ført som vitne</i></article> <article class="defaultP" margin-top="true">Punkt 4.8 skal lyde:</article><article class="marginIdArticle" id="kapittel-1-punkt-19"><span class="data-marginOriginalId">4.8</span><span class="miscHeadline"><i>Voldgiftsrett og andre konfliktløsende organer</i></span><article class="legalP" id="kapittel-1-punkt-19-ledd-1">Reglene om advokatenes forhold til domstolene fra 4.1 til 4.6 gjelder tilsvarende så langt de passer i sak for voldgiftsrett og andre konfliktløsende organer.</article></article> <article class="defaultP" margin-top="true">Punkt 5.1 ny overskrift skal lyde:</article> <article class="defaultP" margin-top="true">5.1 <i>Kollegial tillit</i></article> <article class="defaultP" margin-top="true">Punkt 5.2 og 5.3 skal lyde:</article><article class="marginIdArticle" id="kapittel-1-punkt-20"><span class="data-marginOriginalId">5.2</span><span class="miscHeadline"><i>Henvisningshonorar</i></span><article class="legalP" id="kapittel-1-punkt-20-ledd-1">En advokat skal verken av advokater eller andre kreve eller motta noen form for honorar eller vederlag for å henvise eller anbefale en klient. Advokaten skal heller ikke betale noen form for honorar eller vederlag for å få henvist en klient til seg.</article></article><article class="marginIdArticle" id="kapittel-1-punkt-21"><span class="data-marginOriginalId">5.3</span><span class="miscHeadline"><i>Henvendelser til motpart</i></span><article class="legalP" id="kapittel-1-punkt-21-ledd-1">En advokat skal ikke henvende seg direkte til motparten når denne er representert ved advokat i den sak henvendelsen gjelder, uten at sterke grunner taler for det og det ikke har vært mulig å få kontakt med advokaten, som snarest skal orienteres om henvendelsen og grunnen til den.</article></article> <article class="defaultP" margin-top="true">Punkt 5.4 ny overskrift skal lyde:</article> <article class="defaultP" margin-top="true">5.4 <i>Tvist mellom advokater</i></article> <article class="defaultP" margin-top="true">Punkt 5.4 tredje punktum skal lyde:</article><article class="legalP" id="kapittel-1-ledd-7">Tvister mellom advokater av yrkesmessig karakter bør søkes løst i minnelighet.</article> <article class="defaultP" margin-top="true">Punkt 5.4 nytt fjerde punktum skal lyde:</article><article class="legalP" id="kapittel-1-ledd-8">Rettssak om forhold som nevnt ovenfor mot utenlandsk kollega bør ikke innledes før de respektive advokatorganisasjonene er blitt orientert og har hatt mulighet for å bidra til en løsning av tvisten.</article> <article class="defaultP" margin-top="true">Punkt 5.5 ny overskrift skal lyde:</article> <article class="defaultP" margin-top="true">5.5 <i>Utilbørlig påvirkning</i></article> <article class="defaultP" margin-top="true">Punkt 5.6 ny overskrift skal lyde:</article> <article class="defaultP" margin-top="true">5.6 <i>Opplæring</i></article> <article class="defaultP" margin-top="true">Punkt 5.7 ny overskrift skal lyde:</article> <article class="defaultP" margin-top="true">5.7 <i>Fullmektig</i></article> <article class="defaultP" margin-top="true">Nye punkt 5.8 og 5.9 skal lyde:</article><article class="marginIdArticle" id="kapittel-1-punkt-22"><span class="data-marginOriginalId">5.8</span><span class="miscHeadline"><i>Skifte av advokat</i></span><article class="legalP" id="kapittel-1-punkt-22-ledd-1">En advokat som engasjeres for å representere en klient til erstatning for en annen advokat i en bestemt sak, skal påse at klienten har underrettet den andre advokaten om dette, eventuelt selv gi slik underretning. Dersom klientens interesser krever at det iverksettes hastetiltak, må slik underretning skje snarest mulig etter at slike tiltak er truffet.</article></article><article class="marginIdArticle" id="kapittel-1-punkt-23"><span class="data-marginOriginalId">5.9</span><span class="miscHeadline"><i>Ansvar for honorar til utenlandsk advokat</i></span><article class="legalP" id="kapittel-1-punkt-23-ledd-1">Når en advokat ikke begrenser seg til å anbefale en annen advokat eller til å introdusere ham til klienten, men selv engasjerer en utenlandsk advokat til en bestemt sak eller søker hans råd, blir han personlig forpliktet, selv om klienten er insolvent, til å betale den utenlandske advokats honorar og utlegg. Advokatene kan imidlertid ved engasjementets begynnelse avtale særordninger i slike saker. Dessuten kan den advokat som har engasjert en annen, til enhver tid begrense sitt personlige ansvar til størrelsen av det honorar og utlegg som er påløpt frem til det tidspunkt han meddeler den andre advokat at han ikke lenger påtar seg ansvar.</article></article> <article class="defaultP" margin-top="true">Nytt punkt 6 skal lyde:<p class="leddfortsettelse"><i>6. Regler for advokatvirksomhet over landegrensene</i></p></article><article class="marginIdArticle" id="kapittel-1-punkt-24"><span class="data-marginOriginalId">6.1</span><span class="miscHeadline"><i>Forholdet til CCBE Code of Conduct</i></span><article class="legalP" id="kapittel-1-punkt-24-ledd-1">En norsk advokat som driver virksomhet over landegrensene innenfor EØS-området, er bundet av CCBE Code of Conduct, vedtatt 24. november 1998 av CCBE og akseptert 18. juni 1999 av Den Norske Advokatforening.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2002-03-08-257/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. april 2002.</article></section></main></body></html>