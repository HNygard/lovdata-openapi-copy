<!DOCTYPE html><html lang="no"><head><title>Forskrift om eksamen ved Høgskolen i Oslo.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-08-29-1272</dd><dt class="dokid">DokumentID</dt><dd class="dokid">LTI/forskrift/2002-08-29-1272</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 15</dd><dt class="dateInForce">I kraft fra</dt><dd class="dateInForce">2002-09-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1996-03-21-708</li><li>forskrift/1996-06-20-712</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-22/§50</li></ul></dd><dt class="dateOfPublication">Kunngjort</dt><dd class="dateOfPublication">2002-11-19</dd><dt class="journalNumber">Journalnummer</dt><dd class="journalNumber">2002-1092</dd><dt class="titleShort">Korttittel</dt><dd class="titleShort">Forskrift om eksamen ved HiO</dd><dt class="title">Tittel</dt><dd class="title">Forskrift om eksamen ved Høgskolen i Oslo.</dd><dt class="miscInformation">Annet om dokumentet</dt><dd class="miscInformation">Fastsatt av styret for Høgskolen i Oslo 29. august 2002 (og med rektors redaksjonelle fullmakt 13. september 2002) med hjemmel i lov av 12. mai 1995 nr. 22 om universiteter og høgskoler § 50 nr. 7.</dd><dt class="refid">RefID</dt><dd class="refid">forskrift/2002-08-29-1272</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om eksamen ved Høgskolen i Oslo.<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Vilkår for å gå opp til eksamen</li><li>§ 4. Privatister</li><li>§ 5. Oppmelding</li><li>§ 6. Fritak/godkjenning</li><li>§ 7. Vurderingsformer</li><li>§ 8. Vurderingsuttrykk</li><li>§ 9. Sensur</li><li>§ 10. Vurdering av veiledet praksis</li><li>§ 11. Særordninger</li><li>§ 12. Ny og utsatt eksamen</li><li>§ 13. Fravær fra eksamen, trekk og levering av blank besvarelse</li><li>§ 14. Hjelpemidler</li><li>§ 15. Skriftlig eksamen under tilsyn</li><li>§ 16. Bruk av PC ved skriftlig eksamen under tilsyn</li><li>§ 17. Hjemmeeksamen</li><li>§ 18. Fusk</li><li>§ 19. Klage og begrunnelse</li><li>§ 20. Vitnemål</li><li>§ 21. Utfyllende regler</li><li>§ 22. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2002-08-29-1272" id="dokument"><h1>Forskrift om eksamen ved Høgskolen i Oslo.</h1><article class="legalArticle" data-lovdata-URL="LTI/forskrift/2002-08-29-1272/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskriften gjelder for studenter og privatister som går opp til eksamen ved Høgskolen i Oslo.</article><article class="legalP" id="paragraf-1-ledd-2">For studier som er regulert av rammeplaner, har rammeplanen forrang framfor denne forskriften i tilfeller der det ikke er samsvar mellom bestemmelsene.</article></article><article class="legalArticle" data-lovdata-URL="LTI/forskrift/2002-08-29-1272/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2> <article class="defaultP" margin-top="true"><i>Student</i></article><article class="legalP" id="paragraf-2-ledd-1">Med student menes i denne forskrift en person som er tatt opp til fag eller studium ved Høgskolen i Oslo i samsvar med gjeldende opptakskrav og bestemmelsene i lov om universiteter og høgskoler § 37, § 38 og § 39.</article> <article class="defaultP" margin-top="true"><i>Privatist</i></article><article class="legalP" id="paragraf-2-ledd-2">Med privatist menes en person som oppfyller kravene til opptak og går opp til eksamen ved Høgskolen i Oslo uten å være tatt opp til faget eller studiet, jf. lov om universiteter og høgskoler § 40.</article> <article class="defaultP" margin-top="true"><i>Rammeplan</i></article><article class="legalP" id="paragraf-2-ledd-3">En plan for et studium der departementet har fastsatt nasjonale rammer for innholdet.</article> <article class="defaultP" margin-top="true"><i>Fagplan</i></article><article class="legalP" id="paragraf-2-ledd-4">En konkretisering av det faglige innholdet i studier som er regulert av rammeplan.</article> <article class="defaultP" margin-top="true"><i>Studieplan</i></article><article class="legalP" id="paragraf-2-ledd-5">Plan for det faglige innholdet i studier som ikke er regulert av rammeplan.</article> <article class="defaultP" margin-top="true"><i>Pensum</i></article><article class="legalP" id="paragraf-2-ledd-6">Det faglige innhold i det enkelte fag/emne.</article> <article class="defaultP" margin-top="true"><i>Eksamen</i></article><article class="legalP" id="paragraf-2-ledd-7">Betegnelse på en prøve eller vurdering når resultatet skal inngå på vitnemålet eller innregnes i en karakter på vitnemålet.</article> <article class="defaultP" margin-top="true"><i>Utsatt eksamen</i></article><article class="legalP" id="paragraf-2-ledd-8">Utsatt eksamen er den prøve som arrangeres for studenter som har levert legeerklæring eller hatt annet dokumentert gyldig fravær ved ordinær eksamen.</article> <article class="defaultP" margin-top="true"><i>Ny eksamen</i></article><article class="legalP" id="paragraf-2-ledd-9">Ny eksamen er den prøve som arrangeres for studenter som ikke har bestått ordinær eksamen.</article> <article class="defaultP" margin-top="true"><i>Studiepoeng</i></article><article class="legalP" id="paragraf-2-ledd-10">Mål på omfanget av et studium, der et fullt studieår er normert til 60 studiepoeng.</article></article><article class="legalArticle" data-lovdata-URL="LTI/forskrift/2002-08-29-1272/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for å gå opp til eksamen</span></h2><ul class="defaultList"><li data-li-identifier="1." data-name="1."><article class="listArticle" id="paragraf-3-punkt-1"><article class="legalP" id="paragraf-3-punkt-1-ledd-1">Det skal framgå klart av fag- eller studieplanen hvilke eksamener og vurderinger underveis i studieløpet som skal inngå på vitnemålet eller regnes inn i karakteren for endelig studium. Det kan gis regler om arbeidskrav/studiekrav, obligatoriske oppgaver, krav om avlagte eksamener eller prøver, obligatorisk deltakelse eller gjennomført praksis for at studenten skal ha adgang til en eksamen eller få fortsette i studiene.</article></article></li><li data-li-identifier="2." data-name="2."><article class="listArticle" id="paragraf-3-punkt-2"><article class="legalP" id="paragraf-3-punkt-2-ledd-1">Det er ikke anledning til å framstille seg til en eksamen i samme fag, kurs eller emne mer enn tre ganger. I særlige tilfeller kan avdelingsstyret eller et utvalg med medlemmer fra avdelingsstyret gi dispensasjon for et fjerde og siste eksamensforsøk. Når det gjelder praksisstudier, er det bare adgang til å ta hver praksisperiode om igjen én gang, jf. også § 10 nr. 6.</article></article></li><li data-li-identifier="3." data-name="3."><article class="listArticle" id="paragraf-3-punkt-3"><article class="legalP" id="paragraf-3-punkt-3-ledd-1">Oppgavebesvarelser som tidligere har fått en endelig sensur, kan ikke innleveres til bedømmelse på nytt. Tar studenten eksamen i flere fag eller emner der det kan være faglig innbyrdes likhet eller overlapping, skal det leveres separate besvarelser.</article></article></li><li data-li-identifier="4." data-name="4."><article class="listArticle" id="paragraf-3-punkt-4"><article class="legalP" id="paragraf-3-punkt-4-ledd-1">For å kunne gå opp til eksamen må studenten ha betalt semesteravgift etter lov av 28. juni 1996 nr. 54 om studentsamskipnader og forskrift av 12. februar 2001 nr. 153 om studentsamskipnader.</article></article></li></ul></article><article class="legalArticle" data-lovdata-URL="LTI/forskrift/2002-08-29-1272/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Privatister</span></h2><ul class="defaultList"><li data-li-identifier="1." data-name="1."><article class="listArticle" id="paragraf-4-punkt-1"><article class="legalP" id="paragraf-4-punkt-1-ledd-1">Privatistenes rettigheter ved høgskolen er begrenset til adgang til å delta i offentlige forelesninger og adgang til å gå opp til eksamen. Adgang til å få oppgaver mv. rettet kan normalt ikke påregnes. Med forelesning menes formidling av kunnskap som tilbys til den samlede studentgruppe på faget/emnet og hvor deltakernes egenaktivitet er begrenset til enkeltspørsmål og kommentarer. Avdelingen som har ansvaret for faget eller emnet, kan gi privatister adgang til undervisning som ikke er offentlig.</article></article></li><li data-li-identifier="2." data-name="2."><article class="listArticle" id="paragraf-4-punkt-2"><article class="legalP" id="paragraf-4-punkt-2-ledd-1">Privatister skal i tillegg til semesteravgift til Oslo og Akershushøgskolenes studentsamskipnad (OAS) betale eksamensvederlag i samsvar med styrets bestemmelser om dette.</article></article></li><li data-li-identifier="3." data-name="3."><article class="listArticle" id="paragraf-4-punkt-3"><article class="legalP" id="paragraf-4-punkt-3-ledd-1">Privatister må melde seg opp til eksamen innen fastsatte frister. Dokumentasjon av generell og eventuell spesiell studiekompetanse må vedlegges oppmeldingen. Høgskolen kan i særlige tilfeller dispensere fra oppmeldingsfristen.</article></article></li><li data-li-identifier="4." data-name="4."><article class="listArticle" id="paragraf-4-punkt-4"><article class="legalP" id="paragraf-4-punkt-4-ledd-1">Det oppnevnes en opptakskomité for hver avdeling med ansvar for vurdering av om søkerne til fag og emner oppfyller kravene til studiekompetanse, herunder søknader om lempning på krav til forutdanning eller praksis. Opptakskomiteen skal bestå av to representanter fra avdelingens tilsatte, to representanter fra studentene i avdelingen og en representant fra administrasjonen. Søknad må være levert innen fastsatt frist. I særlige tilfelle kan høgskolen dispensere fra fristen.</article></article></li><li data-li-identifier="5." data-name="5."><article class="listArticle" id="paragraf-4-punkt-5"><article class="legalP" id="paragraf-4-punkt-5-ledd-1">Forskrift om eksamen gjelder også for privatister så lenge bestemmelsene ikke strider mot innholdet i denne paragraf.</article></article></li></ul></article><article class="legalArticle" data-lovdata-URL="LTI/forskrift/2002-08-29-1272/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Oppmelding</span></h2><ul class="defaultList"><li data-li-identifier="1." data-name="1."><article class="listArticle" id="paragraf-5-punkt-1"><article class="legalP" id="paragraf-5-punkt-1-ledd-1">Studenter som følger normal studieprogresjon blir automatisk oppmeldt til eksamen. Studenten er selv ansvarlig for å melde seg opp i valgbare emner.</article></article></li><li data-li-identifier="2." data-name="2."><article class="listArticle" id="paragraf-5-punkt-2"><article class="legalP" id="paragraf-5-punkt-2-ledd-1">Studenter som tar ny eller utsatt eksamen må selv melde seg opp på fastsatt skjema innen nærmere fastsatte frister som kunngjøres ved oppslag, intern-TV eller høgskolens nettsider.</article></article></li><li data-li-identifier="3." data-name="3."><article class="listArticle" id="paragraf-5-punkt-3"><article class="legalP" id="paragraf-5-punkt-3-ledd-1">Studenten er selv ansvarlig for å holde seg orientert om tid og sted for eksamen.</article></article></li></ul></article><article class="legalArticle" data-lovdata-URL="LTI/forskrift/2002-08-29-1272/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Fritak/godkjenning</span></h2><article class="legalP" id="paragraf-6-ledd-1">Avdelingsstyret eller det organ det delegerer det til, skal etter søknad frita en student for eksamen, prøve eller obligatorisk undervisning når det kan dokumenteres at vedkommende har bestått tilsvarende eksamen/prøve eller gjennomført obligatorisk undervisning ved samme eller annen institusjon. Det kan også innvilges fritak på grunnlag av annen relevant eksamen/prøve på tilsvarende nivå. Dokumentasjon av realkompetanse kan også gi grunnlag for fritak.</article></article><article class="legalArticle" data-lovdata-URL="LTI/forskrift/2002-08-29-1272/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Vurderingsformer</span></h2><article class="legalP" id="paragraf-7-ledd-1">Høgskolen skal sikre at de vurderingsformer som velges, fremmer læring, sikrer kvalitet og ivaretar studentenes rettssikkerhet. Studenten skal ha løpende tilbakemeldinger og vurderinger underveis i studiet. Det skal framgå av fag-/studieplanen hvilke vurderinger som inngår i studentenes læringsforløp og hvilke av disse som inngår på vitnemålet eller i endelig karakter.</article><article class="legalP" id="paragraf-7-ledd-2">Følgende eksamens- eller prøveformer kan benyttes: skriftlig eksamen under tilsyn, skriftlig hjemmeeksamen, mappevurdering, muntlig eksamen eller kombinasjoner av disse, praktiske prøver og arbeider, framføringer, utført laboratorie-, prosjekt-, praksis- og seminararbeid.</article></article><article class="legalArticle" data-lovdata-URL="LTI/forskrift/2002-08-29-1272/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Vurderingsuttrykk</span></h2><article class="legalP" id="paragraf-8-ledd-1">Vurderingsuttrykket ved eksamen, prøve, bedømmelse av oppgave eller annen vurdering skal være bestått/ikke bestått eller en gradert skala med fem trinn fra A – E for bestått og F for ikke bestått.</article></article><article class="legalArticle" data-lovdata-URL="LTI/forskrift/2002-08-29-1272/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Sensur</span></h2><article class="legalP" id="paragraf-9-ledd-1">Studentenes kunnskaper og ferdigheter skal prøves på en upartisk og faglig betryggende måte. Ved eksamen eller prøve der resultatet inngår på vitnemålet eller innregnes i karakter for vedkommende studium, oppnevner avdelingsstyret, eller etter delegering dekan, sensorer etter forslag fra studieleder i samråd med faglærere/faggruppe.</article><article class="legalP" id="paragraf-9-ledd-2">Avdelingsstyret fastsetter bruk av intern og ekstern sensor i samsvar med retningslinjer fastsatt av styret.</article><article class="legalP" id="paragraf-9-ledd-3">Ved bedømmelse av kandidatenes selvstendige arbeid i høgre grad skal det være minst to sensorer, hvorav minst en ekstern.</article><article class="legalP" id="paragraf-9-ledd-4">I tilfeller der det ikke er blitt oppnådd enighet om karakterfastsettingen i kommisjonen, skal det oppnevnes en ny ekstern sensor som avgjør saken.</article><article class="legalP" id="paragraf-9-ledd-5">Sensur kunngjøres ved oppslag og via høgskolens vevsider der kandidatnummer vanligvis brukes.</article><article class="legalP" id="paragraf-9-ledd-6">Ny sensurering etter klage skal foretas av nye sensorer, jf. bestemmelsene i § 19.</article></article><article class="legalArticle" data-lovdata-URL="LTI/forskrift/2002-08-29-1272/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Vurdering av veiledet praksis</span></h2><article class="legalP" id="paragraf-10-ledd-1">For de utdanninger der gjennomføringen av praksis er gjenstand for en faglig vurdering, gjelder følgende:<ul class="defaultList"><li data-li-identifier="1." data-name="1."><article class="listArticle" id="paragraf-10-ledd-1-punkt-1"><article class="legalP" id="paragraf-10-ledd-1-punkt-1-ledd-1">For hver praksisperiode skal det foretas avsluttende vurdering i forhold til målene for praksisperioden. Vurderingen skal bygge på vurdering underveis og eventuelle praktiske prøver. Vurderingsresultatet og beskrivelse av hva som er vurdert skal være underskrevet av student, representant for utdanningen og veileder/øvingslærer/representant fra praksisstedet. Studenten skal ha kopi av den skriftlige vurderingen.</article></article></li><li data-li-identifier="2." data-name="2."><article class="listArticle" id="paragraf-10-ledd-1-punkt-2"><article class="legalP" id="paragraf-10-ledd-1-punkt-2-ledd-1">Studenten har rett til kontinuerlig veiledning og tilbakemelding, slik at han/hun hele tiden er orientert om hvordan han/hun fungerer i forhold til målene for praksisperioden. Dersom det på et tidspunkt i en veiledet praksisperiode kan være tvil om studenten vil kunne oppfylle målene og bestå vurderingen, skal studenten gis skriftlig beskjed om dette snarest og senest innen tre uker før praksisperiodens avslutning. Før varslet gis, skal det innkalles til et møte mellom de berørte parter (student, representant for utdanningen/veileder/øvingslærer/representant fra praksisstedet). Ved praksisperioder på 5 uker eller mindre må varsel gis og møte holdes halvveis i perioden.</article></article></li><li data-li-identifier="3." data-name="3."><article class="listArticle" id="paragraf-10-ledd-1-punkt-3"><article class="legalP" id="paragraf-10-ledd-1-punkt-3-ledd-1">Dersom det er reist tvil om en student vil bestå, må studenten vise tilfredsstillende praksis den siste del av perioden for å bestå.</article></article></li><li data-li-identifier="4." data-name="4."><article class="listArticle" id="paragraf-10-ledd-1-punkt-4"><article class="legalP" id="paragraf-10-ledd-1-punkt-4-ledd-1">Det skal oppnevnes praksisutvalg som skal fatte endelig vedtak om ikke bestått praksis. Avdelingsstyret oppnevner utvalget.</article></article></li><li data-li-identifier="5." data-name="5."><article class="listArticle" id="paragraf-10-ledd-1-punkt-5"><article class="legalP" id="paragraf-10-ledd-1-punkt-5-ledd-1">Får en student ikke bestått en veiledet praksisperiode, må praksisperioden eller deler av denne tas om igjen før studenten kan gå videre i studiet. Får studenten vurdert samme praksisperiode til ikke bestått to ganger, må studiet normalt avbrytes.</article></article></li><li data-li-identifier="6." data-name="6."><article class="listArticle" id="paragraf-10-ledd-1-punkt-6"><article class="legalP" id="paragraf-10-ledd-1-punkt-6-ledd-1">Dersom det foreligger særskilte grunner, kan studenten søke avdelingsstyret eller et utvalg med medlemmer fra avdelingsstyret om å få tilrettelagt en tredje og siste praksisperiode.</article></article></li><li data-li-identifier="7." data-name="7."><article class="listArticle" id="paragraf-10-ledd-1-punkt-7"><article class="legalP" id="paragraf-10-ledd-1-punkt-7-ledd-1">Dersom det etter varselstidspunktet (jf. nr. 2) oppstår forhold som er av en slik art at det utvilsomt ville føre til at praksisperioden ble underkjent dersom det hadde oppstått tidligere, skal det likevel kunne føre til at praksisperioden blir vurdert til ikke bestått.</article></article></li></ul></article></article><article class="legalArticle" data-lovdata-URL="LTI/forskrift/2002-08-29-1272/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Særordninger</span></h2><ul class="defaultList"><li data-li-identifier="1." data-name="1."><article class="listArticle" id="paragraf-11-punkt-1"><article class="legalP" id="paragraf-11-punkt-1-ledd-1">Studenter som av medisinske eller andre grunner nevnt i denne paragraf har behov for særordninger i forbindelse med eksamen, må søke om dette. Behovet må dokumenteres med legeerklæring eller erklæring fra andre sakkyndige. Erklæringen må inneholde en nærmere begrunnelse for hvorfor det er behov for særordning i eksamenssituasjonen.</article></article></li><li data-li-identifier="2." data-name="2."><article class="listArticle" id="paragraf-11-punkt-2"><article class="legalP" id="paragraf-11-punkt-2-ledd-1">Det kan innvilges inntil 25% (maksimum 1 time) utvidet tid ved skriftlig eksamen under tilsyn når behov for dette er dokumentert. Ved hjemmeeksamen kan det gis inntil 48 timers utvidelse av tiden inklusive eventuelt lørdag og helligdag.</article></article></li><li data-li-identifier="3." data-name="3."><article class="listArticle" id="paragraf-11-punkt-3"><article class="legalP" id="paragraf-11-punkt-3-ledd-1">Det kan fastsettes at enkelte eksamener kan foregå på engelsk.</article></article></li><li data-li-identifier="4." data-name="4."><article class="listArticle" id="paragraf-11-punkt-4"><article class="legalP" id="paragraf-11-punkt-4-ledd-1">Studenter med dysleksi eller andre lese-/skriveproblemer og minoritetsspråklige studenter kan etter ønske få vedlagt sine besvarelser en anonymisert attest som bekrefter dette.</article></article></li><li data-li-identifier="5." data-name="5."><article class="listArticle" id="paragraf-11-punkt-5"><article class="legalP" id="paragraf-11-punkt-5-ledd-1">Det kan gis tillatelse til at alternative vurderingsformer kan benyttes for studenter som på grunn av varige lidelser eller funksjonshemninger eller av andre særskilte grunner ikke kan gå opp til eksamen med ordinær vurderingsform.</article></article></li><li data-li-identifier="6." data-name="6."><article class="listArticle" id="paragraf-11-punkt-6"><article class="legalP" id="paragraf-11-punkt-6-ledd-1">Søknader om særordninger under nr. 1, 2, 3 og 5 skal behandles av avdelingsstyret eller det organ det delegerer til og må framsettes innen nærmere fastsatte frister.</article></article></li></ul></article><article class="legalArticle" data-lovdata-URL="LTI/forskrift/2002-08-29-1272/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ny og utsatt eksamen</span></h2><ul class="defaultList"><li data-li-identifier="1." data-name="1."><article class="listArticle" id="paragraf-12-punkt-1"><article class="legalP" id="paragraf-12-punkt-1-ledd-1">En student som har gyldig fravær fra en eksamen har rett til utsatt eksamen. Som gyldig fravær regnes sykdom eller annen dokumentert, tvingende fraværsgrunn. Avdelingsstyret eller det organ det delegerer til, avgjør om fraværet kan godkjennes som gyldig. Studenter som på grunn av utvekslingsopphold/delstudier i utlandet ikke har kunnet gå opp til ordinær eksamen, har rett til utsatt eksamen. Er fortsatte studier avhengig av at eksamen er bestått, får kandidater som har strøket, gå opp til ny eksamen.</article></article></li><li data-li-identifier="2." data-name="2."><article class="listArticle" id="paragraf-12-punkt-2"><article class="legalP" id="paragraf-12-punkt-2-ledd-1">Under forutsetning av at det blir arrangert ny og utsatt eksamen i faget/emnet for ovennevnte studentgrupper, gis også studenter som ikke har hatt gyldig fravær eller har strøket adgang til å gå opp i vedkommende fag/emne, som ved ordinær eksamen.</article></article></li><li data-li-identifier="3." data-name="3."><article class="listArticle" id="paragraf-12-punkt-3"><article class="legalP" id="paragraf-12-punkt-3-ledd-1">Ny og utsatt eksamen arrangeres normalt sammen og skal om mulig gjennomføres senest i løpet av 2. uke i det påfølgende semester.</article></article></li><li data-li-identifier="4." data-name="4."><article class="listArticle" id="paragraf-12-punkt-4"><article class="legalP" id="paragraf-12-punkt-4-ledd-1">Ved endring av fag- og studieplan eller pensum definert som det faglige innholdet i det enkelte fag/emne, jf. § 2, har studenten rett til å gå opp til utsatt eller ny eksamen etter gammel ordning i inntil ett år etter at siste ordinære eksamen ble arrangert.</article></article></li><li data-li-identifier="5." data-name="5."><article class="listArticle" id="paragraf-12-punkt-5"><article class="legalP" id="paragraf-12-punkt-5-ledd-1">For fag, kurs eller emner som opphører gjelder følgende særordning:</article><article class="legalP" id="paragraf-12-punkt-5-ledd-2">Dersom det etter siste ordinære eksamen og én ny eller utsatt eksamen fortsatt gjenstår studenter som ikke har bestått eller har hatt gyldig fravær, kan det etter søknad arrangeres en tredje og siste eksamen. Slik tredje eksamen skal avholdes innen ett år etter siste ordinære eksamen. Avdelingsstyret eller det organ det delegerer til, kan gi dispensasjon fra ett-års grensen dersom en student med gyldig fravær ikke har fått framstilt seg til ovennevnte eksamen.</article></article></li></ul></article><article class="legalArticle" data-lovdata-URL="LTI/forskrift/2002-08-29-1272/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Fravær fra eksamen, trekk og levering av blank besvarelse</span></h2><ul class="defaultList"><li data-li-identifier="1." data-name="1."><article class="listArticle" id="paragraf-13-punkt-1"><article class="legalP" id="paragraf-13-punkt-1-ledd-1">Dersom sykdom forhindrer studenten i å møte til eksamen, må legeerklæring som omfatter eksamensdagen foreligge for at det skal være et gyldig fravær. I så fall blir det ikke regnet som ett eksamensforsøk. Dersom det er umulig å fremlegge legeerklæringen på eksamensdagen, må den leveres eller poststemples senest en uke etter eksamensdagen.</article></article></li><li data-li-identifier="2." data-name="2."><article class="listArticle" id="paragraf-13-punkt-2"><article class="legalP" id="paragraf-13-punkt-2-ledd-1">En student som ikke møter til eksamen til fastsatt tid, registreres som «ikke møtt». Dette teller som ett eksamensforsøk.</article></article></li><li data-li-identifier="3." data-name="3."><article class="listArticle" id="paragraf-13-punkt-3"><article class="legalP" id="paragraf-13-punkt-3-ledd-1">Kandidater som velger å avbryte eksamen uten å levere oppgavebesvarelse, skal undertegne skjema for trekk hos hovedinspektør og levere tilbake oppgaven og alt utlevert materiale. Trekk regnes som ett eksamensforsøk.</article></article></li><li data-li-identifier="4." data-name="4."><article class="listArticle" id="paragraf-13-punkt-4"><article class="legalP" id="paragraf-13-punkt-4-ledd-1">En kandidat som blir syk under eksamen kan velge å trekke seg eller levere besvarelsen til sensur. Velger kandidaten å trekke seg, signeres skjema for trekk. Leveres legeerklæring (jf. nr. 1) er det gyldig fravær og det blir likevel ikke regnet som trekk.</article></article></li><li data-li-identifier="5." data-name="5."><article class="listArticle" id="paragraf-13-punkt-5"><article class="legalP" id="paragraf-13-punkt-5-ledd-1">For kandidater som leverer blankt, blir oppgavebesvarelsen behandlet som trekk og kandidaten har da brukt ett eksamensforsøk.</article></article></li></ul></article><article class="legalArticle" data-lovdata-URL="LTI/forskrift/2002-08-29-1272/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Hjelpemidler</span></h2><article class="legalP" id="paragraf-14-ledd-1">Avdelingsstyret selv gir utfyllende regler om hvilke hjelpemidler som kan nyttes under eksamen. Hjelpemidler kan omfatte skrevne og trykte hjelpemidler, kalkulator og eventuelt tegneutstyr. Det skal være oppgitt på forhånd og tydelig framgå av eksamensoppgaven hvilke hjelpemidler som tillates brukt under eksamen.</article><article class="legalP" id="paragraf-14-ledd-2">I enkelte fag gjelder spesielle regler for lovlige kalkulatortyper. Dette skal være oppgitt på forhånd.</article><article class="legalP" id="paragraf-14-ledd-3">Overtredelse av bestemmelsene i denne paragraf vil kunne bli betraktet som forsøk på fusk.</article></article><article class="legalArticle" data-lovdata-URL="LTI/forskrift/2002-08-29-1272/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Skriftlig eksamen under tilsyn</span></h2><ul class="defaultList"><li data-li-identifier="1." data-name="1."><article class="listArticle" id="paragraf-15-punkt-1"><article class="legalP" id="paragraf-15-punkt-1-ledd-1">Kandidaten har ikke adgang til eksamenslokalet før eksamensinspektørene er på plass.</article></article></li><li data-li-identifier="2." data-name="2."><article class="listArticle" id="paragraf-15-punkt-2"><article class="legalP" id="paragraf-15-punkt-2-ledd-1">Ved adgang til eksamenslokalet må vesker og yttertøy plasseres på anvist sted. Bare skrivesaker samt tillatte hjelpemidler tas med til anvist plass. Det er kandidatens eget ansvar å sørge for å skaffe seg de tillatte hjelpemidlene. Lån av hjelpemidler fra andre kandidater er ikke tillatt.</article></article></li><li data-li-identifier="3." data-name="3."><article class="listArticle" id="paragraf-15-punkt-3"><article class="legalP" id="paragraf-15-punkt-3-ledd-1">Kandidaten må være på plass i eksamenslokalet senest 15 minutter før eksamen starter. For sent fremmøte kan føre til at kandidaten ikke får avlegge eksamen. Kandidater som møter etter at utdeling av eksamensoppgaver er påbegynt, skal avvises. Dersom forsinkelsen skyldes forhold kandidaten selv ikke har kontroll over, skal vedkommende gis adgang til eksamenslokalet inntil 30 minutter etter at eksamen er begynt.</article></article></li><li data-li-identifier="4." data-name="4."><article class="listArticle" id="paragraf-15-punkt-4"><article class="legalP" id="paragraf-15-punkt-4-ledd-1">Kandidaten skal vise studentlegitimasjon eller annen gyldig legitimasjon med foto og signere kandidatliste, samtidig som kandidatnummer blir tildelt. Kandidater som ikke kan legitimere seg får ikke adgang til eksamen.</article></article></li><li data-li-identifier="5." data-name="5."><article class="listArticle" id="paragraf-15-punkt-5"><article class="legalP" id="paragraf-15-punkt-5-ledd-1">Det er ikke tillatt å gjøre nytte av mobiltelefon eller andre kommunikasjonsmedier under eksamen og heller ikke bringe disse med til anvist plass.</article></article></li><li data-li-identifier="6." data-name="6."><article class="listArticle" id="paragraf-15-punkt-6"><article class="legalP" id="paragraf-15-punkt-6-ledd-1">Det er ikke tillatt med noen form for kommunikasjon mellom kandidatene under eksamen. Dersom kandidaten har spørsmål, skjer henvendelse til en av eksamensinspektørene.</article></article></li><li data-li-identifier="7." data-name="7."><article class="listArticle" id="paragraf-15-punkt-7"><article class="legalP" id="paragraf-15-punkt-7-ledd-1">De første 30 minutter etter at oppgaven er utlevert har kandidatene ikke adgang til å trekke seg fra eksamen eller forlate eksamenslokalet.</article></article></li><li data-li-identifier="8." data-name="8."><article class="listArticle" id="paragraf-15-punkt-8"><article class="legalP" id="paragraf-15-punkt-8-ledd-1">Etter at kandidatene har inntatt anvist plass i eksamenslokalet, kan de ikke forlate denne uten adgang fra inspektør. Lufteturer skjer i følge med inspektør.</article></article></li><li data-li-identifier="9." data-name="9."><article class="listArticle" id="paragraf-15-punkt-9"><article class="legalP" id="paragraf-15-punkt-9-ledd-1">Kandidatene har til disposisjon den oppgitte eksamenstid. Det gis ikke tillegg i tid for å avslutte arbeidet. Kandidater som fortsetter å arbeide etter at den disponible tid er ute, vil bli rapportert til sensorene.</article></article></li><li data-li-identifier="10." data-name="10."><article class="listArticle" id="paragraf-15-punkt-10"><article class="legalP" id="paragraf-15-punkt-10-ledd-1">Eksamensbesvarelsen skal føres på egne innføringsark. Kandidaten har selv ansvar for å føre sitt kandidatnummer på alle innføringsark. Dersom selvkopierende eksamenspapir benyttes, har kandidaten ansvar for å skille kopiene fra originalen. Kulepenn brukes på selvkopierende eksamenspapir.</article></article></li><li data-li-identifier="11." data-name="11."><article class="listArticle" id="paragraf-15-punkt-11"><article class="legalP" id="paragraf-15-punkt-11-ledd-1">Kandidaten blir sittende på sin plass til eksamensbesvarelsen er levert og kontrollert. Innleverte besvarelser kan ikke leveres tilbake uansett hvilken grunn som anføres. Etter innlevering må kandidaten forlate eksamenslokalet.</article></article></li><li data-li-identifier="12." data-name="12."><article class="listArticle" id="paragraf-15-punkt-12"><article class="legalP" id="paragraf-15-punkt-12-ledd-1">Sensorene avgjør om kladd unntaksvis kan godtas som besvarelse.</article></article></li></ul></article><article class="legalArticle" data-lovdata-URL="LTI/forskrift/2002-08-29-1272/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Bruk av PC ved skriftlig eksamen under tilsyn</span></h2><ul class="defaultList"><li data-li-identifier="1." data-name="1."><article class="listArticle" id="paragraf-16-punkt-1"><article class="legalP" id="paragraf-16-punkt-1-ledd-1">Ansvarlig ved høgskolen må kontrollere at bare nødvendig programvare ligger på harddisk eller er tilgjengelig på diskett.</article></article></li><li data-li-identifier="2." data-name="2."><article class="listArticle" id="paragraf-16-punkt-2"><article class="legalP" id="paragraf-16-punkt-2-ledd-1">Kandidaten får utlevert tom diskett som skal brukes ved besvarelsen.</article></article></li><li data-li-identifier="3." data-name="3."><article class="listArticle" id="paragraf-16-punkt-3"><article class="legalP" id="paragraf-16-punkt-3-ledd-1">Høgskolen er ikke ansvarlig for tap av tekst eller data som følge av strømbrudd eller feil ved maskinen. Kandidaten må selv sørge for å ta nødvendige sikkerhetskopier underveis.</article></article></li><li data-li-identifier="4." data-name="4."><article class="listArticle" id="paragraf-16-punkt-4"><article class="legalP" id="paragraf-16-punkt-4-ledd-1">Eksamensbesvarelsen skal leveres i utskrift påført kandidatnummer sammen med utlevert diskett.</article></article></li></ul></article><article class="legalArticle" data-lovdata-URL="LTI/forskrift/2002-08-29-1272/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Hjemmeeksamen</span></h2><ul class="defaultList"><li data-li-identifier="1." data-name="1."><article class="listArticle" id="paragraf-17-punkt-1"><article class="legalP" id="paragraf-17-punkt-1-ledd-1">Besvarelsen skal være innlevert eksamensansvarlig innen det tidspunkt som er bestemt . Kandidater som bor mer enn 10 mil fra høgskolen, kan postlegge besvarelsen. Det må da foreligge dokumentasjon fra postverket på at den er postlagt innen innleveringsfristen.</article></article></li><li data-li-identifier="2." data-name="2."><article class="listArticle" id="paragraf-17-punkt-2"><article class="legalP" id="paragraf-17-punkt-2-ledd-1">Besvarelsen skal sendes/leveres i det antall eksemplarer som tilsvarer antall medlemmer i eksamenskommisjonen. Kandidaten må selv sørge for å ha en kopi. Besvarelsen skal ikke påføres navn, men kandidatnummer som er utdelt før eller ved utlevering av oppgaven.</article></article></li><li data-li-identifier="3." data-name="3."><article class="listArticle" id="paragraf-17-punkt-3"><article class="legalP" id="paragraf-17-punkt-3-ledd-1">Kandidaten skal vise gyldig legitimasjon og semesterkort ved utlevering av oppgaven.</article></article></li><li data-li-identifier="4." data-name="4."><article class="listArticle" id="paragraf-17-punkt-4"><article class="legalP" id="paragraf-17-punkt-4-ledd-1">Kandidater har ikke krav på å få returnert eventuelle vedlegg til sine eksamensbesvarelser.</article></article></li></ul></article><article class="legalArticle" data-lovdata-URL="LTI/forskrift/2002-08-29-1272/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Fusk</span></h2><article class="legalP" id="paragraf-18-ledd-1">Dersom det under eksamen eller sensurering oppstår mistanke om fusk eller forsøk på fusk, skal studenten straks gjøres oppmerksom på at han/hun vil bli rapportert. Dette gjelder også for student som eventuelt yter hjelp. Ved skriftlig eksamen under tilsyn kan studenten velge om han/hun vil fortsette eller avbryte prøven. Fusk eller forsøk på fusk ved hjemmeeksamen kan være kopiering eller avskrivning av litteratur uten henvisninger. Det gjelder også dersom besvarelsen er preget av manglende selvstendighet i arbeidet, f.eks fordi besvarelsen er svært lik en annen/andre besvarelser, eller fordi den åpenbart er utført av andre enn studenten.</article><article class="legalP" id="paragraf-18-ledd-2">Konsekvenser for studenten ved fusk/forsøk på fusk framgår av lov om universiteter og høgskoler § 42 og § 54. Styret ved Høgskolen i Oslo har fastsatt egne retningslinjer ved behandling av fusk/forsøk på fusk til eksamen.</article></article><article class="legalArticle" data-lovdata-URL="LTI/forskrift/2002-08-29-1272/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Klage og begrunnelse</span></h2><article class="legalP" id="paragraf-19-ledd-1">Klagereglene er fastsatt i lov om universiteter og høgskoler § 51 og § 52.</article><article class="legalP" id="paragraf-19-ledd-2">Klage over formelle feil ved eksamen eller prøve skal avgjøres av klagenemnda ved Høgskolen i Oslo. Fristen for å klage er tre uker etter at kandidaten er eller burde vært kjent med det forhold som begrunner klagen. Slik klage skal framsettes skriftlig, være begrunnet og sendes til avdelingsadministrasjonen i første instans. Finner ikke avdelingen grunn til å gi medhold i klagen, skal denne videresendes via administrasjonen til klagenemnda.</article><article class="legalP" id="paragraf-19-ledd-3">Finner klagenemnda at det er begått feil og at dette kan ha hatt betydning for kandidaters prestasjon eller bedømmelsen av disse, kan det bestemmes at det skal foretas ny sensurering eller holdes ny eksamen eller prøve.</article><article class="legalP" id="paragraf-19-ledd-4">Studenten har rett til begrunnelse for karakterfastsettingen av sine prestasjoner. Ved muntlig eksamen eller bedømmelse av praktiske ferdigheter må krav om begrunnelse framsettes umiddelbart etter at karakteren er meddelt. For øvrige bedømmelser er fristen en uke, men aldri senere enn tre uker fra karakteren ble kunngjort.</article><article class="legalP" id="paragraf-19-ledd-5">Dersom det er utarbeidet retningslinjer for bedømmelsen skal de gjøres tilgjengelige i ettertid ved gjennomsyn for studenter som ber om det.</article><article class="legalP" id="paragraf-19-ledd-6">Studenten kan klage skriftlig over karakterfastsettingen innen tre uker etter at resultatet er kunngjort. Ny sensurering skal da foretas. Foreligger det samtidig klage over formelle feil eller er krav om begrunnelse framsatt, løper klagefristen fra det foreligger avgjørelse av klagen eller begrunnelse er gitt.</article><article class="legalP" id="paragraf-19-ledd-7">Ved løpende vurdering avgjør avdelingsstyret når det kan framsettes klage, ved den enkelte prøve, oppgave eller annen vurdering eller bare når resultatet fra fag, emne eller emnegruppe er kunngjort.</article><article class="legalP" id="paragraf-19-ledd-8">Karakterfastsetting av muntlige prøver, vurdering av praksisopplæring og andre prestasjoner som ikke lar seg etterprøve, kan ikke påklages. Bare formelle feil kan påklages.</article><article class="legalP" id="paragraf-19-ledd-9">Ved ny sensurering etter klage på formelle feil ved eksamen eller klage over karakterfastsetting, skal det benyttes to nye sensorer, hvorav minst en ekstern. Karakterfastsetting ved ny sensurering kan ikke påklages.</article></article><article class="legalArticle" data-lovdata-URL="LTI/forskrift/2002-08-29-1272/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Vitnemål</span></h2><ul class="defaultList"><li data-li-identifier="1." data-name="1."><article class="listArticle" id="paragraf-20-punkt-1"><article class="legalP" id="paragraf-20-punkt-1-ledd-1">Vitnemål skal utstedes etter avsluttet grad eller yrkesutdanning.</article></article></li><li data-li-identifier="2." data-name="2."><article class="listArticle" id="paragraf-20-punkt-2"><article class="legalP" id="paragraf-20-punkt-2-ledd-1">Mindre enheter eller ikke fullførte grader eller yrkesutdanninger dokumenteres ved karakterutskrift.</article></article></li><li data-li-identifier="3." data-name="3."><article class="listArticle" id="paragraf-20-punkt-3"><article class="legalP" id="paragraf-20-punkt-3-ledd-1">Diploma Supplement utferdiges til studenter som får utstedt vitnemål.</article></article></li><li data-li-identifier="4." data-name="4."><article class="listArticle" id="paragraf-20-punkt-4"><article class="legalP" id="paragraf-20-punkt-4-ledd-1">På vitnemål og karakterutskrift skal det angis hvilket semester eksamen er avlagt. Hvis en student etter fullført yrkesutdanning eller grad på nytt avlegger eksamen i emne eller fag som inngår i vedkommende fageksamen og grad, utstedes ny karakterutskrift. Dersom den nye karakteren inngår som del av en samlekarakter, kan det etter søknad utstedes nytt vitnemål.</article></article></li><li data-li-identifier="5." data-name="5."><article class="listArticle" id="paragraf-20-punkt-5"><article class="legalP" id="paragraf-20-punkt-5-ledd-1">Dersom en student har fått fritak for eksamen etter reglene i § 6, skal dette framgå av vitnemålet.</article></article></li><li data-li-identifier="6." data-name="6."><article class="listArticle" id="paragraf-20-punkt-6"><article class="legalP" id="paragraf-20-punkt-6-ledd-1">Dersom en privatist har fått sine kunnskaper og ferdigheter prøvet på en annen måte enn studenter som er tatt opp til studiet, skal det angis på vitnemålet.</article></article></li><li data-li-identifier="7." data-name="7."><article class="listArticle" id="paragraf-20-punkt-7"><article class="legalP" id="paragraf-20-punkt-7-ledd-1">Høgskolen tildeler autorisasjon for helsepersonell, i forbindelse med utstedelse av vitnemål, når dette er fastsatt i forskrift gitt i medhold av lov av 2. juli 1999 nr. 64 om helsepersonell m.v. (helsepersonelloven).</article></article></li></ul></article><article class="legalArticle" data-lovdata-URL="LTI/forskrift/2002-08-29-1272/§21" data-name="§21" id="paragraf-21"><h2 class="legalArticleHeader"><span class="legalArticleValue">§ 21</span>. <span class="legalArticleTitle">Utfyllende regler</span></h2><article class="legalP" id="paragraf-21-ledd-1">Styret kan gi utfyllende regler innenfor rammen av denne forskrift.</article></article><article class="legalArticle" data-lovdata-URL="LTI/forskrift/2002-08-29-1272/§22" data-name="§22" id="paragraf-22"><h2 class="legalArticleHeader"><span class="legalArticleValue">§ 22</span>. <span class="legalArticleTitle">Ikrafttredelse</span></h2><article class="legalP" id="paragraf-22-ledd-1">Forskriften trer i kraft fra 1. september 2002. Fra samme dato oppheves forskrift av 21. mars 1996 nr. 708 om eksamen ved Høgskolen i Oslo og forskrift av 20. juni 1996 nr. 712 om adgang til å gå opp til eksamen m.v. som privatist ved Høgskolen i Oslo.</article></article></main></body></html>