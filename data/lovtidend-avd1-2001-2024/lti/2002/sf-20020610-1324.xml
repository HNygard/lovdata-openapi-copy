<!DOCTYPE html><html lang="no"><head><title>Forskrift om krav til bachelorgraden ved Høgskolen i Østfold.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-06-10-1324</dd><dt class="dokid">DokumentID</dt><dd class="dokid">LTI/forskrift/2002-06-10-1324</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 17</dd><dt class="dateInForce">I kraft fra</dt><dd class="dateInForce">2003-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-22/§45</li><li>forskrift/2002-10-11-1124/§36</li></ul></dd><dt class="dateOfPublication">Kunngjort</dt><dd class="dateOfPublication">2002-12-03</dd><dt class="journalNumber">Journalnummer</dt><dd class="journalNumber">2002-1150</dd><dt class="titleShort">Korttittel</dt><dd class="titleShort">Forskrift om bachelorgraden ved HiØ</dd><dt class="title">Tittel</dt><dd class="title">Forskrift om krav til bachelorgraden ved Høgskolen i Østfold.</dd><dt class="miscInformation">Annet om dokumentet</dt><dd class="miscInformation">Fastsatt av styret for Høgskolen i Østfold 10. juni 2002 med hjemmel i lov av 12. mai 1995 nr. 22 om universiteter og høgskoler § 45, jf. kgl.res. av 11. oktober 2002 nr. 1124 § 36.</dd><dt class="refid">RefID</dt><dd class="refid">forskrift/2002-06-10-1324</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om krav til bachelorgraden ved Høgskolen i Østfold.<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Krav til bachelorgradens omfang og innhold</li><li>§ 4. Fritak for eksamen eller prøve</li><li>§ 5. Reduksjon i studiepoeng</li><li>§ 6. Vitnemål og vitnemålstillegg</li><li>§ 7. Overgangsordning mellom gammel og ny gradsstruktur</li><li>§ 8. Utfyllende bestemmelser</li><li>§ 9. Ikrafttredelse:</li><li>Utfyllende kommentarer til enkelte av paragrafene i forslag til forskrift:</li></ul></li></ul></dd></dl></header><main class="documentBody" data-lovdata-URL="LTI/forskrift/2002-06-10-1324" id="dokument"><h1>Forskrift om krav til bachelorgraden ved Høgskolen i Østfold.</h1><article class="legalArticle" data-lovdata-URL="LTI/forskrift/2002-06-10-1324/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften omhandler krav og myndighet knyttet til bredde og fordypning i bachelorgraden ved Høgskolen i Østfold.</article><article class="legalP" id="paragraf-1-ledd-2">Dersom det ikke er samsvar mellom forskriften og rammeplanen for en utdanning gjelder rammeplanen framfor forskriften.</article></article><article class="legalArticle" data-lovdata-URL="LTI/forskrift/2002-06-10-1324/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I forskriften gjelder følgende definisjoner:</article> <article class="defaultP" margin-top="true"><i>Studiepoeng</i></article><article class="legalP" id="paragraf-2-ledd-2">Beskriver arbeidsomfanget av et studium. Ett fullt studieår er normert til 60 studiepoeng.</article> <article class="defaultP" margin-top="true"><i>Emne</i></article><article class="legalP" id="paragraf-2-ledd-3">Den minste studiepoenggivende enhet som kan inngå i et fag, emnegruppe, studieprogram eller i en grad. Et emne skal normalt ha en størrelse på minst 10 studiepoeng og for øvrig være delelig med 5 studiepoeng.</article> <article class="defaultP" margin-top="true"><i>Fag</i></article><article class="legalP" id="paragraf-2-ledd-4">Beslektede emner som er samlet under én felles fagbetegnelse.</article> <article class="defaultP" margin-top="true"><i>Emnegruppe</i></article><article class="legalP" id="paragraf-2-ledd-5">Kombinasjon av emner fra ett eller flere fag/fagområder som gjennom fag- eller studieplan er definert til å utgjøre en samlet enhet.</article> <article class="defaultP" margin-top="true"><i>Studieprogram</i></article><article class="legalP" id="paragraf-2-ledd-6">Studieløp med et definert innhold til fag- eller studieplan, og med et omfang på minimum 30 studiepoeng som fører fram til en avsluttet eksamen eller grad.</article></article><article class="legalArticle" data-lovdata-URL="LTI/forskrift/2002-06-10-1324/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til bachelorgradens omfang og innhold</span></h2><article class="legalP" id="paragraf-3-ledd-1">Graden bachelor oppnås på grunnlag av eksamen i fag, emner, emnegrupper eller studieprogram av minimum 180 studiepoengs omfang.</article><article class="legalP" id="paragraf-3-ledd-2">Grunnlaget for graden skal omfatte ett av følgende:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">integrert yrkesrettet utdanning av minimum 180 studiepoengs omfang. Treårig profesjonsutdanning med nasjonal rammeplan gir rett til graden bachelor.</article></article></li><li data-li-identifier="b)" data-name="b)"><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">integrert yrkesrettet utdanning eller annet studieprogram av minimum 120 studiepoengs omfang kombinert med godkjent påbygning eller spesialisering innenfor samme eller annet fag/fagområde av minimum 60 studiepoengs omfang.</article></article></li><li data-li-identifier="c)" data-name="c)"><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">integrert yrkesrettet utdanning eller fordypning i fag, emner eller emnegrupper av minimum 90 studiepoengs omfang kombinert med fordypning i ytterligere ett fag, emner eller emnegrupper av minimum 60 studiepoengs omfang.</article><article class="legalP" id="paragraf-3-ledd-2-punkt-3-ledd-2">Frittstående emner som skal inngå i graden må ha et omfang på minimum 10 studiepoeng.</article></article></li></ul></article></article><article class="legalArticle" data-lovdata-URL="LTI/forskrift/2002-06-10-1324/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Fritak for eksamen eller prøve</span></h2><article class="legalP" id="paragraf-4-ledd-1">Det kan gis fritak for eksamen eller prøve som inngår i grunnlaget for bachelorgraden dersom tilsvarende krav er oppfylt gjennom tidligere avlagt eksamen eller prøve ved Høgskolen i Østfold eller annen utdanningsinstitusjon. Dokumentert realkompetanse kan også gi grunnlag for fritak.</article></article><article class="legalArticle" data-lovdata-URL="LTI/forskrift/2002-06-10-1324/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Reduksjon i studiepoeng</span></h2><article class="legalP" id="paragraf-5-ledd-1">Overlapping i faginnhold mellom fag/emner/emnegrupper/studieprogram som inngår i grunnlaget for bachelorgraden kan ikke utgjøre mer enn 10 studiepoeng totalt.</article><article class="legalP" id="paragraf-5-ledd-2">Overlapping utover 10 studiepoeng må kompenseres.</article></article><article class="legalArticle" data-lovdata-URL="LTI/forskrift/2002-06-10-1324/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Vitnemål og vitnemålstillegg</span></h2><article class="legalP" id="paragraf-6-ledd-1">For oppnådd bachelorgrad utstedes bachelorvitnemål.</article><article class="legalP" id="paragraf-6-ledd-2">På vitnemålet framgår hvilken utdanning eller studier kandidaten har gjennomført og som gir rett til graden bachelor.</article><article class="legalP" id="paragraf-6-ledd-3">Bachelorvitnemålet skrives ut på norsk. Et eget vitnemålstillegg (Diploma Supplement) gir en nærmere beskrivelse på engelsk av kandidatens utdanning og av det norske høgre utdanningssystemet.</article><article class="legalP" id="paragraf-6-ledd-4">For å få bachelorvitnemål fra Høgskolen i Østfold må minimum 60 studiepoeng være avlagt ved institusjonen.</article><article class="legalP" id="paragraf-6-ledd-5">Vitnemål for oppnådd bachelorgrad etter denne forskrifts § 3 annet ledd bokstav a og b utstedes automatisk til de kandidater som oppfyller kravene.</article><article class="legalP" id="paragraf-6-ledd-6">Vitnemål etter oppnådd bachelorgrad etter § 3 annet ledd bokstav c utstedes etter søknad. Søker må selv dokumentere at kravene er oppfylt.</article></article><article class="legalArticle" data-lovdata-URL="LTI/forskrift/2002-06-10-1324/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Overgangsordning mellom gammel og ny gradsstruktur</span></h2><article class="legalP" id="paragraf-7-ledd-1">Ny gradsstruktur innføres studieåret 2002/2003 slik at studenter som 1. januar 2003 eller senere oppfyller kravene til bachelorgrad, tildeles denne.</article><article class="legalP" id="paragraf-7-ledd-2">Kandidater som har fullført 3-årige utdanninger før innføring av ny gradsstruktur vil ikke få utstedt bachelorvitnemål.</article><article class="legalP" id="paragraf-7-ledd-3">Studenter som på tidspunkt for ikrafttredelse av denne forskriften har gjennomført studier og avlagt eksamener i fag/emner/emnegrupper av omfang minst 3 års normert studietid/180 studiepoeng uten å oppfylle kravene til bachelorgraden, gis anledning til å fullføre studiet som cand.mag. i løpet av en overgangsperiode på to år, dvs. senest innen 31. desember 2004.</article><article class="legalP" id="paragraf-7-ledd-4">En student kan ikke tildeles både graden bachelor og graden candidata/candidatus magisterii (cand.mag.-graden) på grunnlag av samme utdanning/studium, selv om grunnlaget for tildeling av cand.mag.-grad i omfang går utover grunnlaget for tildeling av bachelorgrad.</article><article class="legalP" id="paragraf-7-ledd-5">Cand.mag.-graden ved Høgskolen i Østfold oppheves med virkning fra 1. januar 2005.</article></article><article class="legalArticle" data-lovdata-URL="LTI/forskrift/2002-06-10-1324/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Utfyllende bestemmelser</span></h2><article class="legalP" id="paragraf-8-ledd-1">Styret for Høgskolen i Østfold kan fastsette utfyllende bestemmelser til denne forskriften.</article></article><article class="legalArticle" data-lovdata-URL="LTI/forskrift/2002-06-10-1324/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse:</span></h2><article class="legalP" id="paragraf-9-ledd-1">Forskriften trer i kraft fra 1. januar 2003.</article></article><section class="section" id="kapittel-1" data-lovdata-URL="LTI/forskrift/2002-06-10-1324/KAPITTEL_1"><h2><i>Utfyllende kommentarer til enkelte av paragrafene i forslag til forskrift:</i></h2><article class="defaultP"><i>Til § 2</i></article><article class="legalP" id="kapittel-1-ledd-1">Universitetsloven benytter betegnelsen fag, emner og emnegruppe uten at dette er nærmere definert. Denne forskriften benytter definisjonene som Universitets- og høgskolerådets studieutvalg har foreslått.</article> <article class="defaultP" margin-top="true">Eks. på studieprogram etter forskriftens definisjon:<p class="leddfortsettelse">1-årig praktisk-pedagogisk utdanning, 2-årig høgskolekandidat, 3-årig yrkesutdanning (sykepleier, ingeniør, førskolelærer).</p></article> <article class="defaultP" margin-top="true"><i>Til § 3</i></article><article class="legalP" id="kapittel-1-ledd-2">Departementet har ikke gjort skilnad på profesjons- og yrkesretta utdanning i sitt forslag til mastergradforskrift. Integrert yrkesrettet utdanning vil etter dette for eksempel være 2-årig tannpleierutdanning, 3-årig sykepleier, høgskoleingeniørutdanning etc.</article> <article class="defaultP" margin-top="true"><i> Til bokstav a</i></article><article class="legalP" id="kapittel-1-ledd-3">Henspiller på 3-årige integrerte utdanninger tidligere definert som «yrkesutdanninger» – førskolelærer, sykepleier. Høgskolen i Østfolds godkjenning av bachelorstudium i språk med internasjonal markedskommunikasjon eller bachelorstudium i informatikk vil være et slikt integrert yrkesrettet utdanning.</article> <article class="defaultP" margin-top="true"><i>Til bokstav b</i></article><article class="legalP" id="kapittel-1-ledd-4">Henspiller på studieprogram etter en 2 + 1-modell. For eksempel høgskolekandidat i økonomisk-administrative fag kombinert med et egnet årsstudium innenfor samme eller annet fag/fagområde.</article> <article class="defaultP" margin-top="true"><i>Til bokstav c</i></article><article class="legalP" id="kapittel-1-ledd-5">Henspiller på en mindre fast strukturert bachelor. Denne «frie» bachelorgraden forutsetter altså ikke at studentene følger et fast strukturert studieprogram, men følger en egen definert studieplan for hele det 3-årige løpet. Begrensningene i denne bachelorgraden ligger i bestemmelse om dybde og bredde som foreslås til 90 studiepoeng i dybde og 60 studiepoeng i bredde. Dette er de samme dybde og breddekrav som er stilt til cand.mag.-grad. Selv om denne var 4-årig bør dybde og breddekrav beholdes uforandret for å sikre at graden ikke medfører en betydelig kvalitetssenking. Intensjonen med omlegging av gradsstruktur var kvalitetsforbedring, derfor opprettholdes kravet om fordypning og bredde som ovenfor nevnt.</article><article class="legalP" id="kapittel-1-ledd-6">Det foreslås at frittstående emner som skal godskrives i graden skal ha et minimumsomfang på 10 studiepoeng, dette er i tråd med HiØs bestemmelser (brev av ...) om at minste enhet i nye studieplanmoduler skal være minimum 10 studiepoeng (i særlige tilfeller kan en godta 5 studiepoeng) og for øvrig skal enhetene være delelige med 5.</article> <article class="defaultP" margin-top="true">(Merk: I gjeldende forskrift for eksamen ved HiØ er minste eksamensenhet 4 vekttall – dette betyr at krav til omfang i ny bachelorgrad vil ligger noe under dagens krav).</article><article class="legalP" id="kapittel-1-ledd-7">Ex.phil. og Ex.fac. som hver skal ha et omfang på 10 studiepoeng kan inngå i graden (frie studiepoeng).</article> <article class="defaultP" margin-top="true"><i>Til § 9</i></article><article class="legalP" id="kapittel-1-ledd-8">Forskriften trer i kraft fra det tidspunkt styret for Høgskolen i Østfold bestemmer.</article><article class="legalP" id="kapittel-1-ledd-9">En foreslår 1. januar 2003 for å sikre at de studenter som må ha ny/utsatt prøve høsten 2002 kan sluttføre den etter gammel ordning og få vitnemål etter denne ordning.</article></section></main></body></html>