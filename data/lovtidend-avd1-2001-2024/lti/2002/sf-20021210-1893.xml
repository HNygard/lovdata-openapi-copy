<!DOCTYPE html><html lang="no"><head><title>Forskrift om eksamen ved Høgskolen i Molde.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-12-10-1893</dd><dt class="dokid">DokumentID</dt><dd class="dokid">LTI/forskrift/2002-12-10-1893</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 13 s 2046</dd><dt class="dateInForce">I kraft fra</dt><dd class="dateInForce">2003-08-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1996-06-04-589</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-22</li></ul></dd><dt class="dateOfPublication">Kunngjort</dt><dd class="dateOfPublication">2003-09-12</dd><dt class="journalNumber">Journalnummer</dt><dd class="journalNumber">2003-0946</dd><dt class="titleShort">Korttittel</dt><dd class="titleShort">Forskrift om eksamen ved HiMolde</dd><dt class="title">Tittel</dt><dd class="title">Forskrift om eksamen ved Høgskolen i Molde.</dd><dt class="miscInformation">Annet om dokumentet</dt><dd class="miscInformation">Fastsatt av styret ved Høgskolen i Molde 10. desember 2002 med hjemmel i lov av 12. mai 1995 nr. 22 om universiteter og høgskoler.</dd><dt class="refid">RefID</dt><dd class="refid">forskrift/2002-12-10-1893</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om eksamen ved Høgskolen i Molde.<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Adgang til eksamen</li><li>§ 4. Fritak fra eksamen</li><li>§ 5. Utsatt og ny eksamen</li><li>§ 6. Vurderingsformer</li><li>§ 7. Vurderingsskala</li><li>§ 8. Oppmelding til eksamen</li><li>§ 9. Eksamen under spesielle vilkår</li><li>§ 10. Bruk av hjelpemidler ved skriftlig skoleeksamen</li><li>§ 11. Sensur</li><li>§ 12. Klage over formelle feil ved eksamen</li><li>§ 13. Begrunnelse for og klage over karakterfastsettelsen (§ 52)</li><li>§ 14. Privatister</li><li>§ 15. Vitnemål – karakterutskrift</li><li>§ 16. Forholdet til nasjonale rammeplaner</li><li>§ 17. Utfyllende bestemmelser</li><li>§ 18. Retningslinjer for gjennomføring av eksamen</li><li>§ 19. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2002-12-10-1893" id="dokument"><h1>Forskrift om eksamen ved Høgskolen i Molde.</h1><article class="legalArticle" data-lovdata-URL="LTI/forskrift/2002-12-10-1893/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskriften gjelder for alle kandidater (studenter og privatister) som går opp til eksamen ved Høgskolen i Molde, og omfatter vurderingsformer der resultatet inngår i vitnemål/karakterutskrift eller regnes med i en karakter som inngår i vitnemål/karakterutskrift.</article></article><article class="legalArticle" data-lovdata-URL="LTI/forskrift/2002-12-10-1893/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><ul class="defaultList"><li data-li-identifier="1." data-name="1."><article class="listArticle" id="paragraf-2-punkt-1"><article class="legalP" id="paragraf-2-punkt-1-ledd-1">Med <i>loven</i> menes i denne forskriften lov av 12 mai 1995 nr. 22 om universiteter og høgskoler.</article></article></li><li data-li-identifier="2." data-name="2."><article class="listArticle" id="paragraf-2-punkt-2"><article class="legalP" id="paragraf-2-punkt-2-ledd-1"><i>Rammeplan</i> er en nasjonal plan som beskriver mål for, omfang av, innhold i og organisering av studier. Rammeplaner fastsettes av departementet.</article></article></li><li data-li-identifier="3." data-name="3."><article class="listArticle" id="paragraf-2-punkt-3"><article class="legalP" id="paragraf-2-punkt-3-ledd-1"><i>Fagplan</i> er en konkretisering av det faglige innholdet som er regulert av nasjonale rammeplaner.</article></article></li><li data-li-identifier="4." data-name="4."><article class="listArticle" id="paragraf-2-punkt-4"><article class="legalP" id="paragraf-2-punkt-4-ledd-1"><i>Studieplan</i> er en plan som beskriver innhold i og organisering av studier som ikke har sentralt fastsatte rammeplaner.</article></article></li><li data-li-identifier="5." data-name="5."><article class="listArticle" id="paragraf-2-punkt-5"><article class="legalP" id="paragraf-2-punkt-5-ledd-1"><i>Studium</i> er en selvstendig enhet godkjent av høgskolestyret eller departementet.</article></article></li><li data-li-identifier="6." data-name="6."><article class="listArticle" id="paragraf-2-punkt-6"><article class="legalP" id="paragraf-2-punkt-6-ledd-1"><i>Fag, emne, emnegruppe, tema og kurs</i> er synonyme begreper i denne forskriften.</article></article></li><li data-li-identifier="7." data-name="7."><article class="listArticle" id="paragraf-2-punkt-7"><article class="legalP" id="paragraf-2-punkt-7-ledd-1"><i>Student</i> er en person som er tatt opp til et studium eller et fag ved Høgskolen i Molde.</article></article></li><li data-li-identifier="8." data-name="8."><article class="listArticle" id="paragraf-2-punkt-8"><article class="legalP" id="paragraf-2-punkt-8-ledd-1"><i>Privatist</i> er en person som avlegger eksamen ved høgskolen uten å være opptatt på et fag eller studium.</article></article></li><li data-li-identifier="9." data-name="9."><article class="listArticle" id="paragraf-2-punkt-9"><article class="legalP" id="paragraf-2-punkt-9-ledd-1"><i>Kandidat</i> er en student eller privatist som gjennomfører eksamen.</article></article></li><li data-li-identifier="10." data-name="10."><article class="listArticle" id="paragraf-2-punkt-10"><article class="legalP" id="paragraf-2-punkt-10-ledd-1"><i>Studiepoeng</i> er mål på arbeidsvolumet i de enkelte enheter i et studieprogram. 60 studiepoeng tilsvarer ett års studium på fulltid.</article></article></li><li data-li-identifier="11." data-name="11."><article class="listArticle" id="paragraf-2-punkt-11"><article class="legalP" id="paragraf-2-punkt-11-ledd-1"><i>Eksamen</i> <ul class="defaultList"><li data-li-identifier="1." data-name="1."><article class="listArticle" id="paragraf-2-punkt-11-ledd-1-punkt-1"><article class="legalP" id="paragraf-2-punkt-11-ledd-1-punkt-1-ledd-1">Begrepet eksamen dekker alle former for formell vurdering som inngår i vitnemål/karakterutskrift, eller regnes med ved fastsetting av en karakter som inngår i vitnemål/karakterutskrift.</article></article></li><li data-li-identifier="2." data-name="2."><article class="listArticle" id="paragraf-2-punkt-11-ledd-1-punkt-2"><article class="legalP" id="paragraf-2-punkt-11-ledd-1-punkt-2-ledd-1">Deleksamen er vurdering som inngår i beregningen av endelig karakter i et fag.</article></article></li><li data-li-identifier="3." data-name="3."><article class="listArticle" id="paragraf-2-punkt-11-ledd-1-punkt-3"><article class="legalP" id="paragraf-2-punkt-11-ledd-1-punkt-3-ledd-1">Utsatt eksamen er eksamen som arrangeres for studenter som har vært syke, eller har hatt annet gyldig dokumentert fravær og dermed ikke fått endelig karakter i et fag.</article></article></li><li data-li-identifier="4." data-name="4."><article class="listArticle" id="paragraf-2-punkt-11-ledd-1-punkt-4"><article class="legalP" id="paragraf-2-punkt-11-ledd-1-punkt-4-ledd-1">Ny eksamen er eksamen som arrangeres for studenter som har fått strykkarakter som endelig karakter i et fag.</article></article></li></ul></article></article></li><li data-li-identifier="12." data-name="12."><article class="listArticle" id="paragraf-2-punkt-12"><article class="legalP" id="paragraf-2-punkt-12-ledd-1">Hvilke eksamener som inngår i endelig vurderingen i et fag/emne vil normalt framgå av studie- eller fagplaner.</article></article></li></ul></article><article class="legalArticle" data-lovdata-URL="LTI/forskrift/2002-12-10-1893/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Adgang til eksamen</span></h2><ul class="defaultList"><li data-li-identifier="1." data-name="1."><article class="listArticle" id="paragraf-3-punkt-1"><article class="legalP" id="paragraf-3-punkt-1-ledd-1">Retten til å gå opp til eksamen er fastsatt i lovens § 40.</article></article></li><li data-li-identifier="2." data-name="2."><article class="listArticle" id="paragraf-3-punkt-2"><article class="legalP" id="paragraf-3-punkt-2-ledd-1">For å kunne gå opp til eksamen må en kandidat være registrert og ha betalt semesteravgift i henhold til lov og forskrift om studentsamskipnader.</article></article></li><li data-li-identifier="3." data-name="3."><article class="listArticle" id="paragraf-3-punkt-3"><article class="legalP" id="paragraf-3-punkt-3-ledd-1">Frist for registrering og oppmelding kunngjøres ved semesterstart.</article></article></li><li data-li-identifier="4." data-name="4."><article class="listArticle" id="paragraf-3-punkt-4"><article class="legalP" id="paragraf-3-punkt-4-ledd-1">For å kunne ta eksamen i et emne, kan det være krav om at bestemte eksamener, forkurs eller oppgaver skal være fullført eller det kan være krav om å ha deltatt i obligatorisk undervisning og/eller praksis. Disse bestemmelsene skal gå frem av studie- og fagplan. Bare de kandidater som fyller disse kravene har rett til å gå opp til eksamen i det aktuelle emnet.</article></article></li><li data-li-identifier="5." data-name="5."><article class="listArticle" id="paragraf-3-punkt-5"><article class="legalP" id="paragraf-3-punkt-5-ledd-1">Retten til å fortsette på et studium, kan reguleres ved særskilte krav for hvert enkelt studium. Slike krav blir fastsatt av instituttstyrene, og skal gå frem av studie- og fagplan.</article></article></li><li data-li-identifier="6." data-name="6."><article class="listArticle" id="paragraf-3-punkt-6"><article class="legalP" id="paragraf-3-punkt-6-ledd-1">En kandidat har rett til å framstille seg til eksamen i inntil ett år ut over normert studietid uten å betale eksamensavgift som privatist. Dersom fagplan eller studieplan i mellomtiden er endret, kan ikke personen kreve å få gå opp til eksamen etter de tidligere gjeldende regler og pensum.</article></article></li><li data-li-identifier="7." data-name="7."><article class="listArticle" id="paragraf-3-punkt-7"><article class="legalP" id="paragraf-3-punkt-7-ledd-1">Når det gjelder ny eksamen i emner som høgskolen har sluttet å tilby, kan det gis tilbud om ny eksamen i det tidligere pensum i inntil ett år.</article></article></li></ul></article><article class="legalArticle" data-lovdata-URL="LTI/forskrift/2002-12-10-1893/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Fritak fra eksamen</span></h2><ul class="defaultList"><li data-li-identifier="1." data-name="1."><article class="listArticle" id="paragraf-4-punkt-1"><article class="legalP" id="paragraf-4-punkt-1-ledd-1">En student kan få fritak for eksamen eller prøve når det kan bekreftes at tilsvarende eksamen eller prøve er tatt ved samme eller annen institusjon. Instituttstyrene avgjør saker om fritak etter uttalelse fra faglærer.</article></article></li></ul></article><article class="legalArticle" data-lovdata-URL="LTI/forskrift/2002-12-10-1893/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Utsatt og ny eksamen</span></h2><ul class="defaultList"><li data-li-identifier="1." data-name="1."><article class="listArticle" id="paragraf-5-punkt-1"><article class="legalP" id="paragraf-5-punkt-1-ledd-1">Grunnlaget for å arrangere ny og utsatt eksamen er at én eller flere kandidater har strøket, eller har gyldig fravær ved eksamen.</article></article></li><li data-li-identifier="2." data-name="2."><article class="listArticle" id="paragraf-5-punkt-2"><article class="legalP" id="paragraf-5-punkt-2-ledd-1">Ny og utsatt eksamen kan ha en annen vurderingsform enn ordinær eksamen.</article></article></li><li data-li-identifier="3." data-name="3."><article class="listArticle" id="paragraf-5-punkt-3"><article class="legalP" id="paragraf-5-punkt-3-ledd-1">Kandidater som ønsker det, har anledning til å melde seg opp til utsatt eller ny eksamen dersom slik eksamen arrangeres.</article></article></li></ul></article><article class="legalArticle" data-lovdata-URL="LTI/forskrift/2002-12-10-1893/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Vurderingsformer</span></h2><ul class="defaultList"><li data-li-identifier="1." data-name="1."><article class="listArticle" id="paragraf-6-punkt-1"><article class="legalP" id="paragraf-6-punkt-1-ledd-1">Styret for Høgskolen i Molde godkjenner vurderingsformer for det enkelte studium, jf. lovens § 46 nr. 5.</article></article></li><li data-li-identifier="2." data-name="2."><article class="listArticle" id="paragraf-6-punkt-2"><article class="legalP" id="paragraf-6-punkt-2-ledd-1">Vurderingsformer skal være nedfelt i fag- eller studieplaner for det enkelte studium. Det skal gå fram av fag- og studieplaner hvilke vurderingsformer som har status som eksamen og hvilke som har status som forprøver. Det skal eksplisitt framgå hvilke arbeidskrav som er vilkår for å framstille seg til eksamen.</article></article></li><li data-li-identifier="3." data-name="3."><article class="listArticle" id="paragraf-6-punkt-3"><article class="legalP" id="paragraf-6-punkt-3-ledd-1">Eksamen kan bestå av flere deleksamener. Deleksamener kan ha forskjellig vurderingsform og blir normalt avviklet til forskjellig tidspunkt. Det skal gå fram av fag- eller studieplan hvordan ulike deleksamener skal vektes i forhold til hverandre ved sammenslåing av karakterer. Hvilke eksamener som gir grunnlag for tittel er fastsatt i egne rammeplaner og studieplaner.</article></article></li><li data-li-identifier="4." data-name="4."><article class="listArticle" id="paragraf-6-punkt-4"><article class="legalP" id="paragraf-6-punkt-4-ledd-1">Fag eller emne kan ha egen eksamensordning for kandidater som ikke har normal studieprogresjon.</article></article></li><li data-li-identifier="5." data-name="5."><article class="listArticle" id="paragraf-6-punkt-5"><article class="legalP" id="paragraf-6-punkt-5-ledd-1">Høgskolestyret kan fastsette utfyllende bestemmelser angående vurderingsformer, jf. § 17.</article></article></li></ul></article><article class="legalArticle" data-lovdata-URL="LTI/forskrift/2002-12-10-1893/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Vurderingsskala</span></h2><ul class="defaultList"><li data-li-identifier="1." data-name="1."><article class="listArticle" id="paragraf-7-punkt-1"><article class="legalP" id="paragraf-7-punkt-1-ledd-1">Vurderingsuttrykket ved eksamener skal være enten a) bestått/ikke bestått, eller b) en gradert skala fra A til F, der A er beste og E dårligste ståkarakter, F gis ved stryk, jf. lovens § 50 nr. 6. Karakteren E er nedre krav for bestått eksamen. Kandidater som ikke oppnår E eller bedre, får oppgitt «Ikke bestått».</article></article></li><li data-li-identifier="2." data-name="2."><article class="listArticle" id="paragraf-7-punkt-2"><article class="legalP" id="paragraf-7-punkt-2-ledd-1">Når en student har tatt eksamen på nytt, gjelder den beste karakteren.</article></article></li><li data-li-identifier="3." data-name="3."><article class="listArticle" id="paragraf-7-punkt-3"><article class="legalP" id="paragraf-7-punkt-3-ledd-1">Fram til 1. august 2003 benyttes karakterskalaen fra 1.0 til 6.0 med 1.0 som beste karakter.</article></article></li></ul></article><article class="legalArticle" data-lovdata-URL="LTI/forskrift/2002-12-10-1893/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Oppmelding til eksamen</span></h2><ul class="defaultList"><li data-li-identifier="1." data-name="1."><article class="listArticle" id="paragraf-8-punkt-1"><article class="legalP" id="paragraf-8-punkt-1-ledd-1">Alle kandidater må selv melde seg opp til eksamen innen fastsatte frister med unntak for studier som har automatisk oppmelding.</article></article></li><li data-li-identifier="2." data-name="2."><article class="listArticle" id="paragraf-8-punkt-2"><article class="legalP" id="paragraf-8-punkt-2-ledd-1">En student som på grunn av sykdom eller annet lovlig fravær ikke kan gå opp til ordinær eksamen, eller må avbryte ordinær eksamen av samme grunner, må selv sørge for å melde seg opp til utsatt eksamen i emnet med unntak for studier som har automatisk oppmelding.</article></article></li></ul></article><article class="legalArticle" data-lovdata-URL="LTI/forskrift/2002-12-10-1893/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Eksamen under spesielle vilkår</span></h2><ul class="defaultList"><li data-li-identifier="1." data-name="1."><article class="listArticle" id="paragraf-9-punkt-1"><article class="legalP" id="paragraf-9-punkt-1-ledd-1">Kandidater som av medisinske eller andre grunner har behov for spesielle ordninger i forbindelse med eksamen, må søke om dette ved semesterstart eller innen fastsatte frister. Behovet må dokumenteres med legeattest eller attest fra andre sakkyndige. Attestasjonen må inneholde en spesifikasjon av behovet for spesielle ordninger i en eksamenssituasjon. Det skal normalt søkes for hvert semester.</article></article></li><li data-li-identifier="2." data-name="2."><article class="listArticle" id="paragraf-9-punkt-2"><article class="legalP" id="paragraf-9-punkt-2-ledd-1">Spesielle ordninger kan gis i form av fysiske tilrettelegginger, hjelpemidler og/eller utvidet tid til eksamen.</article></article></li><li data-li-identifier="3." data-name="3."><article class="listArticle" id="paragraf-9-punkt-3"><article class="legalP" id="paragraf-9-punkt-3-ledd-1">Kandidater som ikke har norsk som morsmål, skal normalt gis anledning til å bruke tospråklige ordbøker ved skriftlig skoleeksamen og anledning til å levere sine besvarelser på engelsk. I spesielle tilfeller kan en student etter søknad få oppgavetekst på engelsk.</article></article></li><li data-li-identifier="4." data-name="4."><article class="listArticle" id="paragraf-9-punkt-4"><article class="legalP" id="paragraf-9-punkt-4-ledd-1">Kandidater med dysleksi kan gis anledning til å bruke aktuelle hjelpemidler ved skriftlig skoleeksamen. Etter eget ønske kan disse også få legge ved eksamensbesvarelsen en attest som bekrefter funksjonshemningen.</article></article></li><li data-li-identifier="5." data-name="5."><article class="listArticle" id="paragraf-9-punkt-5"><article class="legalP" id="paragraf-9-punkt-5-ledd-1">Alternative eksamensformer kan i særlige tilfeller benyttes for kandidater som ikke kan gjennomføre eksamen med ordinær eksamensform.</article></article></li><li data-li-identifier="6." data-name="6."><article class="listArticle" id="paragraf-9-punkt-6"><article class="legalP" id="paragraf-9-punkt-6-ledd-1">Ved spesielle omstendigheter kan kandidaten få anledning til å avlegge eksamen ved andre høgskoler eller universitet. Kandidatene må dekke alle ekstrautgifter i forbindelse med slik eksamensavvikling.</article></article></li></ul></article><article class="legalArticle" data-lovdata-URL="LTI/forskrift/2002-12-10-1893/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Bruk av hjelpemidler ved skriftlig skoleeksamen</span></h2><ul class="defaultList"><li data-li-identifier="1." data-name="1."><article class="listArticle" id="paragraf-10-punkt-1"><article class="legalP" id="paragraf-10-punkt-1-ledd-1">Oversikt over tillatte hjelpemidler ved skriftlig skoleeksamen skal være oppført for hvert enkelt emne i fag- og studieplan, og det skal tydelig gå fram av eksamensoppgaven.</article></article></li><li data-li-identifier="2." data-name="2."><article class="listArticle" id="paragraf-10-punkt-2"><article class="legalP" id="paragraf-10-punkt-2-ledd-1">Kandidater har ikke anledning til å ta med seg mobiltelefon eller annet kommunikasjonsutstyr i eksamenslokalet.</article></article></li><li data-li-identifier="3." data-name="3."><article class="listArticle" id="paragraf-10-punkt-3"><article class="legalP" id="paragraf-10-punkt-3-ledd-1">Bruk av ulovlige hjelpemidler blir ansett som fusk. Har kandidaten slike hjelpemidler til disposisjon etter at eksamen er satt i gang, blir det ansett som forsøk på fusk.</article></article></li></ul></article><article class="legalArticle" data-lovdata-URL="LTI/forskrift/2002-12-10-1893/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Sensur</span></h2><ul class="defaultList"><li data-li-identifier="1." data-name="1."><article class="listArticle" id="paragraf-11-punkt-1"><article class="legalP" id="paragraf-11-punkt-1-ledd-1">Regler om sensur går fram av lovens § 50.</article></article></li><li data-li-identifier="2." data-name="2."><article class="listArticle" id="paragraf-11-punkt-2"><article class="legalP" id="paragraf-11-punkt-2-ledd-1">Styret oppnevner eksterne sensorer, jf. lovens § 50. Eksterne sensorer oppnevnes for fire år av gangen.</article></article></li><li data-li-identifier="3." data-name="3."><article class="listArticle" id="paragraf-11-punkt-3"><article class="legalP" id="paragraf-11-punkt-3-ledd-1">Instituttstyrene fastsetter hvordan ekstern sensor skal benyttes i vurderingsarbeidet. Disse bestemmelsene tas inn i fag- og studieplaner.</article></article></li><li data-li-identifier="4." data-name="4."><article class="listArticle" id="paragraf-11-punkt-4"><article class="legalP" id="paragraf-11-punkt-4-ledd-1">Dersom to sensorer ikke blir enige om karakterfastsetting, skal en tredje sensor trekkes inn.</article></article></li><li data-li-identifier="5." data-name="5."><article class="listArticle" id="paragraf-11-punkt-5"><article class="legalP" id="paragraf-11-punkt-5-ledd-1">Ved ny sensurering etter lovens § 51 nr. 1 og § 52 nr. 4 skal det oppnevnes minst to sensorer hvorav minst én ekstern, jf. lovens § 50 nr. 5.</article></article></li></ul></article><article class="legalArticle" data-lovdata-URL="LTI/forskrift/2002-12-10-1893/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Klage over formelle feil ved eksamen</span></h2><ul class="defaultList"><li data-li-identifier="1." data-name="1."><article class="listArticle" id="paragraf-12-punkt-1"><article class="legalP" id="paragraf-12-punkt-1-ledd-1">Den som har vært oppe til eksamen eller prøve, kan klage over formelle feil innen tre uker etter at vedkommende er kjent med forhold som begrunner klagen</article></article></li><li data-li-identifier="2." data-name="2."><article class="listArticle" id="paragraf-12-punkt-2"><article class="legalP" id="paragraf-12-punkt-2-ledd-1">Klage over formelle feil ved eksamen skal behandles av høgskolens klagenemnd, jf. lovens § 51.</article></article></li><li data-li-identifier="3." data-name="3."><article class="listArticle" id="paragraf-12-punkt-3"><article class="legalP" id="paragraf-12-punkt-3-ledd-1">Begrunnet klage sendes høgskolens administrasjon som legger den fram for klagenemnda.</article></article></li></ul></article><article class="legalArticle" data-lovdata-URL="LTI/forskrift/2002-12-10-1893/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Begrunnelse for og klage over karakterfastsettelsen (§ 52)</span></h2><ul class="defaultList"><li data-li-identifier="1." data-name="1."><article class="listArticle" id="paragraf-13-punkt-1"><article class="legalP" id="paragraf-13-punkt-1-ledd-1">En kandidat har rett til å få begrunnelse for karakterfastsettingen av sine prestasjoner. Begrunnelsen kan gis muntlig eller skriftlig etter sensors valg, jf. lovens § 52 nr. 1.</article></article></li><li data-li-identifier="2." data-name="2."><article class="listArticle" id="paragraf-13-punkt-2"><article class="legalP" id="paragraf-13-punkt-2-ledd-1">Ved klage på karakterfastsettelsen ved gruppeeksamen, må alle de som har vært vurdert samlet være enige i – og skrive under på klagen, jf. § 52 i loven.</article></article></li><li data-li-identifier="3." data-name="3."><article class="listArticle" id="paragraf-13-punkt-3"><article class="legalP" id="paragraf-13-punkt-3-ledd-1">Klage på karakterfastsettelsen ved eksamen, skal framsettes innen tre uker etter at eksamensresultatet er kunngjort.</article></article></li><li data-li-identifier="4." data-name="4."><article class="listArticle" id="paragraf-13-punkt-4"><article class="legalP" id="paragraf-13-punkt-4-ledd-1">Karakterfastsetting ved ny sensurering kan ikke påklages jf. § 52 nr. 6.</article></article></li><li data-li-identifier="5." data-name="5."><article class="listArticle" id="paragraf-13-punkt-5"><article class="legalP" id="paragraf-13-punkt-5-ledd-1">Studentene skal på forhånd være gjort oppmerksom på sine klagerettigheter.</article></article></li><li data-li-identifier="6." data-name="6."><article class="listArticle" id="paragraf-13-punkt-6"><article class="legalP" id="paragraf-13-punkt-6-ledd-1">Klager på karakter skal være skriftlig og bør begrunnes.</article></article></li><li data-li-identifier="7." data-name="7."><article class="listArticle" id="paragraf-13-punkt-7"><article class="legalP" id="paragraf-13-punkt-7-ledd-1">Det kan klages på sensuren for alle typer skriftlig eksamen, men ikke på endelig karakter som har vært justert etter muntlig eksamen, jf. § 51 og § 52.</article></article></li><li data-li-identifier="8." data-name="8."><article class="listArticle" id="paragraf-13-punkt-8"><article class="legalP" id="paragraf-13-punkt-8-ledd-1">Bedømmelse av muntlig prestasjon og vurdering av praksisopplæring eller lignende som etter sin art ikke lar seg etterprøve, kan ikke påklages. Klage på karakter ved muntlig eksamen kan bare gjelde formelle feil.</article></article></li><li data-li-identifier="9." data-name="9."><article class="listArticle" id="paragraf-13-punkt-9"><article class="legalP" id="paragraf-13-punkt-9-ledd-1">Ved bruk av løpende vurdering skal instituttene bestemme om studenten skal framsette klage etter vurdering av separat prøve, oppgave eller annen vurdering, eller om klage skal framsettes når resultatet fra fag, emne eller emnegruppe er kunngjort.</article></article></li></ul></article><article class="legalArticle" data-lovdata-URL="LTI/forskrift/2002-12-10-1893/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Privatister</span></h2><ul class="defaultList"><li data-li-identifier="1." data-name="1."><article class="listArticle" id="paragraf-14-punkt-1"><article class="legalP" id="paragraf-14-punkt-1-ledd-1">For å kunne gjennomføre eksamen, skal privatister være registrert og ha betalt vederlag for eksamen etter styrets fastsatte satser og i tillegg semesteravgift til studentsamskipnaden i henhold til gjeldende lov og forskrift.</article></article></li><li data-li-identifier="2." data-name="2."><article class="listArticle" id="paragraf-14-punkt-2"><article class="legalP" id="paragraf-14-punkt-2-ledd-1">Privatister må selv melde seg opp til sine eksamener innen de fastsatte frister.</article></article></li></ul></article><article class="legalArticle" data-lovdata-URL="LTI/forskrift/2002-12-10-1893/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Vitnemål – karakterutskrift</span></h2><ul class="defaultList"><li data-li-identifier="1." data-name="1."><article class="listArticle" id="paragraf-15-punkt-1"><article class="legalP" id="paragraf-15-punkt-1-ledd-1">Kandidater som oppfyller de samlede utdanningskrav som er gitt i ramme-, fag og studieplaner og kravene i loven, har rett til å få dokumentert utdanningen slik: <ul class="defaultList"><li data-li-identifier="a)" data-name="a)"><article class="listArticle" id="paragraf-15-punkt-1-ledd-1-punkt-1"><article class="legalP" id="paragraf-15-punkt-1-ledd-1-punkt-1-ledd-1">Kandidater som fullfører en profesjonsutdanning eller oppnår en grad skal ha vitnemål.</article></article></li><li data-li-identifier="b)" data-name="b)"><article class="listArticle" id="paragraf-15-punkt-1-ledd-1-punkt-2"><article class="legalP" id="paragraf-15-punkt-1-ledd-1-punkt-2-ledd-1">Kandidater som fullfører et studium som ikke gir vitnemål, skal ha endelig karakterutskrift.</article></article></li><li data-li-identifier="c)" data-name="c)"><article class="listArticle" id="paragraf-15-punkt-1-ledd-1-punkt-3"><article class="legalP" id="paragraf-15-punkt-1-ledd-1-punkt-3-ledd-1">Kandidater som fullfører enheter som ikke er dekket av bokstav a og b vil få karakterutskrift som omfatter alle eksamener bestått ved høgskolen.</article></article></li></ul></article></article></li><li data-li-identifier="2." data-name="2."><article class="listArticle" id="paragraf-15-punkt-2"><article class="legalP" id="paragraf-15-punkt-2-ledd-1">Kandidater som har fått fritak etter § 49 i loven, og som tilfredsstiller kravene til fullført studium, kan få vitnemål ved Høgskolen i Molde.</article></article></li><li data-li-identifier="3." data-name="3."><article class="listArticle" id="paragraf-15-punkt-3"><article class="legalP" id="paragraf-15-punkt-3-ledd-1">Normalt blir det skrevet ut bare ett vitnemål/en endelig karakterutskrift per kandidat. Dersom en kandidat forbedrer karakterer som inngår i vitnemålet/karakterutskriften, kan kandidaten kreve å få utskrevet nytt vitnemål/karakterutskrift. Tidligere utskrevet dokumentasjon må da innleveres.</article></article></li><li data-li-identifier="4." data-name="4."><article class="listArticle" id="paragraf-15-punkt-4"><article class="legalP" id="paragraf-15-punkt-4-ledd-1">Dersom en kandidat tar eksamen i fag eller emner med innhold som delvis overlapper hverandre, skal det foretas reduksjon av studiepoeng. Dette blir avgjort av studieadministrasjonen etter uttalelse fra vedkommende fagmiljø og studieleder. Reduksjonen av studiepoeng blir foretatt i det faget eller emnet som gir det gunstigste resultatet for studenten.</article></article></li><li data-li-identifier="5." data-name="5."><article class="listArticle" id="paragraf-15-punkt-5"><article class="legalP" id="paragraf-15-punkt-5-ledd-1">Vitnemål – eventuelt sammen med grunnlaget for vitnemål (endelig karakterutskrift) – skal som et minimum gi opplysninger om: <ul class="defaultList"><li data-li-identifier="-" data-name="-"><article class="listArticle" id="paragraf-15-punkt-5-ledd-1-punkt-1"><article class="legalP" id="paragraf-15-punkt-5-ledd-1-punkt-1-ledd-1">navn og fødselsnummer</article></article></li><li data-li-identifier="-" data-name="-"><article class="listArticle" id="paragraf-15-punkt-5-ledd-1-punkt-2"><article class="legalP" id="paragraf-15-punkt-5-ledd-1-punkt-2-ledd-1">hvilken utdanning som er gjennomført</article></article></li><li data-li-identifier="-" data-name="-"><article class="listArticle" id="paragraf-15-punkt-5-ledd-1-punkt-3"><article class="legalP" id="paragraf-15-punkt-5-ledd-1-punkt-3-ledd-1">tidspunkt for fullført utdanning</article></article></li><li data-li-identifier="-" data-name="-"><article class="listArticle" id="paragraf-15-punkt-5-ledd-1-punkt-4"><article class="legalP" id="paragraf-15-punkt-5-ledd-1-punkt-4-ledd-1">hvilken grad eller tittel som eventuelt er oppnådd</article></article></li><li data-li-identifier="-" data-name="-"><article class="listArticle" id="paragraf-15-punkt-5-ledd-1-punkt-5"><article class="legalP" id="paragraf-15-punkt-5-ledd-1-punkt-5-ledd-1">navn, studiepoeng, tidspunkt for avlagt eksamen og karakter for fag/kurs som er gitt avsluttende vurdering og som inngår i studiet</article></article></li><li data-li-identifier="-" data-name="-"><article class="listArticle" id="paragraf-15-punkt-5-ledd-1-punkt-6"><article class="legalP" id="paragraf-15-punkt-5-ledd-1-punkt-6-ledd-1">hvilke emner kandidaten eventuelt har fått fritak/godkjenning for og hvilken utdanning som gir grunnlag for fritak/godkjenning</article></article></li><li data-li-identifier="-" data-name="-"><article class="listArticle" id="paragraf-15-punkt-5-ledd-1-punkt-7"><article class="legalP" id="paragraf-15-punkt-5-ledd-1-punkt-7-ledd-1">tittel på større skriftlige oppgaver kan inngå</article></article></li><li data-li-identifier="-" data-name="-"><article class="listArticle" id="paragraf-15-punkt-5-ledd-1-punkt-8"><article class="legalP" id="paragraf-15-punkt-5-ledd-1-punkt-8-ledd-1">karaktersystem som er blitt benyttet.</article></article></li></ul></article><article class="legalP" id="paragraf-15-punkt-5-ledd-2">Deleksamener som inngår i en større sammensatt vurdering i et emne skal normalt ikke spesifiseres på vitnemålet.</article></article></li><li data-li-identifier="6." data-name="6."><article class="listArticle" id="paragraf-15-punkt-6"><article class="legalP" id="paragraf-15-punkt-6-ledd-1">Endelig karakterutskrift skal som et minimum gi opplysninger om: <ul class="defaultList"><li data-li-identifier="-" data-name="-"><article class="listArticle" id="paragraf-15-punkt-6-ledd-1-punkt-1"><article class="legalP" id="paragraf-15-punkt-6-ledd-1-punkt-1-ledd-1">navn og fødselsnummer</article></article></li><li data-li-identifier="-" data-name="-"><article class="listArticle" id="paragraf-15-punkt-6-ledd-1-punkt-2"><article class="legalP" id="paragraf-15-punkt-6-ledd-1-punkt-2-ledd-1">navn på studiet, studiepoeng, tidspunkt for avlagt eksamen og karakter for fag/emne/emnegruppe, tema som er gitt avsluttende vurdering og som inngår i studiet, hvilken utdanning som er gjennomført og hvor mange studiepoengs omfang</article></article></li><li data-li-identifier="-" data-name="-"><article class="listArticle" id="paragraf-15-punkt-6-ledd-1-punkt-3"><article class="legalP" id="paragraf-15-punkt-6-ledd-1-punkt-3-ledd-1">hvilke fag/emner/emnegruppe, tema kandidaten eventuelt har fått fritak/godkjenning for og hvilken utdanning som gir grunnlag for fritak/godkjenning</article></article></li><li data-li-identifier="-" data-name="-"><article class="listArticle" id="paragraf-15-punkt-6-ledd-1-punkt-4"><article class="legalP" id="paragraf-15-punkt-6-ledd-1-punkt-4-ledd-1">tittel på større skriftlige oppgaver kan inngå.</article></article></li></ul></article><article class="legalP" id="paragraf-15-punkt-6-ledd-2">Deleksamener som inngår i en større sammensatt vurdering i et fag/emne skal normalt ikke spesifiseres på endelig karakterutskrift.</article></article></li><li data-li-identifier="7." data-name="7."><article class="listArticle" id="paragraf-15-punkt-7"><article class="legalP" id="paragraf-15-punkt-7-ledd-1">Diploma Supplement skal utskrives og tildeles sammen med vitnemål eller endelig karakterutskrift.</article></article></li></ul></article><article class="legalArticle" data-lovdata-URL="LTI/forskrift/2002-12-10-1893/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Forholdet til nasjonale rammeplaner</span></h2><article class="legalP" id="paragraf-16-ledd-1">Dersom disse forskriftene er i strid med regler i nasjonale rammeplaner, gjelder det sistnevnte.</article></article><article class="legalArticle" data-lovdata-URL="LTI/forskrift/2002-12-10-1893/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Utfyllende bestemmelser</span></h2><article class="legalP" id="paragraf-17-ledd-1">Høgskolestyret kan vedta utfyllende regler til denne forskrift om særlige bestemmelser for eksamener i bestemte emner/studier.</article></article><article class="legalArticle" data-lovdata-URL="LTI/forskrift/2002-12-10-1893/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Retningslinjer for gjennomføring av eksamen</span></h2><article class="legalP" id="paragraf-18-ledd-1">Styret selv vedtar retningslinjer for gjennomføring av eksamen for eksamensansvarlig, eksamenskandidater, eksamensvakter, ansvarlige faglærere og sensorer.</article></article><article class="legalArticle" data-lovdata-URL="LTI/forskrift/2002-12-10-1893/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Ikrafttredelse</span></h2><article class="legalP" id="paragraf-19-ledd-1">Denne forskrift trer i kraft fra 1. august 2003. Fra samme dato opphører forskrift av 4. juni 1996 nr. 589 om eksamen ved Høgskolen i Molde.</article></article></main></body></html>