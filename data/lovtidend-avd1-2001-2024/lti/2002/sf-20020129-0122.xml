<!DOCTYPE html><html lang="no"><head><title>Forskrift om offentlige undersøkelser av jernbaneulykker og alvorlige jernbanehendelser.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-01-29-122</dd><dt class="dokid">DokumentID</dt><dd class="dokid">LTI/forskrift/2002-01-29-122</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 1</dd><dt class="dateInForce">I kraft fra</dt><dd class="dateInForce">2002-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-100/§6</li><li>lov/1993-06-11-100/§8</li><li>lov/1993-06-11-100/§17</li><li>lov/1993-06-11-100/§18</li><li>lov/1993-06-11-100/§19</li><li>lov/1993-06-11-100/§20</li></ul></dd><dt class="dateOfPublication">Kunngjort</dt><dd class="dateOfPublication">2002-02-08</dd><dt class="journalNumber">Journalnummer</dt><dd class="journalNumber">2002-0122</dd><dt class="titleShort">Korttittel</dt><dd class="titleShort">Forskrift om undersøkelser av jernbaneulykker</dd><dt class="title">Tittel</dt><dd class="title">Forskrift om offentlige undersøkelser av jernbaneulykker og alvorlige jernbanehendelser.</dd><dt class="miscInformation">Annet om dokumentet</dt><dd class="miscInformation">Fastsatt av Samferdselsdepartementet 29. januar 2002 med hjemmel i lov av 11. juni 1993 nr. 100 om anlegg og drift av jernbane, herunder sporvei, tunnelbane og forstadsbane m.m. (jernbaneloven) § 6, § 8, § 17, § 18, § 19 og § 20.</dd><dt class="refid">RefID</dt><dd class="refid">forskrift/2002-01-29-122</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om offentlige undersøkelser av jernbaneulykker og alvorlige jernbanehendelser.<ul class="tocSubUl"><li>§ 1. Virkeområde</li><li>§ 2. Undersøkelsens formål</li><li>§ 3. Definisjoner</li><li>§ 4. Undersøkelsesmyndighet</li><li>§ 5. Når undersøkelse skal foretas</li><li>§ 6. Varsel om jernbaneulykke og alvorlig jernbanehendelse</li><li>§ 7. Omfanget av undersøkelsen</li><li>§ 8. Alminnelige regler om undersøkelsene</li><li>§ 9. Sakkyndige</li><li>§ 10. Underretning m.m.</li><li>§ 11. Innkalling og opptak av forklaringer m.m.</li><li>§ 12. Bistand av advokat eller annen fullmektig</li><li>§ 13. Forholdet til andre offentlige myndigheter m.m.</li><li>§ 14. Saksbehandlingsregler</li><li>§ 15. Offentlighet</li><li>§ 16. Rapport m.m.</li><li>§ 17. Gjenopptagelse</li><li>§ 18. Andre oppgaver</li><li>§ 19. Særskilte undersøkelser</li><li>§ 20. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2002-01-29-122" id="dokument"><h1>Forskrift om offentlige undersøkelser av jernbaneulykker og alvorlige jernbanehendelser.</h1><article class="legalArticle" data-lovdata-URL="LTI/forskrift/2002-01-29-122/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Disse bestemmelser kommer til anvendelse ved ulykke og alvorlig hendelse i forbindelse med drift av jernbane, herunder sporvei, tunnelbane og forstadsbane m.m.</article></article><article class="legalArticle" data-lovdata-URL="LTI/forskrift/2002-01-29-122/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Undersøkelsens formål</span></h2><article class="legalP" id="paragraf-2-ledd-1">Undersøkelsen har til formål å søke å klarlegge hendelsesforløp og årsaksforhold, samt utrede forhold av betydning for å forebygge jernbaneulykker og alvorlige jernbanehendelser for å bedre jernbanesikkerheten. Undersøkelsen har ikke som formål å fordele skyld og ansvar.</article></article><article class="legalArticle" data-lovdata-URL="LTI/forskrift/2002-01-29-122/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne forskriften menes med:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>Jernbaneulykke:</i> Ulykke i forbindelse med jernbanevirksomhet, såfremt noen avgår ved døden eller at det skjer betydelig skade på person, på jernbanemateriell, kjørevei, på eiendom utenfor jernbanen eller på miljø.</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>Alvorlig jernbanehendelse:</i> En hendelse der det har vært alvorlig fare for jernbaneulykke.</article></article></li><li data-li-identifier="c)" data-name="c)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>Jernbanehendelse:</i> En hendelse der det har vært fare for jernbanesikkerheten, men som ikke faller inn under bokstav a eller b.</article></article></li></ul></article></article><article class="legalArticle" data-lovdata-URL="LTI/forskrift/2002-01-29-122/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Undersøkelsesmyndighet</span></h2><article class="legalP" id="paragraf-4-ledd-1">Havarikommisjonen for sivil luftfart og jernbane (HSLB) er undersøkelsesmyndighet etter forskriften her.</article></article><article class="legalArticle" data-lovdata-URL="LTI/forskrift/2002-01-29-122/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Når undersøkelse skal foretas</span></h2><article class="legalP" id="paragraf-5-ledd-1">Jernbaneulykke og alvorlig jernbanehendelse innenfor norsk område skal undersøkes.</article><article class="legalP" id="paragraf-5-ledd-2">Samferdselsdepartementet kan pålegge undersøkelsesmyndigheten å foreta undersøkelse av en jernbaneulykke eller jernbanehendelse som faller utenfor rammen av disse bestemmelser og/eller internasjonale avtaler.</article></article><article class="legalArticle" data-lovdata-URL="LTI/forskrift/2002-01-29-122/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Varsel om jernbaneulykke og alvorlig jernbanehendelse</span></h2><article class="legalP" id="paragraf-6-ledd-1">Når det er inntruffet en jernbaneulykke eller en alvorlig jernbanehendelse, skal jernbanevirksomheten, Statens jernbanetilsyn, Hovedredningssentralen, politi eller annen berørt straks sørge for at undersøkelsesmyndigheten varsles.</article><article class="legalP" id="paragraf-6-ledd-2">Denne bestemmelsen gjør ingen innskrenkning i den varslings- og rapporteringsplikt som er fastsatt i øvrige forskrifter etter jernbaneloven.</article></article><article class="legalArticle" data-lovdata-URL="LTI/forskrift/2002-01-29-122/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Omfanget av undersøkelsen</span></h2><article class="legalP" id="paragraf-7-ledd-1">Undersøkelsesmyndigheten avgjør selv omfanget av de undersøkelser som skal foretas og skal i den forbindelse vurdere undersøkelsens forventede sikkerhetsmessige verdi i forhold til nødvendige ressurser.</article></article><article class="legalArticle" data-lovdata-URL="LTI/forskrift/2002-01-29-122/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Alminnelige regler om undersøkelsene</span></h2><article class="legalP" id="paragraf-8-ledd-1">Når varsel om jernbaneulykke eller alvorlig jernbanehendelse er mottatt av undersøkelsesmyndigheten, skal den straks iverksette tiltak som ivaretar en raskest mulig igangsetting av undersøkelsen.</article><article class="legalP" id="paragraf-8-ledd-2">Undersøkelsesmyndigheten har i henhold til jernbaneloven § 18 annet ledd rett til å benytte privat grunn og kan kreve å få undersøke og ta i besittelse materiell, vrakrester, dokumenter og andre ting i den utstrekning undersøkelsesmyndigheten trenger det for å kunne utføre sitt verv.</article><article class="legalP" id="paragraf-8-ledd-3">Jernbanemateriell og kjørevei som er forulykket, vrakrester eller andre ting fra et slikt materiell og spor etter ulykken må ikke fjernes eller røres uten tillatelse av undersøkelsesmyndigheten og/eller politiet, med mindre det er nødvendig for å redde eller avverge fare for liv eller eiendom eller for å hindre at noe som har betydning for undersøkelsen, går til grunne eller forsvinner.</article><article class="legalP" id="paragraf-8-ledd-4">Myndighetspersonell på hendelsesstedet og personell i involverte jernbanevirksomheter plikter å gjøre det de kan for å forhindre at informasjon av betydning for undersøkelsen går tapt.</article></article><article class="legalArticle" data-lovdata-URL="LTI/forskrift/2002-01-29-122/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Sakkyndige</span></h2><article class="legalP" id="paragraf-9-ledd-1">Undersøkelsesmyndigheten kan benytte nødvendig sakkyndig bistand i forbindelse med utredningen av den enkelte sak.</article></article><article class="legalArticle" data-lovdata-URL="LTI/forskrift/2002-01-29-122/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Underretning m.m.</span></h2><article class="legalP" id="paragraf-10-ledd-1">Inntreffer en jernbaneulykke eller en alvorlig jernbanehendelse skal undersøkelsesmyndigheten så vidt mulig underrette materiellets eier, eventuelt dets bruker, samt forsikreren og andre som saken angår, om undersøkelsen og om de rettigheter de har i henhold til jernbaneloven § 18. Disse har anledning til å fremlegge for undersøkelsesmyndigheten det som de finner relevant for undersøkelsens formål og for å ivareta sin tarv.</article><article class="legalP" id="paragraf-10-ledd-2">Finner undersøkelsesmyndigheten at den vil undersøke en persons forhold, skal vedkommende, eller vedkommendes rettsetterfølger dersom denne på en eller annen måte kan være involvert i saken, underrettes om dette.</article></article><article class="legalArticle" data-lovdata-URL="LTI/forskrift/2002-01-29-122/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Innkalling og opptak av forklaringer m.m.</span></h2><article class="legalP" id="paragraf-11-ledd-1">Vitner innkalles på den måten som finnes mest hensiktsmessig.</article><article class="legalP" id="paragraf-11-ledd-2">Enhver som sitter inne med opplysninger om forhold som kan være av betydning for undersøkelsen, plikter på forlangende å gi dem til undersøkelsesmyndigheten.</article><article class="legalP" id="paragraf-11-ledd-3">Forklaringer avgitt etter annet ledd kan kun brukes til jernbanetryggingsmessige formål. Opplysninger fremkommet under forklaringer avgitt i henhold til annet ledd kan ikke brukes som bevis mot den som har avgitt forklaringen i en senere straffesak mot vedkommende.</article><article class="legalP" id="paragraf-11-ledd-4">Undersøkelsesmyndigheten kan om nødvendig begjære et vitne avhørt ved bevisopptak etter domstolsloven § 43 annet ledd.</article></article><article class="legalArticle" data-lovdata-URL="LTI/forskrift/2002-01-29-122/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Bistand av advokat eller annen fullmektig</span></h2><article class="legalP" id="paragraf-12-ledd-1">Enhver som forklarer seg for undersøkelsesmyndigheten har rett til å la seg bistå av advokat eller annen fullmektig.</article></article><article class="legalArticle" data-lovdata-URL="LTI/forskrift/2002-01-29-122/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Forholdet til andre offentlige myndigheter m.m.</span></h2><article class="legalP" id="paragraf-13-ledd-1">Undersøkelsesmyndigheten kan anmode om opplysninger og bistand fra andre offentlige myndigheter.</article><article class="legalP" id="paragraf-13-ledd-2">Etterforskes saken av politiet kan det anmode om faglig bistand fra undersøkelsesmyndigheten i forbindelse med etterforskningen.</article></article><article class="legalArticle" data-lovdata-URL="LTI/forskrift/2002-01-29-122/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Saksbehandlingsregler</span></h2><article class="legalP" id="paragraf-14-ledd-1">Forvaltningslovens regler gjelder for undersøkelsesmyndighetens virksomhet.</article></article><article class="legalArticle" data-lovdata-URL="LTI/forskrift/2002-01-29-122/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Offentlighet</span></h2><article class="legalP" id="paragraf-15-ledd-1">Offentlighetslovens regler gjelder for undersøkelsesmyndighetens virksomhet.</article></article><article class="legalArticle" data-lovdata-URL="LTI/forskrift/2002-01-29-122/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Rapport m.m.</span></h2><article class="legalP" id="paragraf-16-ledd-1">Utkast til rapport kan, dersom ikke særlige grunner taler mot det, forelegges de som er nevnt i § 10 til uttalelse.</article><article class="legalP" id="paragraf-16-ledd-2">Når undersøkelsen er avsluttet, skal undersøkelsesmyndigheten straks offentliggjøre rapporten, om mulig innen 12 måneder etter den alvorlige hendelsen/ulykken. Rapporten skal inneholde undersøkelsesmyndighetens uttalelse om årsaksfaktorene til ulykken/hendelsen og eventuelle sikkerhetstilrådinger. Tilrådingene skal angi hvilke forhold som bør vurderes rettet på for å hindre nye tilfeller av samme eller lignende art. Samferdselsdepartementet skal treffe de nødvendige tiltak for å sikre at det tas behørig hensyn til sikkerhetstilrådingene.</article><article class="legalP" id="paragraf-16-ledd-3">I rapporten skal det vises til undersøkelsens eneste formål som er angitt i § 2. Personer innblandet i jernbaneulykker eller alvorlige jernbanehendelser, skal være sikret anonymitet i rapporten.</article><article class="legalP" id="paragraf-16-ledd-4">Hvis rapporten ikke er ferdig innen 12 måneder, skal undersøkelsesmyndigheten avgi en foreløpig rapport som angir utviklingen i undersøkelsen og de sikkerhetsspørsmål som er aktuelle i forbindelse med saken.</article></article><article class="legalArticle" data-lovdata-URL="LTI/forskrift/2002-01-29-122/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Gjenopptagelse</span></h2><article class="legalP" id="paragraf-17-ledd-1">Undersøkelsesmyndigheten kan gjenoppta en avsluttet undersøkelse dersom det fremkommer nytt og vesentlig materiale i saken.</article></article><article class="legalArticle" data-lovdata-URL="LTI/forskrift/2002-01-29-122/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Andre oppgaver</span></h2><article class="legalP" id="paragraf-18-ledd-1">Samferdselsdepartementet kan etter samråd med undersøkelsesmyndigheten og Statens jernbanetilsyn pålegge undersøkelsesmyndigheten spesielle oppgaver som har generell jernbanesikkerhetsmessig målsetting.</article></article><article class="legalArticle" data-lovdata-URL="LTI/forskrift/2002-01-29-122/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Særskilte undersøkelser</span></h2><article class="legalP" id="paragraf-19-ledd-1">Når saken antas å ha særlig stor allmenn interesse og omstendighetene tilsier behov for å gi undersøkelsen et mer utvidet formål enn det som er angitt i § 2, kan Kongen oppnevne en person med dommerkvalifikasjoner til å lede undersøkelsen.</article></article><article class="legalArticle" data-lovdata-URL="LTI/forskrift/2002-01-29-122/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse</span></h2><article class="legalP" id="paragraf-20-ledd-1">Denne forskrift trer i kraft 1. juli 2002.</article></article></main></body></html>