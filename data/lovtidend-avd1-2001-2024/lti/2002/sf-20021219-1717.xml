<!DOCTYPE html><html lang="no"><head><title>Forskrift om eksamen ved Høgskolen Stord/Haugesund.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-12-19-1717</dd><dt class="dokid">DokumentID</dt><dd class="dokid">LTI/forskrift/2002-12-19-1717</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 19</dd><dt class="dateInForce">I kraft fra</dt><dd class="dateInForce">2003-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1996-05-07-709</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-22/§50</li></ul></dd><dt class="dateOfPublication">Kunngjort</dt><dd class="dateOfPublication">2003-01-07</dd><dt class="journalNumber">Journalnummer</dt><dd class="journalNumber">2002-1413</dd><dt class="titleShort">Korttittel</dt><dd class="titleShort">Forskrift om eksamen ved HSH</dd><dt class="title">Tittel</dt><dd class="title">Forskrift om eksamen ved Høgskolen Stord/Haugesund.</dd><dt class="miscInformation">Annet om dokumentet</dt><dd class="miscInformation">Fastsatt av styret for Høgskolen Stord/Haugesund 19. desember 2002 med hjemmel i lov av 12. mai 1995 nr. 22 om universiteter og høgskoler § 50 nr. 7.</dd><dt class="refid">RefID</dt><dd class="refid">forskrift/2002-12-19-1717</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om eksamen ved Høgskolen Stord/Haugesund.<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Bestemmelser knyttet til fagplan/studieplan</li><li>§ 4. Vilkår for oppmelding til eksamen</li><li>§ 5. Oppmelding</li><li>§ 6. Vurderingsformer og sensur</li><li>§ 7. Evaluering av vurderingsformene</li><li>§ 8. Særordninger til eksamen</li><li>§ 9. Språk</li><li>§ 10. Gjennomføring av skriftlig eksamen under tilsyn</li><li>§ 11. Trekk fra eksamen. Uteblivelse. Rett til kontinuasjonseksamen</li><li>§ 12. Kunngjøring av eksamensresultater. Klage</li><li>§ 13. Eksamensforsøk</li><li>§ 14. Studierett</li><li>§ 15. Rett til å gå opp til eksamen</li><li>§ 16. Praksis og adgangen til ny praksis</li><li>§ 17. Privatister</li><li>§ 18. Fritak for eksamen</li><li>§ 19. Fusk</li><li>§ 20. Vitnemål</li><li>§ 21. Utfyllende regler</li><li>§ 22. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2002-12-19-1717" id="dokument"><h1>Forskrift om eksamen ved Høgskolen Stord/Haugesund.</h1><article class="legalArticle" data-lovdata-URL="LTI/forskrift/2002-12-19-1717/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskriften gjelder for alle studenter som går opp til eksamen, prøver, fremsyninger og andre bedømmelser som inngår i godkjente fag eller studium ved Høgskolen Stord/Haugesund. Forskriften omfatter all bedømmelse der resultatet inngår i vitnemålet, eller innregnes i karakteren på vitnemål for vedkommende fag/studium.</article><article class="legalP" id="paragraf-1-ledd-2">For studier som er regulert av rammeplaner, har rammeplanen forrang fremfor denne forskriften i tilfeller der det ikke er samsvar mellom bestemmelsene.</article></article><article class="legalArticle" data-lovdata-URL="LTI/forskrift/2002-12-19-1717/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I forskriften gjelder følgende definisjoner: <table><tbody><tr><td data-text-align="left" data-vertical-align="top"><i>Student</i></td><td data-text-align="left" data-vertical-align="top">Person som er tatt opp til et studium eller et fag ved Høgskolen Stord/Haugesund, jf. lov om universiteter og høgskoler § 37 – § 39.</td></tr><tr><td data-text-align="left" data-vertical-align="top"><i>Privatist</i></td><td data-text-align="left" data-vertical-align="top">Person som går opp til eksamen etter lov om universiteter og høgskoler § 40, og som ikke er opptatt ved faget eller studiet.</td></tr><tr><td data-text-align="left" data-vertical-align="top"><i>Emne</i></td><td data-text-align="left" data-vertical-align="top">Den minste studiepoengberegnede lærings-/undervisningsenhet som inngår i et fag, bachelorprogram eller en emnegruppe, og som fører til en endelig karakter, og som er gitt et omfang målt i studiepoeng.</td></tr><tr><td data-text-align="left" data-vertical-align="top"><i>Emnesamling</i></td><td data-text-align="left" data-vertical-align="top">Samling av emner fra ett eller flere fag/fagområder, og som gjennom en fag- eller studieplan er definert til å utgjøre en samlet enhet.</td></tr><tr><td data-text-align="left" data-vertical-align="top"><i>Fag</i></td><td data-text-align="left" data-vertical-align="top">Samling av nært beslektete emner og/eller emnesamling under en felles fagbetegnelse.</td></tr><tr><td data-text-align="left" data-vertical-align="top"><i>Eksamen</i></td><td data-text-align="left" data-vertical-align="top">Betegnelse på en vurdering i et fag eller emne når resultatet skal inngå på vitnemålet, eller innregnes i en karakter på vitnemålet. Hvilke eksamener som inngår i et godkjent studium eller emne og som gir grunnlag for tittel, fremgår av rammeplaner, fagplaner eller studieplaner (se høgskolens bachelorforskrift § 2, lovens § 46, og lovens § 50 nr. 6 om vurderingsuttrykk).</td></tr><tr><td data-text-align="left" data-vertical-align="top"><i>Kontinuasjonseksamen</i></td><td data-text-align="left" data-vertical-align="top">Den eksamen eller prøve som arrangeres for studenter som har vært sykemeldt eller hatt annet gyldig fravær ved ordinær eksamen, eller som ikke har bestått ordinær eksamen.</td></tr><tr><td data-text-align="left" data-vertical-align="top"><i>Studiekrav</i></td><td data-text-align="left" data-vertical-align="top">Obligatorisk arbeid (teori eller praksis) eller test/prøve der resultatet ikke kommer på vitnemålet, men som må være godkjent for at studenten skal få gå opp til eksamen, eller gå ut i praksisstudier, eller fortsette med normal studieprogresjon.</td></tr></tbody></table></article></article><article class="legalArticle" data-lovdata-URL="LTI/forskrift/2002-12-19-1717/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Bestemmelser knyttet til fagplan/studieplan</span></h2><ul class="defaultList"><li data-li-identifier="1." data-name="1."><article class="listArticle" id="paragraf-3-punkt-1"><article class="legalP" id="paragraf-3-punkt-1-ledd-1">Det skal fremgå av studie- eller fagplanen hvilke vurderinger underveis i studieløpet som skal inngå på vitnemålet eller regnes inn i karakter for fullført studium. Det skal i studie- eller fagplan fremgå hvilke hjelpemidler som kan nyttes ved den enkelte eksamen.</article></article></li><li data-li-identifier="2." data-name="2."><article class="listArticle" id="paragraf-3-punkt-2"><article class="legalP" id="paragraf-3-punkt-2-ledd-1">Studentene skal hvert studieår kunne avlegge eksamener tilsvarende 60 studiepoeng innenfor det studieprogrammet de er opptatt på. Avlagte eksamener gir rett til karakterutskrift.</article></article></li><li data-li-identifier="3." data-name="3."><article class="listArticle" id="paragraf-3-punkt-3"><article class="legalP" id="paragraf-3-punkt-3-ledd-1">Styret fastsetter utfyllende bestemmelser om krav til innhold i fag- og studieplaner.</article></article></li></ul></article><article class="legalArticle" data-lovdata-URL="LTI/forskrift/2002-12-19-1717/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Vilkår for oppmelding til eksamen</span></h2><article class="legalP" id="paragraf-4-ledd-1">Retten til å gå opp til eksamen er fastsatt i lovens § 40.<ul class="defaultList"><li data-li-identifier="1." data-name="1."><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">Det kan gis utfyllende regler om at visse eksamener ikke kan avlegges før andre eksamener/kurs/praksisopplegg med mer er bestått/godkjent, eller at forkunnskapskrav er dokumentert. Slike regler skal fremgå i godkjent fagplan/studieplan.</article></article></li><li data-li-identifier="2." data-name="2."><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">For å kunne gå opp til eksamen må studenten ha betalt semesteravgift i henhold til lov og forskrift om studentsamskipnader, og meldt seg opp til eksamen innen de fastsatte frister, jf. § 5. Student som er fritatt fra betaling av semesteravgift, må for å kunne gå opp til eksamen, registrere seg innenfor de samme frister.</article></article></li></ul></article></article><article class="legalArticle" data-lovdata-URL="LTI/forskrift/2002-12-19-1717/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Oppmelding</span></h2><ul class="defaultList"><li data-li-identifier="1." data-name="1."><article class="listArticle" id="paragraf-5-punkt-1"><article class="legalP" id="paragraf-5-punkt-1-ledd-1">Studentene melder seg opp til eksamen via høgskolens web-baserte oppmeldingssystem i Felles studentsystem (FS) eller på fastsatt skjema. I spesielle situasjoner gis det anledning til kollektiv oppmelding.</article></article></li><li data-li-identifier="2." data-name="2."><article class="listArticle" id="paragraf-5-punkt-2"><article class="legalP" id="paragraf-5-punkt-2-ledd-1">Oppmeldingsfrist til eksamen skal fremgå i studieårets nettbaserte studiehåndbok. Oppmelding til eksamen skjer hvert semester. I spesielle tilfeller kan det dispenseres fra frist for oppmelding til eksamen.</article></article></li><li data-li-identifier="3." data-name="3."><article class="listArticle" id="paragraf-5-punkt-3"><article class="legalP" id="paragraf-5-punkt-3-ledd-1">Studenten er selv ansvarlig for å sikre at han/hun er oppmeldt til eksamen, og også for å trekke seg fra eksamen. Studenten må selv holde seg orientert om frist for oppmelding/trekk til eksamen (jf. § 11), og om tid og sted for eksamensdagen.</article></article></li></ul></article><article class="legalArticle" data-lovdata-URL="LTI/forskrift/2002-12-19-1717/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Vurderingsformer og sensur</span></h2><article class="legalP" id="paragraf-6-ledd-1">Styret skal sikre at studentenes kunnskaper og ferdigheter blir prøvd på en upartisk og faglig betryggende måte.<ul class="defaultList"><li data-li-identifier="1." data-name="1."><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">Styret fastsetter vurderingsformer for det enkelte studium (jf. lovens § 46 nr. 5). Vurderingsformene skal være nedfelt i studieplanen/fagplanen for det enkelte studium/fag/emne. Det skal fremgå av studieplanen/fagplanen hvilke vurderinger som inngår i den endelige karakteren og hvilke vurderinger som har status som prøve/forprøve/obligatoriske arbeider.</article></article></li><li data-li-identifier="2." data-name="2."><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">Styret oppnevner sensorer (interne og eksterne) i samtlige emner etter forslag fra grunnenhet for ett år om gangen (jf. lovens § 50).</article></article></li><li data-li-identifier="3." data-name="3."><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">Det oppnevnes to sensorer, hvorav én ekstern, i samtlige emner. På minst en eksamen som inngår på vitnemål, skal ekstern sensor evaluere vurderingene, for utdanning nevnt i forskriftens § 20. De øvrige eksamenene skal kvalitetssikres ved at ekstern sensor eller en ekstern sensorkomité evaluerer vurderingsordningen i emnet.</article></article></li><li data-li-identifier="4." data-name="4."><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">Styret fastsetter omfang av ekstern sensur på eksamener innenfor studier som ikke er nevnt i forskriftens § 20.</article></article></li></ul></article></article><article class="legalArticle" data-lovdata-URL="LTI/forskrift/2002-12-19-1717/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Evaluering av vurderingsformene</span></h2><ul class="defaultList"><li data-li-identifier="1." data-name="1."><article class="listArticle" id="paragraf-7-punkt-1"><article class="legalP" id="paragraf-7-punkt-1-ledd-1">For studier som er nevnt under § 20, skal det minst hvert 3. år være ekstern evaluering av vurderingsordningene. Ekstern evaluering kan omfatte: a) selvevaluering, b) gjennomgang av de vurderingskriteriene som er nedfelt i fag- og studieplaner, c) stikkprøvekontroll av vurderinger fremkommet ved intern sensur.</article></article></li><li data-li-identifier="2." data-name="2."><article class="listArticle" id="paragraf-7-punkt-2"><article class="legalP" id="paragraf-7-punkt-2-ledd-1">Styret selv oppnevner eksterne evalueringskommisjoner etter forslag fra den enkelte studieretning, og fastsetter selv mandat og retningslinjer for kommisjon.</article></article></li></ul></article><article class="legalArticle" data-lovdata-URL="LTI/forskrift/2002-12-19-1717/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Særordninger til eksamen</span></h2><ul class="defaultList"><li data-li-identifier="1." data-name="1."><article class="listArticle" id="paragraf-8-punkt-1"><article class="legalP" id="paragraf-8-punkt-1-ledd-1">En student som har fysiske eller psykiske problemer med å gjennomføre eksamen på vanlig måte, kan søke om særordninger ved eksamen. Særordningen skal ha som formål å oppveie de ulemper funksjonshemningen medfører, samtidig som det i størst mulig utstrekning skal sørges for at studentene prøves likt. Særordninger til eksamen skal ikke medføre reduserte kunnskapskrav.</article></article></li><li data-li-identifier="2." data-name="2."><article class="listArticle" id="paragraf-8-punkt-2"><article class="legalP" id="paragraf-8-punkt-2-ledd-1">Eksempler på særordninger kan være: Utvidet eksamenstid, Anledning til lengre pauser, eventuelt med mulighet for å hvile, Skriftlig eksamen i stedet for muntlig eksamen, Muntlig eksamen i stedet for skriftlig eksamen, Eget eksamenslokale med egen eksamensvakt, Bruk av pc og andre tekniske hjelpemidler, Skrivehjelp, døvetolk og annen praktisk hjelp, Overføring av oppgavene til punktskrift eller forstørret skrift, Høytlesing av oppgaveteksten. Ved vurdering av eksamensbesvarelsen skal anonymiteten til kandidatene ivaretas så langt som mulig. Særordninger ved Høgskolen Stord/Haugesund er detaljert beskrevet i «Retningslinjer for tilrettelegging av eksamen».</article></article></li><li data-li-identifier="3." data-name="3."><article class="listArticle" id="paragraf-8-punkt-3"><article class="legalP" id="paragraf-8-punkt-3-ledd-1">Frist for å søke særordninger er lik oppmeldingsfrist for eksamen. Behovet for særordning må dokumenteres med legeattest eller attest fra annen sakkyndig person som beskriver hvilke særordninger det er behov for. Det kan til vanlig innvilges inntil 25%, men maksimum 1 time, utvidet eksamenstid. Det gis ikke utvidet eksamenstid pga. annet morsmål enn norsk. Ved hjemmeeksamen kan det gis inntil 48 timers utvidelse av tiden, inklusive lørdag og søndag. Ved sterk funksjonshemming e.a. kan ytterligere utviding av eksamenstid innvilges. Er funksjonshemmingen oppstått etter fristens utløp, eller hvis andre særlige grunner tilsier det, kan fristen fravikes. Søknader behandles av grunnenhet.</article></article></li></ul></article><article class="legalArticle" data-lovdata-URL="LTI/forskrift/2002-12-19-1717/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Språk</span></h2><article class="legalP" id="paragraf-9-ledd-1">Undervisnings- og oppgavespråket ved Høgskolen Stord/Haugesund er norsk, med mindre annet er fastsatt i studieplan/fagplan. Etter søknad fra student kan det vurderes om det også bør utarbeides oppgavetekst på andre språk eller om besvarelsen kan skrives på andre språk. Frist for slik søknad er lik oppmeldingsfrist for eksamen.</article></article><article class="legalArticle" data-lovdata-URL="LTI/forskrift/2002-12-19-1717/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Gjennomføring av skriftlig eksamen under tilsyn</span></h2><ul class="defaultList"><li data-li-identifier="1." data-name="1."><article class="listArticle" id="paragraf-10-punkt-1"><article class="legalP" id="paragraf-10-punkt-1-ledd-1">Det skal fremgå av fagplan/studieplan og eksamensoppgavene hvilke hjelpemidler som er tillatt brukt under den enkelte eksamen. Styret kan fastsette nærmere bestemmelser for kontroll av hjelpemidler.</article></article></li><li data-li-identifier="2." data-name="2."><article class="listArticle" id="paragraf-10-punkt-2"><article class="legalP" id="paragraf-10-punkt-2-ledd-1">Studentene plikter å rette seg etter de anvisninger som gis av vaktene i eksamenslokalet. Det skal være ro og orden i eksamenslokalet slik at ingen blir forstyrret. Overtredelse medfører øyeblikkelig utvisning fra eksamenslokalet.</article></article></li><li data-li-identifier="3." data-name="3."><article class="listArticle" id="paragraf-10-punkt-3"><article class="legalP" id="paragraf-10-punkt-3-ledd-1">Studenten må alle eksamensdager ha med studiekort eller annen godkjent legitimasjon. Etter at eksamen er begynt, kan kandidaten bare forlate plassen med tillatelse fra og i følge med eksamensvakt.</article></article></li><li data-li-identifier="4." data-name="4."><article class="listArticle" id="paragraf-10-punkt-4"><article class="legalP" id="paragraf-10-punkt-4-ledd-1">Det er ikke tillatt å ta med seg trådløst kommunikasjonsutstyr som f.eks. mobiltelefon eller personsøker inn i eksamenslokalet. Vesker og lignende må innleveres før oppgaven deles ut.</article></article></li><li data-li-identifier="5." data-name="5."><article class="listArticle" id="paragraf-10-punkt-5"><article class="legalP" id="paragraf-10-punkt-5-ledd-1">Det er ikke anledning til å forlate eksamenslokalet uten følge før 30 minutter etter at eksamen er begynt. En kandidat som kommer for sent, begrenset til 30 minutter etter at eksamen er begynt, kan likevel få delta. Utover denne tidsbegrensning kan det i særskilte tilfelle gis dispensasjon.</article></article></li><li data-li-identifier="6." data-name="6."><article class="listArticle" id="paragraf-10-punkt-6"><article class="legalP" id="paragraf-10-punkt-6-ledd-1">Det er bare tillatt å bruke godkjent eksamenspapir som er utlevert i eksamenslokalet. Det er kandidatens ansvar å påse at innleveringen er komplett.</article></article></li><li data-li-identifier="7." data-name="7."><article class="listArticle" id="paragraf-10-punkt-7"><article class="legalP" id="paragraf-10-punkt-7-ledd-1">Studentene plikter å gjøre seg kjent med utfyllende retningslinjer om eksamen som til eks. «Retningslinjer ved fusk/forsøk på fusk ved eksamen» og «Regler for eksamenskandidater». Ytterligere retningslinjer er også gitt i instruks for eksamensvakter.</article></article></li></ul></article><article class="legalArticle" data-lovdata-URL="LTI/forskrift/2002-12-19-1717/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Trekk fra eksamen. Uteblivelse. Rett til kontinuasjonseksamen</span></h2><ul class="defaultList"><li data-li-identifier="1." data-name="1."><article class="listArticle" id="paragraf-11-punkt-1"><article class="legalP" id="paragraf-11-punkt-1-ledd-1">En student som ønsker å trekke seg fra eksamen, må gjøre det skriftlig eller via høgskolens web-baserte oppmeldingsmodul i Felles studentsystem (FS) senest 2 uker før eksamensdato (Studentweb).</article></article></li><li data-li-identifier="2." data-name="2."><article class="listArticle" id="paragraf-11-punkt-2"><article class="legalP" id="paragraf-11-punkt-2-ledd-1">En student som ikke møter til eksamen til fastsatt tid uten godkjent forfallsgrunn, og som ikke har trukket seg fra eksamen, jf. nr. 1, får registrert «ikke møtt». «Ikke møtt» teller som eksamensforsøk.</article></article></li><li data-li-identifier="3." data-name="3."><article class="listArticle" id="paragraf-11-punkt-3"><article class="legalP" id="paragraf-11-punkt-3-ledd-1">En student som avbryter eksamen etter at eksamen er begynt, skal melde dette skriftlig til vakten. Kandidater som blir syke skal ikke levere inn besvarelse. En student anses for å ha strøket når studenten avbryter eksamen uten at avbrytelsen skyldes sykdom.</article></article></li><li data-li-identifier="4." data-name="4."><article class="listArticle" id="paragraf-11-punkt-4"><article class="legalP" id="paragraf-11-punkt-4-ledd-1">Ved uteblivelse eller trekk fra eksamen som skyldes sykdom eller andre forhold som studenten ikke rår over, må legeattest eller annen dokumentasjon være innlevert til studiestedet senest 48 timer etter eksamensstart.</article></article></li><li data-li-identifier="5." data-name="5."><article class="listArticle" id="paragraf-11-punkt-5"><article class="legalP" id="paragraf-11-punkt-5-ledd-1">Legeattesten skal inneholde opplysninger om hvilket tidsrom den gjelder for. Det skal fremgå av attesten at sykdommen er vurdert i forhold til kandidatens mulighet til å gjennomføre eksamen. Blir legeattest eller annen dokumentasjon ikke innlevert innen de omtalte frister, anses forholdet som «ikke møtt» uten godkjent forfallsgrunn jf. nr. 3.</article></article></li><li data-li-identifier="6." data-name="6."><article class="listArticle" id="paragraf-11-punkt-6"><article class="legalP" id="paragraf-11-punkt-6-ledd-1">Godkjent forfallsgrunn gir rett til kontinuasjonseksamen, og eksamensforsøk telles ikke. Stryk eller ikke godkjent forfallsgrunn gir rett til kontinuasjonseksamen, men eksamensforsøk telles. Studenten må selv melde seg opp til eksamen. En student som har levert besvarelse, kan ikke unndra seg sensur.</article></article></li></ul></article><article class="legalArticle" data-lovdata-URL="LTI/forskrift/2002-12-19-1717/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Kunngjøring av eksamensresultater. Klage</span></h2><ul class="defaultList"><li data-li-identifier="1." data-name="1."><article class="listArticle" id="paragraf-12-punkt-1"><article class="legalP" id="paragraf-12-punkt-1-ledd-1">Kunngjøring av eksamensresultat skjer vanligvis elektronisk. Ved kunngjøring av eksamensresultat føres kun opp student-/kandidatnummer og karakter. Samtidig med kunngjøringen skal det opplyses om bestemmelsene om begrunnelse og klage etter lov om universiteter og høgskoler § 51 – § 52 (jf. nr. 4).</article></article></li><li data-li-identifier="2." data-name="2."><article class="listArticle" id="paragraf-12-punkt-2"><article class="legalP" id="paragraf-12-punkt-2-ledd-1">Sensurfristen er tre uker. Klagefristen er tre uker fra kunngjøringsdato.</article></article></li><li data-li-identifier="3." data-name="3."><article class="listArticle" id="paragraf-12-punkt-3"><article class="legalP" id="paragraf-12-punkt-3-ledd-1">Krav om begrunnelse og klage over karakterfastsettelsen behandles av grunnenhet. Klage over formelle feil stiles til Klagenemnda ved Høgskolen Stord/Haugesund.</article></article></li></ul></article><article class="legalArticle" data-lovdata-URL="LTI/forskrift/2002-12-19-1717/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Eksamensforsøk</span></h2><ul class="defaultList"><li data-li-identifier="1." data-name="1."><article class="listArticle" id="paragraf-13-punkt-1"><article class="legalP" id="paragraf-13-punkt-1-ledd-1">En student kan fremstille seg til eksamen i samme fag inntil tre ganger. Når en student har avlagt eksamen på nytt gjelder den beste karakteren.</article></article></li><li data-li-identifier="2." data-name="2."><article class="listArticle" id="paragraf-13-punkt-2"><article class="legalP" id="paragraf-13-punkt-2-ledd-1">Etter søknad til styret kan en student i spesielle tilfeller få avlegge eksamen for fjerde gang.</article></article></li></ul><article class="legalP" id="paragraf-13-ledd-1">Denne paragrafen gjelder ikke for forprøver.</article></article><article class="legalArticle" data-lovdata-URL="LTI/forskrift/2002-12-19-1717/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Studierett</span></h2><ul class="defaultList"><li data-li-identifier="1." data-name="1."><article class="listArticle" id="paragraf-14-punkt-1"><article class="legalP" id="paragraf-14-punkt-1-ledd-1">Studierett gis studenter som er tatt opp til studier ved høgskolen, og ivaretatt denne ved betaling av semesteravgift hvert semester, og ellers etter regler som gitt i denne paragraf. Den som ikke er registrert som student (betalt semesteravgift) etter opptak mister sine rettigheter som student ved vedkommende studium med mindre studenten etter søknad eller etter avtale med høgskolen har fått overført studieplassen til et senere år.</article></article></li><li data-li-identifier="2." data-name="2."><article class="listArticle" id="paragraf-14-punkt-2"><article class="legalP" id="paragraf-14-punkt-2-ledd-1">Studierett gir studenten rett til å fremstille seg til eksamener ved høgskolen så fremt vilkårene for fremstilling til eksamen er til stede. Styret avgjør om vilkårene for å bli tatt opp som student, eller for å gå opp til eksamen uten å være opptatt som student, er oppfylt.</article></article></li><li data-li-identifier="3." data-name="3."><article class="listArticle" id="paragraf-14-punkt-3"><article class="legalP" id="paragraf-14-punkt-3-ledd-1">En student som ikke har avlagt eksamen i løpet av de siste to studieår uten innvilget permisjon, mister studieretten, og må eventuelt søke nytt opptak til studiet, med mindre annet er bestemt i forskrift. Tilsvarende kan det innvilges permisjon fra studiet i inntil to år.</article></article></li><li data-li-identifier="4." data-name="4."><article class="listArticle" id="paragraf-14-punkt-4"><article class="legalP" id="paragraf-14-punkt-4-ledd-1">Styret fastsetter hvilke forprøver/prøver som skal være godkjent, og hvilke fag/deler av fag som må være bestått før en student kan fortsette studiet. Dette skal fremgå av fagplanen/studieplanen.</article></article></li></ul></article><article class="legalArticle" data-lovdata-URL="LTI/forskrift/2002-12-19-1717/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Rett til å gå opp til eksamen</span></h2><ul class="defaultList"><li data-li-identifier="1." data-name="1."><article class="listArticle" id="paragraf-15-punkt-1"><article class="legalP" id="paragraf-15-punkt-1-ledd-1">Retten til å gå opp til eksamen er fastsatt i lovens § 40.</article></article></li><li data-li-identifier="2." data-name="2."><article class="listArticle" id="paragraf-15-punkt-2"><article class="legalP" id="paragraf-15-punkt-2-ledd-1">Studenter som er tatt opp ved høgskolen har rett til å ta tilleggsfag ved alle studier på linje med studenter ved studiet dersom studenten tilfredsstiller kravene for å gå opp til eksamen. I studie- og/eller fagplaner kan det stilles særskilte krav for at studenten kan fremstille seg til eksamen.</article></article></li><li data-li-identifier="3." data-name="3."><article class="listArticle" id="paragraf-15-punkt-3"><article class="legalP" id="paragraf-15-punkt-3-ledd-1">En student som er blitt forsinket i sitt studieløp, kan søke høgskolen om å få gå opp til eksamen i et fag/emne inntil 2 år etter at faget er gått ut av studieprogrammet, eller inntil 2 år etter at studie-/fagplanen og pensum er fornyet. Det samme gjelder studenter som har forlatt høgskolen uten å ha fullført sitt studium.</article></article></li><li data-li-identifier="4." data-name="4."><article class="listArticle" id="paragraf-15-punkt-4"><article class="legalP" id="paragraf-15-punkt-4-ledd-1">En kandidat som har fullført sitt studium, har rett til å avlegge eksamen på nytt for å forbedre karakter inntil 1 år etter avsluttet studium, uten å måtte betale eksamensavgift som privatist. For øvrig gjelder ordinære oppmeldingsregler (jf. § 5).</article></article></li></ul></article><article class="legalArticle" data-lovdata-URL="LTI/forskrift/2002-12-19-1717/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Praksis og adgangen til ny praksis</span></h2><article class="legalP" id="paragraf-16-ledd-1">En student har rett til en ny praksisperiode dersom første periode vurderes til ikke bestått (jf. loven § 50 nr. 7). I helt spesielle tilfeller kan studenten søke styret om å få tilrettelagt en tredje praksisperiode. Søknad behandles ved grunnenhet etter faglig vurdering.</article></article><article class="legalArticle" data-lovdata-URL="LTI/forskrift/2002-12-19-1717/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Privatister</span></h2><ul class="defaultList"><li data-li-identifier="1." data-name="1."><article class="listArticle" id="paragraf-17-punkt-1"><article class="legalP" id="paragraf-17-punkt-1-ledd-1">Privatistenes rettigheter er begrenset til adgang til å delta i offentlige forelesninger og adgang til å gå opp til eksamen etter gjeldende studie-/fagplaner. Styret kan i spesielle tilfeller dispensere fra dette.</article></article></li><li data-li-identifier="2." data-name="2."><article class="listArticle" id="paragraf-17-punkt-2"><article class="legalP" id="paragraf-17-punkt-2-ledd-1">Privatister melder seg opp til eksamen ved søknad, betaler semesteravgift til Studentsamskipnaden (SSH), og betaler privatistvederlag fastsatt av styret selv, innen de fastsatte frister.</article></article></li><li data-li-identifier="3." data-name="3."><article class="listArticle" id="paragraf-17-punkt-3"><article class="legalP" id="paragraf-17-punkt-3-ledd-1">Privatister kan i tillegg bli avkrevet variabel avgift til dekning av forbruksbaserte kostnader knyttet til ev. obligatoriske arbeidskrav som vilkår for å melde seg opp til eksamen (f.eks. laboratorieøvelser).</article></article></li><li data-li-identifier="4." data-name="4."><article class="listArticle" id="paragraf-17-punkt-4"><article class="legalP" id="paragraf-17-punkt-4-ledd-1">Det stilles krav om dokumentasjon av generell studiekompetanse eller realkompetanse. For enkelte studier stilles i tillegg krav om spesiell studiekompetanse. Dette må vedlegges søknaden. Det kan i helt spesielle tilfelle dispenseres fra oppmeldingsfristen.</article></article></li><li data-li-identifier="5." data-name="5."><article class="listArticle" id="paragraf-17-punkt-5"><article class="legalP" id="paragraf-17-punkt-5-ledd-1">Styret avgjør om vilkårene for oppmelding er oppfylt, og kan etter søknad lempe på krav til forutdanning m.m. når det er sannsynliggjort at søkeren har de nødvendige forkunnskaper.</article></article></li><li data-li-identifier="6." data-name="6."><article class="listArticle" id="paragraf-17-punkt-6"><article class="legalP" id="paragraf-17-punkt-6-ledd-1">Denne forskrift gjelder også for privatister så lenge bestemmelsene ikke strider mot innholdet i denne paragraf.</article></article></li></ul></article><article class="legalArticle" data-lovdata-URL="LTI/forskrift/2002-12-19-1717/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Fritak for eksamen</span></h2><ul class="defaultList"><li data-li-identifier="1." data-name="1."><article class="listArticle" id="paragraf-18-punkt-1"><article class="legalP" id="paragraf-18-punkt-1-ledd-1">En student får fritak fra å gå opp til eksamen eller prøve i ett eller flere fag/emner som inngår i et studium når det dokumenteres at tilsvarende eksamen/prøve tidligere er avlagt ved høgskolen eller ved annen institusjon. Betingelsen er at studenten er tatt opp til det studiet som godkjenningen skal inngå i, og at faget/emnet i omfang og innhold dekker ett eller flere fag/emner i den studieplan som studenten følger. Grunnenhet gjør vedtak om fritak.</article></article></li></ul><article class="legalP" id="paragraf-18-ledd-1">Fritak for eksamen er også omhandlet i høgskolens bachelorforskrift § 6. For øvrig vises til lovens § 49.</article></article><article class="legalArticle" data-lovdata-URL="LTI/forskrift/2002-12-19-1717/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Fusk</span></h2><article class="legalP" id="paragraf-19-ledd-1">Dersom det under eksamen eller sensurering oppstår mistanke om fusk eller forsøk på fusk, skal studenten straks gjøres oppmerksom på at han/hun vil bli rapportert. Dette gjelder også for student som eventuelt yter hjelp. Ved skriftlig eksamen under tilsyn kan studenten velge om han/hun vil fortsette eller avbryte eksamen.</article><article class="legalP" id="paragraf-19-ledd-2">Konsekvenser for studenten ved fusk/forsøk på fusk fremgår av lov om universiteter og høgskoler § 42 og § 54. Styret for Høgskolen Stord/Haugesund har fastsatt egne retningslinjer ved behandling av fusk/forsøk på fusk ved eksamen.</article></article><article class="legalArticle" data-lovdata-URL="LTI/forskrift/2002-12-19-1717/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Vitnemål</span></h2><article class="legalP" id="paragraf-20-ledd-1">Det skrives ut vitnemål og DS for utdanninger som fører frem til:</article><article class="legalP" id="paragraf-20-ledd-2">Mastergrad, Bachelorgrad, Cand.mag-grad, Allmennlærerutdanning, Faglærerutdanning i praktiske og estetiske fag, Førskolelærerutdanning, Høgskolekandidat, Praktisk pedagogisk utdanning, Ettårig bedriftsøkonom.</article><article class="legalP" id="paragraf-20-ledd-3">Alle andre fullførte studier dokumenteres ved karakterutskrift eller kursbevis.</article></article><article class="legalArticle" data-lovdata-URL="LTI/forskrift/2002-12-19-1717/§21" data-name="§21" id="paragraf-21"><h2 class="legalArticleHeader"><span class="legalArticleValue">§ 21</span>. <span class="legalArticleTitle">Utfyllende regler</span></h2><article class="legalP" id="paragraf-21-ledd-1">Styret kan gi utfyllende regler innenfor rammen av denne forskrift.</article></article><article class="legalArticle" data-lovdata-URL="LTI/forskrift/2002-12-19-1717/§22" data-name="§22" id="paragraf-22"><h2 class="legalArticleHeader"><span class="legalArticleValue">§ 22</span>. <span class="legalArticleTitle">Ikrafttredelse</span></h2><article class="legalP" id="paragraf-22-ledd-1">Forskriften trer i kraft fra 1. januar 2003.</article><article class="legalP" id="paragraf-22-ledd-2">Fra samme dato opphører forskrift av 7. mai 1996 nr. 709 om eksamen ved Høgskolen Stord/Haugesund.</article></article></main></body></html>