<!DOCTYPE html><html lang="no"><head><title>Forskrift om transport av petroleum i rørledning over land.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-12-23-1827</dd><dt class="dokid">DokumentID</dt><dd class="dokid">LTI/forskrift/2002-12-23-1827</dd><dt class="ministry">Departement</dt><dd class="ministry"><ul><li>Arbeids- og administrasjonsdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 1 s 147</dd><dt class="dateInForce">I kraft fra</dt><dd class="dateInForce">2003-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1986-08-20-1723</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2002-06-14-20/§5</li><li>lov/2002-06-14-20/§6</li><li>lov/2002-06-14-20/§20</li><li>lov/2002-06-14-20/§21</li><li>lov/2002-06-14-20/§22</li><li>lov/2002-06-14-20/§43</li><li>lov/2002-06-14-20/§4</li><li>lov/2002-06-14-20/§8</li><li>forskrift/2002-06-26-728</li></ul></dd><dt class="dateOfPublication">Kunngjort</dt><dd class="dateOfPublication">2003-01-14</dd><dt class="journalNumber">Journalnummer</dt><dd class="journalNumber">2002-1471</dd><dt class="titleShort">Korttittel</dt><dd class="titleShort">Forskrift om landrørtransport av petroleum</dd><dt class="title">Tittel</dt><dd class="title">Forskrift om transport av petroleum i rørledning over land.</dd><dt class="miscInformation">Annet om dokumentet</dt><dd class="miscInformation">Fastsatt av Direktoratet for brann- og elsikkerhet 23. desember 2002 med hjemmel i lov av 14. juni 2002 nr. 20 om vern mot brann, eksplosjon og ulykker med farlig stoff og om brannvesenets redningsoppgaver (brann- og eksplosjonsvernloven) § 5, § 6, § 20, § 21, § 22 og § 43, jf. § 4 og § 8 og delegeringsvedtak av 26. juni 2002 nr. 728. Jf. EØS-avtalen vedlegg IV nr. 16 (direktiv 98/30/EØF artikkel 5).</dd><dt class="refid">RefID</dt><dd class="refid">forskrift/2002-12-23-1827</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om transport av petroleum i rørledning over land.<ul class="tocSubUl"><li>Kapittel 1. Alminnelige bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Virksomhetens plikter</li><li>§ 4. Definisjoner og forklaringer</li><li>§ 5. Krav til aktsomhet</li><li>§ 6. Søknader – krav om dokumentasjon</li><li>§ 7. Dokumentasjonssystem</li><li>§ 8. Risikovurdering</li><li>§ 9. Varsling og rapportering om uhell, ulykker og nestenulykker</li></ul></li><li>Kapittel 2. Planer<ul class="tocSubUl"><li>§ 10. Arealdisponering – sikkerhetstiltak</li><li>§ 11. Krav til rørledningstrasé</li><li>§ 12. Traséklassifisering</li><li>§ 13. Merking av trasé og inngjerding</li><li>§ 14. Bygninger og innretninger</li><li>§ 15. Elektriske anlegg</li></ul></li><li>Kapittel 3. Tekniske krav til rørledningssystemet<ul class="tocSubUl"><li>§ 16. Design</li><li>§ 17. Materialkrav</li><li>§ 18. Ventilstasjoner</li><li>§ 19. Innvendig kontroll</li><li>§ 20. Korrosjonsbeskyttelse og korrosjonsovervåkning</li><li>§ 21. Trykkprøving</li></ul></li><li>Kapittel 4. Drift<ul class="tocSubUl"><li>§ 22. Planer for drift og vedlikehold</li><li>§ 23. Systemer for overvåkning</li><li>§ 24. Brannvern og beredskap</li><li>§ 25. Informasjon til allmennheten om sikkerhetstiltak</li><li>§ 26. Opphør</li></ul></li><li>Kapittel 5. Tilsynsmyndighet, fravik, klage, reaksjonsmidler, ikrafttredelse samt overgangsbestemmelser<ul class="tocSubUl"><li>§ 27. Tilsynsmyndighet</li><li>§ 28. Fravik</li><li>§ 29. Klage</li><li>§ 30. Reaksjonsmidler</li><li>§ 31. Ikrafttredelse</li><li>§ 32. Overgangsbestemmelser</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2002-12-23-1827" id="dokument"><h1>Forskrift om transport av petroleum i rørledning over land.</h1><section class="section" data-name="kap1" id="kapittel-1" data-lovdata-URL="LTI/forskrift/2002-12-23-1827/KAPITTEL_1"><h2>Kapittel 1. Alminnelige bestemmelser</h2><article class="legalArticle" data-lovdata-URL="LTI/forskrift/2002-12-23-1827/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriften skal sikre at transport av petroleum i rørledningssystem over land skjer på en slik måte at risikoen for brann, eksplosjon, uhell og ulykker er redusert til et nivå som med rimelighet kan oppnås.</article></article><article class="legalArticle" data-lovdata-URL="LTI/forskrift/2002-12-23-1827/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder transport av petroleum i rørledningssystem over land med et driftstrykk over 16 bar og omfatter planlegging, design, bygging, oppstart, drift, opphør, m.m.</article><article class="legalP" id="kapittel-1-paragraf-2-ledd-2">Forskriften omfatter både offshore rørledningssystem fra det punkt slikt rørledningssystem første gang krysser marbakken til fastland eller øy, og rørledningssystem med utgangspunkt på fastland, også når deler av rørledningssystem over land senere krysser fjorder, sund, m.m.</article><article class="legalP" id="kapittel-1-paragraf-2-ledd-3">Direktoratet for brann- og elsikkerhet avgjør om hele eller deler av forskriften kan gjøres gjeldende for rørledningssystemer med lavere driftstrykk og/eller for andre fluider enn angitt i første ledd.</article></article><article class="legalArticle" data-lovdata-URL="LTI/forskrift/2002-12-23-1827/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Virksomhetens plikter</span></h3><article class="legalP" id="kapittel-1-paragraf-3-ledd-1">Virksomheten skal sørge for at sikkerheten ved rørledningssystemet blir ivaretatt på en forsvarlig måte.</article><article class="legalP" id="kapittel-1-paragraf-3-ledd-2">Virksomheten skal utarbeide en overordnet sikkerhetsplan og med grunnlag i denne iverksette og overvåke oppfølgningen av nødvendige rutiner, prosedyrer og planer.</article><article class="legalP" id="kapittel-1-paragraf-3-ledd-3">Virksomheten skal sende skriftlige søknader med nødvendig dokumentasjon til Direktoratet for brann- og elsikkerhet.</article><article class="legalP" id="kapittel-1-paragraf-3-ledd-4">Virksomheten skal informere allmennheten slik det fremgår av § 25.</article></article><article class="legalArticle" data-lovdata-URL="LTI/forskrift/2002-12-23-1827/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Definisjoner og forklaringer</span></h3><article class="legalP" id="kapittel-1-paragraf-4-ledd-1">Følgende uttrykk skal i denne forskriften forstås slik:</article> <article class="defaultP" margin-top="true"><i>Anerkjent norm:</i></article><article class="legalP" id="kapittel-1-paragraf-4-ledd-2">Standard, veiledning mv. som er internasjonalt og/eller nasjonalt anerkjent innenfor et fagområde.</article> <article class="defaultP" margin-top="true"><i>Arealmessig begrensning:</i></article><article class="legalP" id="kapittel-1-paragraf-4-ledd-3">Et bestemt avgrenset areal med fastsatte rådighetsbegrensninger omkring et rørledningssystem.</article> <article class="defaultP" margin-top="true"><i>HVP (High Vapour Pressure):</i></article><article class="legalP" id="kapittel-1-paragraf-4-ledd-4">Damptrykk over 2,4 bar ved 38 °C. (Damptrykk er det trykk som dampen over en væskeflate utøver ved en gitt temperatur når damp og væske er i likevektstilstand.)</article> <article class="defaultP" margin-top="true"><i>LVP (Low Vapour Pressure):</i></article><article class="legalP" id="kapittel-1-paragraf-4-ledd-5">Damptrykk lik eller mindre enn 2,4 bar ved 38 °C.</article> <article class="defaultP" margin-top="true"><i>Fluider:</i></article><article class="legalP" id="kapittel-1-paragraf-4-ledd-6">Gasser, væsker og damper i ren tilstand og blandinger av slike. Et fluid kan inneholde en oppslemming av faste stoffer.</article> <article class="defaultP" margin-top="true"><i>Innretning:</i></article><article class="legalP" id="kapittel-1-paragraf-4-ledd-7">Utstyr som kompressorstasjoner, pumper, piggsluser m.m.</article> <article class="defaultP" margin-top="true"><i>Områdeklassifisering:</i></article><article class="legalP" id="kapittel-1-paragraf-4-ledd-8">Klassifisering og inndeling av utstyr og installasjoner i eksplosjonsfarlige og ikke-eksplosjonsfarlige områder.</article> <article class="defaultP" margin-top="true"><i>Petroleum:</i></article><article class="legalP" id="kapittel-1-paragraf-4-ledd-9">Fluider av hydrokarboner som finnes i naturlig tilstand i undergrunnen, samt fluider som fremstilles ved raffinering eller fraksjonering av slike hydrokarboner.</article> <article class="defaultP" margin-top="true"><i>Risiko:</i></article><article class="legalP" id="kapittel-1-paragraf-4-ledd-10">Uttrykk for den fare som uønskede hendelser representerer for mennesker, miljø og/eller materielle verdier. Risikoen uttrykkes ved sannsynligheten for og konsekvensen av de uønskede hendelsene.</article> <article class="defaultP" margin-top="true"><i>Risikoanalyse:</i></article><article class="legalP" id="kapittel-1-paragraf-4-ledd-11">Systematisk fremgangsmåte for å beskrive og/eller beregne risiko. Risikoanalysen består i å få oversikt over mulige uønskede hendelser, vurdere mulig årsaker til, sannsynlighet for og konsekvenser forbundet med disse.</article> <article class="defaultP" margin-top="true"><i>Risikovurdering:</i></article><article class="legalP" id="kapittel-1-paragraf-4-ledd-12">En sammenligning av resultater fra en risikoanalyse med akseptkriterier og andre krav som kan være av betydning for de beslutninger som skal tas.</article> <article class="defaultP" margin-top="true"><i>Rørledningssystem:</i></article><article class="legalP" id="kapittel-1-paragraf-4-ledd-13">Rørledninger for transport av petroleum med tilhørende sikringssystemer, ventiler, sluser, korrosjonsbeskyttelsessystemer og annet utstyr.</article> <article class="defaultP" margin-top="true"><i>Utnyttelsesfaktor:</i></article><article class="legalP" id="kapittel-1-paragraf-4-ledd-14">Faktor for beregning av tillatt ringspenning.</article> <article class="defaultP" margin-top="true"><i>Virksomhet:</i></article><article class="legalP" id="kapittel-1-paragraf-4-ledd-15">Ethvert offentlig og privat foretak, uansett om foretaket er etablert med henblikk på forretningsmessig fortjeneste eller ikke, og som er ansvarlig for planlegging, bygging, oppstart, drift og opphør av rørledningssystem for transport av petroleum.</article></article><article class="legalArticle" data-lovdata-URL="LTI/forskrift/2002-12-23-1827/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Krav til aktsomhet</span></h3><article class="legalP" id="kapittel-1-paragraf-5-ledd-1">Enhver som oppholder seg på eller ved rørledningssystemet skal vise aktsomhet og foreta det som er nødvendig for å redusere risikoen for brann eller eksplosjon.</article><article class="legalP" id="kapittel-1-paragraf-5-ledd-2">Det skal være ryddig og ikke finnes unødvendig brennbart materiale på eller ved rørledningssystemet.</article><article class="legalP" id="kapittel-1-paragraf-5-ledd-3">Enhver plikter å opptre i samsvar med skiltet anvisning.</article></article><article class="legalArticle" data-lovdata-URL="LTI/forskrift/2002-12-23-1827/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Søknader – krav om dokumentasjon</span></h3><article class="legalP" id="kapittel-1-paragraf-6-ledd-1">Virksomhet som vil etablere et nytt rørledningssystem eller endre eksisterende etter denne forskrift, må søke Direktoratet for brann- og elsikkerhet om tillatelse (Hovedsøknad).</article><article class="legalP" id="kapittel-1-paragraf-6-ledd-2">Før rørledningssystemet tas i bruk må virksomheten søke Direktoratet for brann- og elsikkerhet om tillatelse til start av ordinær drift (Driftssøknad).</article><article class="legalP" id="kapittel-1-paragraf-6-ledd-3">Søknadene må ledsages av den dokumentasjonen Direktoratet for brann- og elsikkerhet krever.</article></article><article class="legalArticle" data-lovdata-URL="LTI/forskrift/2002-12-23-1827/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Dokumentasjonssystem</span></h3><article class="legalP" id="kapittel-1-paragraf-7-ledd-1">Det skal for hele rørledningssystemets levetid etableres og opprettholdes et ajourført, systematisk og oversiktlig arkivsystem som skal inneholde nødvendig dokumentasjon om design, bygging, drift og opphør av rørledningssystemet inklusiv alle utførte risikoanalyser og risikovurderinger.</article><article class="legalP" id="kapittel-1-paragraf-7-ledd-2">Når tilsynsmyndigheten anmoder om det, skal all dokumentasjon stilles til disposisjon og eventuelt oversendes myndigheten.</article></article><article class="legalArticle" data-lovdata-URL="LTI/forskrift/2002-12-23-1827/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Risikovurdering</span></h3><article class="legalP" id="kapittel-1-paragraf-8-ledd-1">Virksomheten skal foreta en risikovurdering av ulykkeshendelser som kan oppstå med rørledningssystemet.</article><article class="legalP" id="kapittel-1-paragraf-8-ledd-2">Resultatene fra risikovurderingen skal legges til grunn for planer og rutiner som utarbeides etter forskriftens § 3.</article><article class="legalP" id="kapittel-1-paragraf-8-ledd-3">Kravene i første ledd innebærer at det må foretas ny risikovurdering når det foretas endringer i rørledningssystemene som kan endre risikoen.</article></article><article class="legalArticle" data-lovdata-URL="LTI/forskrift/2002-12-23-1827/§9" data-name="§9" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Varsling og rapportering om uhell, ulykker og nestenulykker</span></h3><article class="legalP" id="kapittel-1-paragraf-9-ledd-1">Virksomheten skal etablere systemer for varsling og rapportering om uhell, ulykker og nestenulykker.</article><article class="legalP" id="kapittel-1-paragraf-9-ledd-2">Ved uhell og ulykker som har ført til skade på helse, miljø, materielle verdier m.m., skal politi/lensmann og Direktoratet for brann- og elsikkerhet varsles umiddelbart.</article><article class="legalP" id="kapittel-1-paragraf-9-ledd-3">Uhell eller ulykke samt nestenulykke skal snarest rapporteres skriftlig til Direktoratet for brann- og elsikkerhet med beskrivelse av alle relevante fakta til saken.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2002-12-23-1827/KAPITTEL_2"><h2>Kapittel 2. Planer</h2><article class="legalArticle" data-lovdata-URL="LTI/forskrift/2002-12-23-1827/§10" data-name="§10" id="kapittel-2-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Arealdisponering – sikkerhetstiltak</span></h3><article class="legalP" id="kapittel-2-paragraf-1-ledd-1">Virksomheten skal utarbeide plan for rørledningssystemet som viser trasé, plassering av bygninger og innretninger som inngår i systemet, transportløsninger for både anleggs- og driftsfasen og eventuelle andre arealmessige inngrep.</article><article class="legalP" id="kapittel-2-paragraf-1-ledd-2">Basert på risikoanalyse skal planen omfatte arealmessige begrensninger i området rundt rørledningssystemet.</article></article><article class="legalArticle" data-lovdata-URL="LTI/forskrift/2002-12-23-1827/§11" data-name="§11" id="kapittel-2-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Krav til rørledningstrasé</span></h3><article class="legalP" id="kapittel-2-paragraf-2-ledd-1">Rørledningssystemet skal legges og designes slik at risiko for brann, eksplosjon og andre utilsiktede hendelser minimaliseres, og slik at omgivelsene i minst mulig grad blir påvirket.</article><article class="legalP" id="kapittel-2-paragraf-2-ledd-2">Avstander mellom rørledninger, tilhørende utstyr og omgivelser må vurderes ut fra det transporterte fluidets egenskaper, temperatur og trykk. Avstandene skal dimensjoneres ut fra risiko for uønskede hendelser som brann, eksplosjon eller spredning av fluider som følge av utslipp.</article><article class="legalP" id="kapittel-2-paragraf-2-ledd-3">Rørledningssystemet må legges slik at det er tilstrekkelig adkomst for å kunne utføre kontroll, vedlikehold og reparasjoner.</article></article><article class="legalArticle" data-lovdata-URL="LTI/forskrift/2002-12-23-1827/§12" data-name="§12" id="kapittel-2-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Traséklassifisering</span></h3><article class="legalP" id="kapittel-2-paragraf-3-ledd-1">Rørledningstraseen skal deles inn i klasser basert på kartlagt risiko for å etablere et konsistent sikkerhetsnivå for hele rørledningssystemet. Dette sikkerhetsnivået skal opprettholdes i hele levetiden for rørledningen.</article><article class="legalP" id="kapittel-2-paragraf-3-ledd-2">Rørledninger for LVP-væsker er unntatt fra klassifisering.</article></article><article class="legalArticle" data-lovdata-URL="LTI/forskrift/2002-12-23-1827/§13" data-name="§13" id="kapittel-2-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Merking av trasé og inngjerding</span></h3><article class="legalP" id="kapittel-2-paragraf-4-ledd-1">Rørledningssystemet skal merkes slik at dets plassering i terrenget er godt synlig.</article><article class="legalP" id="kapittel-2-paragraf-4-ledd-2">De delene av rørledningssystemet som ikke er overdekket skal sikres på en slik måte at uvedkommende hindres adgang.</article></article><article class="legalArticle" data-lovdata-URL="LTI/forskrift/2002-12-23-1827/§14" data-name="§14" id="kapittel-2-paragraf-5"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Bygninger og innretninger</span></h3><article class="legalP" id="kapittel-2-paragraf-5-ledd-1">Plasseringen av kompressor- og pumpestasjoner i forhold til omgivelsene og hovedrørledningen skal være slik at konsekvensene av et uhell/ulykke blir minst mulig.</article><article class="legalP" id="kapittel-2-paragraf-5-ledd-2">Bygninger og innretninger tilhørende rørledningssystemet som ligger i områder med arealbegrensning, skal bygges i brannsikker og eksplosjonsbeskyttet utførelse og være tilstrekkelig seksjonert når bygningene og innretningene er av betydning for sikkerheten til driftspersonalet, omgivelsene eller rørledningssystemet.</article><article class="legalP" id="kapittel-2-paragraf-5-ledd-3">Pumper og kompressorer i tilknytning til rørsystemet skal oppfylle krav i forskrift om trykkpåkjent utstyr.</article></article><article class="legalArticle" data-lovdata-URL="LTI/forskrift/2002-12-23-1827/§15" data-name="§15" id="kapittel-2-paragraf-6"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Elektriske anlegg</span></h3><article class="legalP" id="kapittel-2-paragraf-6-ledd-1">Områder der eksplosiv atmosfære kan være til stede skal områdeklassifiseres. Elektriske anlegg skal være i samsvar med områdeklassifiseringen.</article><article class="legalP" id="kapittel-2-paragraf-6-ledd-2">Det skal installeres et system for å hindre statisk elektrisitet.</article><article class="legalP" id="kapittel-2-paragraf-6-ledd-3">I tilfeller der lynnedslag kan medføre fare, skal system for lynavledning vurderes.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2002-12-23-1827/KAPITTEL_3"><h2>Kapittel 3. Tekniske krav til rørledningssystemet</h2><article class="legalArticle" data-lovdata-URL="LTI/forskrift/2002-12-23-1827/§16" data-name="§16" id="kapittel-3-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Design</span></h3><article class="legalP" id="kapittel-3-paragraf-1-ledd-1">Rørledningssystemet skal designes og bygges etter en anerkjent norm. Ved beregning av rørledningen skal det benyttes utnyttelsesfaktorer i samsvar med traséklassifiseringen og med andre forhold som er angitt i den anerkjente normen, jf. § 12.</article></article><article class="legalArticle" data-lovdata-URL="LTI/forskrift/2002-12-23-1827/§17" data-name="§17" id="kapittel-3-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Materialkrav</span></h3><article class="legalP" id="kapittel-3-paragraf-2-ledd-1">Materialer som anvendes i rørledningssystemet, skal være egnet for de lastene rørledningssystemet utsettes for og i samsvar med den anerkjente normen som benyttes. De valgte materialer skal kunne motstå påvirkninger forårsaket av det transporterte fluidet.</article></article><article class="legalArticle" data-lovdata-URL="LTI/forskrift/2002-12-23-1827/§18" data-name="§18" id="kapittel-3-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Ventilstasjoner</span></h3><article class="legalP" id="kapittel-3-paragraf-3-ledd-1">Rørledningen skal seksjoneres med ventilstasjoner for å ivareta sikker drift, vedlikehold og nødavstengning.</article></article><article class="legalArticle" data-lovdata-URL="LTI/forskrift/2002-12-23-1827/§19" data-name="§19" id="kapittel-3-paragraf-4"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Innvendig kontroll</span></h3><article class="legalP" id="kapittel-3-paragraf-4-ledd-1">Rørledningssystemer skal utstyres med sender-/mottakermuligheter for rense- og inspeksjonsverktøy.</article><article class="legalP" id="kapittel-3-paragraf-4-ledd-2">Slusene for sending og mottak skal designes slik at de ikke kan åpnes under trykk.</article></article><article class="legalArticle" data-lovdata-URL="LTI/forskrift/2002-12-23-1827/§20" data-name="§20" id="kapittel-3-paragraf-5"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Korrosjonsbeskyttelse og korrosjonsovervåkning</span></h3><article class="legalP" id="kapittel-3-paragraf-5-ledd-1">Rørledningssystemet skal utstyres med korrosjonsbeskyttelsessystemer og korrosjonsovervåkning som muliggjør sikker drift i hele levetiden.</article></article><article class="legalArticle" data-lovdata-URL="LTI/forskrift/2002-12-23-1827/§21" data-name="§21" id="kapittel-3-paragraf-6"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Trykkprøving</span></h3><article class="legalP" id="kapittel-3-paragraf-6-ledd-1">Virksomheten skal foreta trykk- og lekkasjeprøving før rørledningssystemet fylles opp. Sammenføyninger som ikke kan trykkprøves, kontrolleres på egnet måte.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2002-12-23-1827/KAPITTEL_4"><h2>Kapittel 4. Drift</h2><article class="legalArticle" data-lovdata-URL="LTI/forskrift/2002-12-23-1827/§22" data-name="§22" id="kapittel-4-paragraf-1"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Planer for drift og vedlikehold</span></h3><article class="legalP" id="kapittel-4-paragraf-1-ledd-1">Virksomheten skal utarbeide drifts-, vedlikeholds- og sikkerhetsinstrukser som er tilpasset systemet.</article><article class="legalP" id="kapittel-4-paragraf-1-ledd-2">Rørledningssystemets tekniske stand skal kontrolleres i henhold til utarbeidet plan.</article><article class="legalP" id="kapittel-4-paragraf-1-ledd-3">Den som håndterer og betjener rørledningssystemet, skal ha tilstrekkelige kvalifikasjoner for å imøtekomme krav til sikker drift og sikkert vedlikehold.</article></article><article class="legalArticle" data-lovdata-URL="LTI/forskrift/2002-12-23-1827/§23" data-name="§23" id="kapittel-4-paragraf-2"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Systemer for overvåkning</span></h3><article class="legalP" id="kapittel-4-paragraf-2-ledd-1">Rørledningssystemet skal ha installert systemer for nødavstengning og for detektering av lekkasjer.</article><article class="legalP" id="kapittel-4-paragraf-2-ledd-2">Nødavstengningsventiler skal være fjernstyrte.</article></article><article class="legalArticle" data-lovdata-URL="LTI/forskrift/2002-12-23-1827/§24" data-name="§24" id="kapittel-4-paragraf-3"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Brannvern og beredskap</span></h3><article class="legalP" id="kapittel-4-paragraf-3-ledd-1">Virksomheten skal utarbeide planer for beredskap og bekjempelse av lekkasje, brann, eksplosjon og andre uhell/ulykker som kan inntreffe ved rørledningssystemet.</article></article><article class="legalArticle" data-lovdata-URL="LTI/forskrift/2002-12-23-1827/§25" data-name="§25" id="kapittel-4-paragraf-4"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Informasjon til allmennheten om sikkerhetstiltak</span></h3><article class="legalP" id="kapittel-4-paragraf-4-ledd-1">Virksomheten skal uoppfordret sørge for at personer som kan bli berørt av ulykke tilknyttet rørledningen, blir gitt nødvendig informasjon om sikkerhetstiltak og hensiktsmessig adferd dersom ulykke inntreffer.</article><article class="legalP" id="kapittel-4-paragraf-4-ledd-2">Informasjonen skal gjennomgås hvert tredje år og om nødvendig ajourføres og formidles på nytt, og i alle tilfeller dersom det foretas endringer i driften.</article><article class="legalP" id="kapittel-4-paragraf-4-ledd-3">Informasjonen skal til enhver tid være offentlig tilgjengelig, og formidlingen til allmennheten skal gjentas minst hvert femte år.</article></article><article class="legalArticle" data-lovdata-URL="LTI/forskrift/2002-12-23-1827/§26" data-name="§26" id="kapittel-4-paragraf-5"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Opphør</span></h3><article class="legalP" id="kapittel-4-paragraf-5-ledd-1">Rørledningssystem som tas varig ut av drift, skal frigjøres for hydrokarboner og enten sikres mot ny idriftssettelse eller fjernes før pliktene etter hoved- og driftstillatelsene opphører.</article><article class="legalP" id="kapittel-4-paragraf-5-ledd-2">Direktoratet for brann- og elsikkerhet skal informeres når driften opphører.</article><article class="legalP" id="kapittel-4-paragraf-5-ledd-3">Rørledningssystem som tas midlertidig ut av drift, kan enten konserveres på en hensiktsmessig måte eller sikres som om det var i ordinær drift.</article><article class="legalP" id="kapittel-4-paragraf-5-ledd-4">Rørledningssystem som konserveres på en hensiktsmessig måte, kan ha begrenset vedlikehold.</article><article class="legalP" id="kapittel-4-paragraf-5-ledd-5">Før drift gjenopptas for system som har vært konservert med begrenset vedlikehold, skal det innhentes ny driftstillatelse etter § 6 andre ledd.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2002-12-23-1827/KAPITTEL_5"><h2>Kapittel 5. Tilsynsmyndighet, fravik, klage, reaksjonsmidler, ikrafttredelse samt overgangsbestemmelser</h2><article class="legalArticle" data-lovdata-URL="LTI/forskrift/2002-12-23-1827/§27" data-name="§27" id="kapittel-5-paragraf-1"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Tilsynsmyndighet</span></h3><article class="legalP" id="kapittel-5-paragraf-1-ledd-1">Direktoratet for brann- og elsikkerhet fører tilsyn med at bestemmelsene gitt i forskriften blir overholdt.</article></article><article class="legalArticle" data-lovdata-URL="LTI/forskrift/2002-12-23-1827/§28" data-name="§28" id="kapittel-5-paragraf-2"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Fravik</span></h3><article class="legalP" id="kapittel-5-paragraf-2-ledd-1">Direktoratet for brann- og elsikkerhet kan fravike bestemmelsene i forskriften når særlige grunner foreligger, og det ikke strider mot internasjonale avtaler som Norge har inngått.</article></article><article class="legalArticle" data-lovdata-URL="LTI/forskrift/2002-12-23-1827/§29" data-name="§29" id="kapittel-5-paragraf-3"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Klage</span></h3><article class="legalP" id="kapittel-5-paragraf-3-ledd-1">Vedtak fattet av Direktoratet for brann- og elsikkerhet kan påklages til Arbeids- og administrasjonsdepartementet.</article></article><article class="legalArticle" data-lovdata-URL="LTI/forskrift/2002-12-23-1827/§30" data-name="§30" id="kapittel-5-paragraf-4"><h3 class="legalArticleHeader"><span class="legalArticleValue">§ 30</span>. <span class="legalArticleTitle">Reaksjonsmidler</span></h3><article class="legalP" id="kapittel-5-paragraf-4-ledd-1">Ved overtredelse av forskriften eller vedtak truffet i medhold av denne, gjelder bestemmelsene i lov av 14. juni 2002 nr. 20 om vern mot brann, eksplosjon og ulykker med farlige stoffer og om brannvesenets redningsoppgaver § 37 til § 40 samt § 42 på tilsvarende måte.</article></article><article class="legalArticle" data-lovdata-URL="LTI/forskrift/2002-12-23-1827/§31" data-name="§31" id="kapittel-5-paragraf-5"><h3 class="legalArticleHeader"><span class="legalArticleValue">§ 31</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-5-ledd-1">Forskriften trer i kraft 1. januar 2003.</article><article class="legalP" id="kapittel-5-paragraf-5-ledd-2">Fra samme dato oppheves forskrift av 20. august 1986 nr. 1723 om transport av petroleum i rørledning over land.</article></article><article class="legalArticle" data-lovdata-URL="LTI/forskrift/2002-12-23-1827/§32" data-name="§32" id="kapittel-5-paragraf-6"><h3 class="legalArticleHeader"><span class="legalArticleValue">§ 32</span>. <span class="legalArticleTitle">Overgangsbestemmelser</span></h3><article class="legalP" id="kapittel-5-paragraf-6-ledd-1">Rørledningssystemer som er bygget etter forskrift av 20. august 1986 nr. 1723, skal så langt bestemmelsene passer drives etter herværende forskrifts § 22 til § 24.</article><article class="legalP" id="kapittel-5-paragraf-6-ledd-2">Ved opphør av slikt rørledningssystem gjelder herværende forskrifts § 25.</article></article></section></main></body></html>