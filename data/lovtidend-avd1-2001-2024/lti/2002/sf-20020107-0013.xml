<!DOCTYPE html><html lang="no"><head><title>Forskrift om endring i forskrift om tildeling og bruk av nummer, nummerserier, navn og adresser for telenett og teletjenester (nummerforskriften).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-01-07-13</dd><dt class="dokid">DokumentID</dt><dd class="dokid">LTI/forskrift/2002-01-07-13</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 1</dd><dt class="dateInForce">I kraft fra</dt><dd class="dateInForce">2002-02-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1997-06-02-560</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-06-23-39/§3-2</li><li>forskrift/2001-08-31-949</li></ul></dd><dt class="dateOfPublication">Kunngjort</dt><dd class="dateOfPublication">2002-01-18</dd><dt class="journalNumber">Journalnummer</dt><dd class="journalNumber">2002-0059</dd><dt class="titleShort">Korttittel</dt><dd class="titleShort">Endr. i nummerforskriften</dd><dt class="title">Tittel</dt><dd class="title">Forskrift om endring i forskrift om tildeling og bruk av nummer, nummerserier, navn og adresser for telenett og teletjenester (nummerforskriften).</dd><dt class="miscInformation">Annet om dokumentet</dt><dd class="miscInformation">Fastsatt av Post- og teletilsynet 7. januar 2002 med hjemmel i lov av 23. juni 1995 nr. 39 om telekommunikasjon (teleloven) § 3-2 jf. delegeringsvedtak av 31. august 2001 nr. 949 del I nr. 2, jf. EØS-avtalen vedlegg XI pkt. 5c (direktiv 98/10/EF artikkel 6).</dd><dt class="refid">RefID</dt><dd class="refid">forskrift/2002-01-07-13</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om tildeling og bruk av nummer, nummerserier, navn og adresser for telenett og teletjenester (nummerforskriften).<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2002-01-07-13" id="dokument"><h1>Forskrift om endring i forskrift om tildeling og bruk av nummer, nummerserier, navn og adresser for telenett og teletjenester (nummerforskriften).</h1><section class="section" data-name="kapI" id="kapittel-1" data-lovdata-URL="LTI/forskrift/2002-01-07-13/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 2. juni 1997 nr. 560 om tildeling og bruk av nummer, nummerserier, navn og adresser for telenett og teletjenester (nummerforskriften) gjøres følgende endringer:</article> <article class="defaultP" margin-top="true">§ 12 skal lyde:</article> <article class="defaultP" margin-top="true"><strong>§ 12.</strong> <i>Utlevering av informasjon til nummeropplysningsvirksomhet</i></article><article class="legalP" id="kapittel-1-ledd-2">Enhver tilbyder av offentlig telefontjeneste som tildeler nummer, navn eller adresser til sluttbrukere plikter å stille relevant nummeropplysningsinformasjon til rådighet for tilbydere av nummeropplysningstjenester, når denne skal nytte informasjonen i sin nummeropplysningsvirksomhet. Denne plikten berører ikke sluttbrukers rettigheter etter lov om behandling av personopplysninger av 14. april 2000 nr. 31 med utfyllende forskrifter og enkeltvedtak. Sluttbrukere skal kunne reservere seg mot at informasjon om deres nummer, navn eller adresse utleveres til allmennheten, herunder bestille hemmelig nummer. Opplysninger om sluttbrukere som reserverer seg mot utlevering til katalog- og/eller nummeropplysningsformål, skal ved første oppdatering sperres/slettes i nummeropplysningsvirksomhetens registre.</article><article class="legalP" id="kapittel-1-ledd-3">Med relevant nummeropplysningsinformasjon forstås sluttbrukers navn, adresse, teletjenestenummer/-adresse samt brukstype, dersom opplysningen er registrert. I tillegg skal informasjonen inneholde identifikasjonsopplysninger som muliggjør entydig identifisering av de registrerte, og opplysning om endringstype for endringer i henhold til vedlagte spesifikasjon. Se vedlegg I. Kun informasjon om sluttbrukers nummer, navn og adresse kan utleveres til allmennheten.</article><article class="legalP" id="kapittel-1-ledd-4">Nummeropplysningsinformasjon skal stilles til rådighet for andre tjenestetilbydere på vilkår som er objektive og ikke-diskriminerende. Avgiver og mottaker av data dekker sine egne kostnader ved tilrettelegging for overføring av data. Mottaker skal dekke kostnadene ved selve overføringen.</article><article class="legalP" id="kapittel-1-ledd-5">Partene skal sikre personopplysningenes kvalitet i forhold til behandlingsformålet. Dersom partene ikke avtaler noe annet, skal nummeropplysningsinformasjon utleveres elektronisk som masseopplysninger med oppdatering en gang pr. døgn, med unntak av lør-, søn- og helligdager. Partene har plikt til å levere og motta opplysningene i ISO 8859-1 8-bit single-byte coded graphic character sets. Bruk av annet format kan avtales mellom partene.</article><article class="legalP" id="kapittel-1-ledd-6">Post- og teletilsynet kan pålegge tilbyder av teletjeneste som får tildelt nummer, nummerserier, navn eller adresser å utlevere informasjon om nummer, nummerserier, navn eller adresser tildelt sluttbrukere til nummeropplysningsvirksomheter.</article> <article class="defaultP" margin-top="true">Nytt vedlegg skal lyde:<p class="leddfortsettelse"><i>Vedlegg I: Oversikt over opplysninger som kan utleveres til nummeropplysningsvirksomheter</i><table><thead><tr><th data-text-align="left" data-vertical-align="top"><i>Opplysning</i></th><th data-text-align="left" data-vertical-align="top"><i>Kommentar</i></th></tr></thead><tbody><tr><td data-text-align="left" data-vertical-align="top">Unik ID</td><td data-text-align="left" data-vertical-align="top">Fødselsdato, fødselsnummer, organisasjonsnummer eller egendefinert unikt ID-nummer. Denne opplysningen er nødvendig for at nummeropplysningstjenestene skal kunne foreta korrekt oppdatering av grunndata, dvs. et ledd i kvalitetssikringen av opplysningene.</td></tr><tr><td data-text-align="left" data-vertical-align="top">Etternavn/firmanavn</td><td data-text-align="left" data-vertical-align="top">Hvis juridisk eier av abonnement og bruker ikke er den samme bør kun brukerens navn overføres, da informasjon om juridisk eier i disse tilfellene normalt er uinteressant i nummeropplysningssammenheng.</td></tr><tr><td data-text-align="left" data-vertical-align="top">Fornavn</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Mellomnavn</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Gatenavn</td><td data-text-align="left" data-vertical-align="top">Dersom tilbyder av offentlig telefontjeneste ikke har brukerens gateadresse, er det ikke krav om overføring av denne opplysningen. Eventuelt kan postadresse overføres i dette feltet.</td></tr><tr><td data-text-align="left" data-vertical-align="top">Husnummer</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Postnummer</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Poststed</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Telefonnummer</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Brukstype</td><td data-text-align="left" data-vertical-align="top">Angir fasttelefon, mobiltelefon eller telefaks hvis opplysningen finnes. Tilbyder av offentlig telefontjeneste har ikke nødvendigvis informasjon om at et nummer brukes til telefaks. I slike tilfeller pålegges ikke tilbyder å fremskaffe informasjonen for overføring til nummeropplysningstjeneste.</td></tr><tr><td data-text-align="left" data-vertical-align="top">Endringstype</td><td data-text-align="left" data-vertical-align="top">Skal angi nyoppføring, endring i eksisterende grunndata eller sletting av registrering. Sletting angis som endring av tidligere overført opplysning. Opplysningsfeltet er nødvendig for å muliggjøre oppdateringsoverføringer som kun inneholder endringer.</td></tr></tbody></table></p></article></section><section class="section" data-name="kapII" id="kapittel-2" data-lovdata-URL="LTI/forskrift/2002-01-07-13/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. februar 2002.</article></section></main></body></html>