<!DOCTYPE html><html lang="no"><head><title>Forskrift om utslipp fra krematorier.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-12-20-1727</dd><dt class="dokid">DokumentID</dt><dd class="dokid">LTI/forskrift/2002-12-20-1727</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 19</dd><dt class="dateInForce">I kraft fra</dt><dd class="dateInForce">2003-01-01, 2007-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-03-13-6/§9</li></ul></dd><dt class="dateOfPublication">Kunngjort</dt><dd class="dateOfPublication">2003-01-07</dd><dt class="journalNumber">Journalnummer</dt><dd class="journalNumber">2002-1435</dd><dt class="titleShort">Korttittel</dt><dd class="titleShort">Forskrift om utslipp fra krematorier</dd><dt class="title">Tittel</dt><dd class="title">Forskrift om utslipp fra krematorier.</dd><dt class="miscInformation">Annet om dokumentet</dt><dd class="miscInformation">Fastsatt av Miljøverndepartementet 20. desember 2002 med hjemmel i lov av 13. mars 1981 nr. 6 om vern mot forurensninger og om avfall (Forurensningsloven) § 9.</dd><dt class="refid">RefID</dt><dd class="refid">forskrift/2002-12-20-1727</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om utslipp fra krematorier.<ul class="tocSubUl"><li>§ 1. Forskriftens virkeområde</li><li>§ 2. Formål</li><li>§ 3. Definisjoner</li><li>§ 4. Registrering</li><li>§ 5. Utslipp til luft</li><li>§ 6. Forbrenningstekniske krav</li><li>§ 7. Skorsteinsforhold</li><li>§ 8. Utslipp til vann</li><li>§ 9. Målinger og rapportering</li><li>§ 10. Unntak</li><li>§ 11. Tilsyn</li><li>§ 12. Klage</li><li>§ 13. Tvangsmulkt</li><li>§ 14. Straff</li><li>§ 15. Ikrafttreden og overgangsbestemmelser</li></ul></li></ul></dd></dl></header><main class="documentBody" data-lovdata-URL="LTI/forskrift/2002-12-20-1727" id="dokument"><h1>Forskrift om utslipp fra krematorier.</h1><article class="legalArticle" data-lovdata-URL="LTI/forskrift/2002-12-20-1727/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h2><article class="legalP" id="paragraf-1-ledd-1">Forskriften fastsetter regler for forbrenning, utslipp til luft og vann, registrering, målinger og rapportering for krematorier.</article></article><article class="legalArticle" data-lovdata-URL="LTI/forskrift/2002-12-20-1727/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Formål</span></h2><article class="legalP" id="paragraf-2-ledd-1">Formålet med forskriften er å redusere forurensning fra krematorier.</article></article><article class="legalArticle" data-lovdata-URL="LTI/forskrift/2002-12-20-1727/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne forskrift menes med:<ul class="defaultList"><li data-li-identifier="-" data-name="-"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>Krematorium:</i> Anlegg for kremering.</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>Kremering:</i> Forbrenning av lik fra mennesker som er plassert i egnede kister.</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>Kategori I – krematorier:</i> Krematorier med 200 eller flere kremasjoner pr. år.</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>Kategori II – krematorier:</i> Krematorier med mindre enn 200 kremasjoner pr. år.</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>Forurensningsmyndighet:</i> Fylkesmannen eller den Miljøverndepartementet bemyndiger.</article></article></li></ul></article></article><article class="legalArticle" data-lovdata-URL="LTI/forskrift/2002-12-20-1727/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Registrering</span></h2><article class="legalP" id="paragraf-4-ledd-1">For at krematoriet skal være lovlig etter forskriften her, skal ansvarlig for krematoriet senest innen 1 måned etter at forskriften trer i kraft sende en melding med opplysninger om krematoriet til forurensningsmyndigheten.</article></article><article class="legalArticle" data-lovdata-URL="LTI/forskrift/2002-12-20-1727/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Utslipp til luft</span></h2><article class="legalP" id="paragraf-5-ledd-1">Utslippene til luft ved kremering skal ikke overstige følgende grenseverdier for kategori I og kategori II ved de midlingstider som er angitt i tabellen: <table><thead><tr><th data-text-align="left" data-vertical-align="top"><i>Forurensende stoff</i></th><th colspan="2" data-text-align="center" data-vertical-align="top"><i>Grenseverdi (mg/Nm<sup>3</sup> )</i></th><th data-text-align="center" data-vertical-align="top"><i>Midlingstid</i></th></tr><tr><th data-text-align="left" data-vertical-align="top" /><th data-text-align="center" data-vertical-align="top"><i>Kategori I</i></th><th data-text-align="center" data-vertical-align="top"><i>Kategori II</i></th><th data-text-align="left" data-vertical-align="top" /></tr></thead><tbody><tr><td data-text-align="left" data-vertical-align="top">Totalt støv</td><td data-text-align="center" data-vertical-align="top">20</td><td data-text-align="center" data-vertical-align="top">150</td><td data-text-align="center" data-vertical-align="top">6 timer<br />1 kremasjon</td></tr><tr><td data-text-align="left" data-vertical-align="top">Kvikksølv totalt (Hg tot.)</td><td data-text-align="center" data-vertical-align="top">0,05</td><td data-text-align="center" data-vertical-align="top">–</td><td data-text-align="center" data-vertical-align="top">6 timer<br />1 kremasjon</td></tr><tr><td data-text-align="left" data-vertical-align="top">Karbonmonoksid (CO)</td><td data-text-align="center" data-vertical-align="top">100</td><td data-text-align="center" data-vertical-align="top">100</td><td data-text-align="center" data-vertical-align="top">1 time</td></tr><tr><td data-text-align="left" data-vertical-align="top">Karbonmonoksid (CO)</td><td data-text-align="center" data-vertical-align="top">150</td><td data-text-align="center" data-vertical-align="top">150</td><td data-text-align="center" data-vertical-align="top">10 min.</td></tr></tbody></table></article><article class="legalP" id="paragraf-5-ledd-2">Grenseverdiene angir massekonsentrasjonen av stoffene i utslippsgassene målt i forhold til volumet av utslippsgassene ved normal temperatur og trykk (normal tilstand: 273 K og 101,3 kPa), etter fratrekk av fuktighetsinnhold i form av vanndamp, og med 11 volumprosent oksygen i utslippsgassen. Grenseverdier er definert som maksimal konsentrasjon som ikke skal overstiges av gjennomsnittet av en fast prøveserie på minimum 3 prøver.</article><article class="legalP" id="paragraf-5-ledd-3">Midlingstid er tidsrommet for beregning av den aritmetiske middelverdi av prøvene i en måling. For anlegg med kontinuerlig drift er midlingstiden for støv og kvikksølv minimum 6 timer. For anlegg med diskontinuerlig drift er midlingstiden 1 kremasjon der kremasjonsstart er definert som tidspunkt for innsetting av kiste.</article></article><article class="legalArticle" data-lovdata-URL="LTI/forskrift/2002-12-20-1727/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Forbrenningstekniske krav</span></h2><article class="legalP" id="paragraf-6-ledd-1">Temperaturen i etterbrennkammeret under kremasjonssyklusen skal være minimum 850 °C.</article><article class="legalP" id="paragraf-6-ledd-2">Røykgassens oppholdstid i etterbrennkammeret skal være minimum 1 sekund.</article></article><article class="legalArticle" data-lovdata-URL="LTI/forskrift/2002-12-20-1727/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Skorsteinsforhold</span></h2><article class="legalP" id="paragraf-7-ledd-1">Avgassene fra krematorier skal slippes ut gjennom en skorstein med en høyde over bakken på minst 10 meter og minst 3 meter over tak.</article><article class="legalP" id="paragraf-7-ledd-2">Under normale driftsforhold gjelder følgende krav til røykgassen:<ul class="defaultList"><li data-li-identifier="-" data-name="-"><article class="listArticle" id="paragraf-7-ledd-2-punkt-1"><article class="legalP" id="paragraf-7-ledd-2-punkt-1-ledd-1">Røykgasshastigheten ut fra skorsteinstoppen skal være minimum 10 m/s de første 30 minutter av forbrenningen.</article></article></li><li data-li-identifier="-" data-name="-"><article class="listArticle" id="paragraf-7-ledd-2-punkt-2"><article class="legalP" id="paragraf-7-ledd-2-punkt-2-ledd-1">Røykgasstemperaturen ved inngang til skorsteinen etter falskluftinnløp skal være minimum 150 °C.</article></article></li></ul></article></article><article class="legalArticle" data-lovdata-URL="LTI/forskrift/2002-12-20-1727/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Utslipp til vann</span></h2><article class="legalP" id="paragraf-8-ledd-1">For krematorier med våt renseteknologi gjelder følgende krav for vaskevannet:</article><article class="legalP" id="paragraf-8-ledd-2">Kvikksølv skal fjernes fra vaskevannet slik at kvikksølvkonsentrasjonen i vaskevannet etter rensing ikke overstiger 2,0 μg Hg/liter. Måleverdiene relateres til 250 liter vann pr. tonn inngående mengde i krematoriet.</article></article><article class="legalArticle" data-lovdata-URL="LTI/forskrift/2002-12-20-1727/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Målinger og rapportering</span></h2><article class="legalP" id="paragraf-9-ledd-1">Den ansvarlige for kategori I – krematorier skal minst en gang pr. år kontrollere drift og forbrenningstekniske forhold samt gjennomføre kontrollmålinger av støv og kvikksølv i utslipp til luft. For anlegg som har utslipp til vann skal kontrollen omfatte vaskevannet. For kategori II – krematorier skal det gjennomføres tilsvarende kontrollmålinger av forbrenningstekniske forhold og utslipp til luft hvert annet år.</article><article class="legalP" id="paragraf-9-ledd-2">Det skal i løpet av midlingstiden foretas minimum 3 prøver med tilstrekkelig varighet pr. prøve til å gi et representativt bilde av utslippene til luft.</article><article class="legalP" id="paragraf-9-ledd-3">For karbonmonoksid og oksygen kreves kontinuerlig måling med registrering av integrert middelverdi hvert minutt.</article><article class="legalP" id="paragraf-9-ledd-4">For temperatur i etterbrennkammer og i røykgass kreves kontinuerlig måling og registrering.</article><article class="legalP" id="paragraf-9-ledd-5">Registreringene både fra årlig kontrollmåling og kontinuerlig måling skal arkiveres i minimum 5 år.</article><article class="legalP" id="paragraf-9-ledd-6">Resultatet av kontrollen som nevnt i første ledd skal for kategori I – krematorier rapporteres til forurensningsmyndigheten innen 1. mars hvert år. Rapporten skal inneholde omregning/beregning av årlige utslipp og en vurdering av resultatene i forhold til kravene. I rapporten skal det også opplyses om antall kremasjoner. For kategori II – krematorier skal resultatene av kontrollmålingene rapporteres på tilsvarende måte til forurensningsmyndighetene dersom målingene viser avvik fra kravene i denne forskriften.</article></article><article class="legalArticle" data-lovdata-URL="LTI/forskrift/2002-12-20-1727/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Unntak</span></h2><article class="legalP" id="paragraf-10-ledd-1">Forurensningsmyndigheten kan i særlige tilfeller ved enkeltvedtak gjøre unntak fra forskriften og sette de vilkår som finnes påkrevet for å motvirke skade eller ulempe.</article></article><article class="legalArticle" data-lovdata-URL="LTI/forskrift/2002-12-20-1727/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Tilsyn</span></h2><article class="legalP" id="paragraf-11-ledd-1">Forurensningsmyndigheten fører tilsyn med at bestemmelsene i denne forskriften overholdes, jf. forurensningslovens § 48.</article></article><article class="legalArticle" data-lovdata-URL="LTI/forskrift/2002-12-20-1727/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Klage</span></h2><article class="legalP" id="paragraf-12-ledd-1">Enkeltvedtak truffet av Statens forurensningstilsyn i medhold av denne forskrift kan påklages til Miljøverndepartementet. Enkeltvedtak truffet av Fylkesmannen i medhold av denne forskrift kan påklages til Statens forurensningstilsyn.</article></article><article class="legalArticle" data-lovdata-URL="LTI/forskrift/2002-12-20-1727/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Tvangsmulkt</span></h2><article class="legalP" id="paragraf-13-ledd-1">For å sikre at bestemmelsene i denne forskriften eller vedtak truffet i medhold av denne forskriften blir gjennomført, kan forurensningsmyndigheten ilegge tvangsmulkt etter forurensningslovens § 73.</article></article><article class="legalArticle" data-lovdata-URL="LTI/forskrift/2002-12-20-1727/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Straff</span></h2><article class="legalP" id="paragraf-14-ledd-1">Overtredelse av denne forskrift eller vedtak truffet i medhold av forskriften kan straffes etter forurensningslovens § 78.</article></article><article class="legalArticle" data-lovdata-URL="LTI/forskrift/2002-12-20-1727/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttreden og overgangsbestemmelser</span></h2><article class="legalP" id="paragraf-15-ledd-1">Forskriften trer i kraft 1. januar 2003.</article><article class="legalP" id="paragraf-15-ledd-2">For eksisterende anlegg gjøres bestemmelsene i § 5 – § 9 ikke gjeldende før 1. januar 2007.</article></article></main></body></html>