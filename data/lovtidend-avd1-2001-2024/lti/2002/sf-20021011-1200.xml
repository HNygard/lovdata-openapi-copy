<!DOCTYPE html><html lang="no"><head><title>Forskrift om bachelorgraden ved Høgskulen i Sogn og Fjordane.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-10-11-1200</dd><dt class="dokid">DokumentID</dt><dd class="dokid">LTI/forskrift/2002-10-11-1200</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 15</dd><dt class="dateInForce">I kraft fra</dt><dd class="dateInForce">2002-10-11</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/2002-10-11-1124/§28</li><li>lov/1995-05-12-22/§45</li></ul></dd><dt class="dateOfPublication">Kunngjort</dt><dd class="dateOfPublication">2002-11-08</dd><dt class="journalNumber">Journalnummer</dt><dd class="journalNumber">2002-1066</dd><dt class="titleShort">Korttittel</dt><dd class="titleShort">Forskrift om bachelorgraden ved HiSF</dd><dt class="title">Tittel</dt><dd class="title">Forskrift om bachelorgraden ved Høgskulen i Sogn og Fjordane.</dd><dt class="miscInformation">Annet om dokumentet</dt><dd class="miscInformation">Fastsett av styret for Høgskulen i Sogn og Fjordane 11. oktober 2002 med heimel i kgl.res. av 11. oktober 2002 nr. 1124 § 28.</dd><dt class="refid">RefID</dt><dd class="refid">forskrift/2002-10-11-1200</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om bachelorgraden ved Høgskulen i Sogn og Fjordane.<ul class="tocSubUl"><li>§ 1. Virkeområde</li><li>§ 2. Krav til bachelorgraden</li><li>§ 3. Krav til minste studieeining</li><li>§ 4. Fritak for fag – fagleg overlapping</li><li>§ 5. Vitnemål</li><li>§ 6. Overgangsordningar</li><li>§ 7. Utfyllande reglar</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2002-10-11-1200" id="dokument"><h1>Forskrift om bachelorgraden ved Høgskulen i Sogn og Fjordane.</h1><article class="legalArticle" data-lovdata-URL="LTI/forskrift/2002-10-11-1200/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskrifta omhandlar krav til innhald og oppbygging av bachelorgrad ved Høgskulen i Sogn og Fjordane.</article><article class="legalP" id="paragraf-1-ledd-2">Følgjande definisjonar er lagt til grunn i denne forskrifta:</article><article class="legalP" id="paragraf-1-ledd-3"><i>Studiepoeng</i> er mål på omfanget av eit studium der eit fullt studieår er normert til 60 studiepoeng.</article><article class="legalP" id="paragraf-1-ledd-4"><i>Emne</i> er den minste eininga som kan gå inn i eit fag, ei emnegruppe, eit studium eller ein grad og som kan inngå på vitnemål eller karakterutskrift. Alle emne skal ha eit omfang målt i studiepoeng.</article><article class="legalP" id="paragraf-1-ledd-5"><i>Fag</i> er ei samling av emne som heng nært saman, og som er samla i ei fagleg nemning.</article><article class="legalP" id="paragraf-1-ledd-6"><i>Emnegruppe</i> er ein kombinasjon av emne frå eitt eller fleire fag/fagområde som gjennom fag- eller studieplan er definert til å utgjere ei samla eining.</article><article class="legalP" id="paragraf-1-ledd-7"><i>Studium</i> er ei sjølvstendig eining med eit innhald i samsvar med vedtatt fag- eller studieplan, som studenten kan få opptak til og studierett på. Eit studium fører fram til avslutta vurdering eller grad.</article><article class="legalP" id="paragraf-1-ledd-8"><i>Studieeining</i> er emne innan same fagområde på minimum 10 studiepoeng.</article></article><article class="legalArticle" data-lovdata-URL="LTI/forskrift/2002-10-11-1200/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Krav til bachelorgraden</span></h2><article class="legalP" id="paragraf-2-ledd-1">Bachelorgraden vert oppnådd på grunnlag av:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">Fullført 3-årig rammeplanfesta studium (180 studiepoeng) som i følgje rammeplanen eller forskrift gir bachelorgrad.</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">Fullført 3-årig integrert yrkesretta studium (180 studiepoeng) som i følgje vedtak i styret for Høgskulen i Sogn og Fjordane gir bachelorgrad.</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">Tre år normert studium (180 studiepoeng) med fagleg spesialisering (fag/emnegruppe/studium) på minimum 80 studiepoeng. Graden må innehalde eit fagleg sjølvstendig arbeid på minimum 15 studiepoeng som er relevant i høve den faglege spesialiseringa. I tillegg er det krav om fordjuping i eit anna fag/emne/emnegruppe på minimum 30 studiepoeng.</article></article></li></ul></article><article class="legalP" id="paragraf-2-ledd-2">Graden kan omfatte 10 studiepoeng tilsvarande examen philosophicum og 10 studiepoeng examen facultatum.</article></article><article class="legalArticle" data-lovdata-URL="LTI/forskrift/2002-10-11-1200/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til minste studieeining</span></h2><article class="legalP" id="paragraf-3-ledd-1">Studieeiningar som kan inngå i grunnlag for bachelorgraden under § 2 bokstav b og c er fullførte emne/emnegrupper på minimum 10 studiepoeng. Mindre emne kan godkjennast om dei samla utgjer minimum 10 studiepoeng innan same fag/fagområde.</article></article><article class="legalArticle" data-lovdata-URL="LTI/forskrift/2002-10-11-1200/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Fritak for fag – fagleg overlapping</span></h2><article class="legalP" id="paragraf-4-ledd-1">Det kan gjevast fritak for fag/emne som er føresett å gå inn i ein bachelorgrad ved Høgskulen i Sogn og Fjordane, med bakgrunn i tidlegare avlagt eksamen i tilsvarande fag/emne ved Høgskulen i Sogn og Fjordane eller annan høgre utdanningsinstitusjon. Dokumentert realkompetanse kan og gje grunnlag for slikt fritak.</article><article class="legalP" id="paragraf-4-ledd-2">Øvste faglege instans ved den avdelinga/grunneininga som gir bachelorgraden eller har ansvaret for det fagområdet som søknad om fritak gjeld, avgjer om det skal gjevast fritak på grunnlag av fag/emne som er avlagt.</article><article class="legalP" id="paragraf-4-ledd-3">Innanfor bachelorgraden kan det ikkje inngå fagleg overlapping på meir enn 10 studiepoeng. Overlapping ut over dette må kompenserast med «friske» studiepoeng.</article></article><article class="legalArticle" data-lovdata-URL="LTI/forskrift/2002-10-11-1200/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Vitnemål</span></h2><article class="legalP" id="paragraf-5-ledd-1">Høgskulen i Sogn og Fjordane skriv ut vitnemål for oppnådd bachelorgrad. Vilkåret er at eksamen i fag/emne/emnegruppe/studium av eit samla omfang på minimum 60 studiepoeng er teke ved Høgskulen i Sogn og Fjordane.</article><article class="legalP" id="paragraf-5-ledd-2">Vitnemål for oppnådd bachelorgrad etter § 2 bokstav a og b vert skrive ut automatisk for alle som oppfyller krava til fullført bachelorgrad.</article><article class="legalP" id="paragraf-5-ledd-3">Vitnemål for oppnådd bachelorgrad etter § 2 bokstav c vert skrive ut etter søknad. Søkjaren må sjølv dokumentere at krava er oppfylt.</article></article><article class="legalArticle" data-lovdata-URL="LTI/forskrift/2002-10-11-1200/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Overgangsordningar</span></h2><article class="legalP" id="paragraf-6-ledd-1">Studentar som 1. september 2002 eller seinare oppfyller krava til bachelorgraden vert tildelt denne graden.</article><article class="legalP" id="paragraf-6-ledd-2">Ein student kan ikkje oppnå både graden bachelor og graden candidata/candidatus magisterii (cand.mag.-graden) på grunnlag av same utdanning/studium, sjølv om grunnlaget for tildeling av cand.mag.-graden i omfang går ut over grunnlaget for tildeling av bachelorgraden.</article><article class="legalP" id="paragraf-6-ledd-3">Studentar som på tidspunktet for iverksetjing av denne forskrifta har gjennomført studier og avlagt eksamen i fag/emne/emnegrupper med eit omfang av minst 3 år normert studietid/180 studiepoeng utan å oppfylle krava til bachelorgrad får høve til å fullføre studiet med sikte på ein cand.mag.-grad i løpet av ein overgangsperiode på to år, dvs. seinast innan 30. juli 2005.</article><article class="legalP" id="paragraf-6-ledd-4">Cand.mag.-graden ved Høgskulen i Sogn og Fjordane vert oppheva med verknad frå og med 1. august 2005.</article></article><article class="legalArticle" data-lovdata-URL="LTI/forskrift/2002-10-11-1200/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utfyllande reglar</span></h2><article class="legalP" id="paragraf-7-ledd-1">Styret for Høgskulen i Sogn og Fjordane kan vedta utfyllande reglar til denne forskrifta.</article></article><article class="legalArticle" data-lovdata-URL="LTI/forskrift/2002-10-11-1200/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Forskrifta trer i kraft 11. oktober 2002.</article></article></main></body></html>