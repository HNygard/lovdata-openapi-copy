<!DOCTYPE html><html lang="no"><head><title>Forskrift om endring i forskrift om sikkerhetsstyringssystem for passasjerskip.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-06-04-1005</dd><dt class="dokid">DokumentID</dt><dd class="dokid">LTI/forskrift/2002-06-04-1005</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 12</dd><dt class="dateInForce">I kraft fra</dt><dd class="dateInForce">2002-06-04</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-12-23-1529</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1903-06-09-7/§1</li><li>lov/1903-06-09-7/§9a</li><li>lov/1903-06-09-7/§41a</li><li>lov/1903-06-09-7/§97</li><li>lov/1903-06-09-7/§106</li><li>forskrift/1963-04-05-9</li><li>forskrift/1978-12-01-1</li><li>forskrift/1991-08-02-528</li><li>forskrift/1991-08-14-4279</li></ul></dd><dt class="dateOfPublication">Kunngjort</dt><dd class="dateOfPublication">2002-09-24</dd><dt class="lastupdated">Rettet</dt><dd class="lastupdated">2002-10-22 (§ 15), 16.12.2002 (§ 3)</dd><dt class="journalNumber">Journalnummer</dt><dd class="journalNumber">2002-0517</dd><dt class="titleShort">Korttittel</dt><dd class="titleShort">Endr.forskr sikkerhetsstyringssystem, pass.skip</dd><dt class="title">Tittel</dt><dd class="title">Forskrift om endring i forskrift om sikkerhetsstyringssystem for passasjerskip.</dd><dt class="miscInformation">Annet om dokumentet</dt><dd class="miscInformation">Fastsatt av Sjøfartsdirektoratet 4. juni 2002 med hjemmel i lov av 9. juni 1903 nr. 7 om Statskontrol med Skibes Sjødygtighed m.v. § 1, § 9a, § 41a, § 97 og § 106 annet ledd, jf. kgl.res. av 5. april 1963 nr. 9, kgl.res. av 1. desember 1978 nr. 1, kgl.res. av 2. august 1991 nr. 528 og delegeringsvedtak av 14. august 1991. Jf. EØS-avtalen vedlegg XIII nr. 56c (forordning (EF) nr. 3051/95 endret ved forordning (EF) nr. 179/98) og vedlegg II (direktiv 98/34/EF).</dd><dt class="refid">RefID</dt><dd class="refid">forskrift/2002-06-04-1005</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om sikkerhetsstyringssystem for passasjerskip.<ul class="tocSubUl"><li>I<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Rederens og førerens plikter</li><li>§ 4. Fravik</li><li>§ 5. Dokumentasjon</li><li>§ 6. Sikkerhetsstyringssystem for roro passasjerskip i rutefart innenfor EØS og for rederier som opererer slike skip</li><li>§ 7. Sikkerhetsstyringssystem for passasjerskip som ikke omfattes av bestemmelsene i § 6 og for rederier som opererer slike skip</li><li>§ 8. Sertifikater</li><li>§ 9. Sertifikatenes form og innhold</li><li>§ 10. Utstedelse og gyldighet av godkjenningsbevis og sikkerhetsstyringssertifikat</li><li>§ 11. Revisjon</li><li>§ 12. Fornyelse av sertifikater</li><li>§ 13. Midlertidige sertifikater</li><li>§ 14. Ugyldige sertifikater</li><li>§ 15. Straff</li><li>§ 16. Ikrafttredelse mv.</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2002-06-04-1005" id="dokument"><h1>Forskrift om endring i forskrift om sikkerhetsstyringssystem for passasjerskip.</h1><section class="section" data-name="kapI" id="kapittel-1" data-lovdata-URL="LTI/forskrift/2002-06-04-1005/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 23. desember 1999 nr. 1529 om sikkerhetsstyringssystem for passasjerskip er det foretatt endringer. Endringene er ikke materielle, men gjelder forskriftens struktur og språk. Vedlegget til forskriften er ikke endret og kunngjøres derfor ikke her. Forskriften uten vedlegget lyder etter dette:</article><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></span><article class="legalP" id="kapittel-1-foreslåttparagraf-1-ledd-1">Denne forskriften gjelder for norske passasjerskip som kan føre mer enn:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-1-ledd-1">12 passasjerer i rutefart fra eller til havner innenfor EØS når skipet er roro passasjerskip,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-2-ledd-1">12 passasjerer i utenriks fart.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-1-ledd-1-punkt-3"><article class="legalP" id="kapittel-1-foreslåttparagraf-1-ledd-1-punkt-3-ledd-1">100 passasjerer i innenriks fart,</article></article></li></ul><p class="leddfortsettelse">og rederier som opererer slike skip.</p></article></article><article class="futureLegalArticle" data-name="§2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></span><article class="legalP" id="kapittel-1-foreslåttparagraf-2-ledd-1">I denne forskrift betyr:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1"><i>ISM-koden (International Safety Management (ISM) Code):</i> Internasjonal norm for sikkerhetsstyring for drift av skip og hindring av forurensning, vedtatt av IMO ved resolusjon A.741(18) med senere endringer.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1"><i>Passasjerskip:</i> Skip som skal ha sertifikat i henhold til bestemmelsene i åttende kapittel i lov av 9. juni 1903 nr. 7 om Statskontrol med Skibes Sjødygtighed m.v.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-2-ledd-1-punkt-3"><article class="legalP" id="kapittel-1-foreslåttparagraf-2-ledd-1-punkt-3-ledd-1"><i>Rederi:</i> den som eier eller er ansvarlig for driften av skipet.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-2-ledd-1-punkt-4"><article class="legalP" id="kapittel-1-foreslåttparagraf-2-ledd-1-punkt-4-ledd-1"><i>Retningslinjer om gjennomføring av ISM-koden:</i> retningslinjer for administrasjonenes gjennomføring av den internasjonale norm for sikkerhetsstyring for drift av skip og hindring av forurensning (ISM-koden, fastsatt av IMO ved resolusjon A.788(19)).</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-2-ledd-1-punkt-5"><article class="legalP" id="kapittel-1-foreslåttparagraf-2-ledd-1-punkt-5-ledd-1"><i>Roro passasjerskip:</i> passasjerskip med roro lasterom eller rom av særskilt kategori som definert i SOLAS-74 Regel II-2/3 eller passasjerskip med innretninger som tillater vegtrafikkerende kjøretøy eller skinnegående materiell å rulle om bord på og av skipet.</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-2-ledd-1-punkt-6"><article class="legalP" id="kapittel-1-foreslåttparagraf-2-ledd-1-punkt-6-ledd-1"><i>Rutefart:</i> en rekke overfarter med skip som seiler mellom to eller flere havner, enten: <ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-2-ledd-1-punkt-6-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-6-ledd-1-punkt-1-ledd-1">etter en offentliggjort ruteplan, eller</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-2-ledd-1-punkt-6-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-6-ledd-1-punkt-2-ledd-1">med regelmessige eller hyppige overfarter slik at det umiddelbart kan konstateres at disse har en systematisk karakter.</article></article></li></ul></article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-2-ledd-1-punkt-7"><article class="legalP" id="kapittel-1-foreslåttparagraf-2-ledd-1-punkt-7-ledd-1"><i>Sjøsikkerhetskonvensjonen (SOLAS):</i> Den internasjonale konvensjon av 1974 om sikkerhet for menneskeliv til sjøs, med senere endringer.</article></article></li><li data-li-identifier="h)" data-name="h)"><article class="listArticle" id="kapittel-1-foreslåttparagraf-2-ledd-1-punkt-8"><article class="legalP" id="kapittel-1-foreslåttparagraf-2-ledd-1-punkt-8-ledd-1"><i>Årsdato:</i> samme dag og måned i hvert år som svarer til utløpsdatoen i godkjenningsbeviset.</article></article></li></ul></article></article><article class="futureLegalArticle" data-name="§3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Rederens og førerens plikter</span></span><article class="legalP" id="kapittel-1-foreslåttparagraf-3-ledd-1">Rederiet skal sørge for å etablere og opprettholde et sikkerhetsstyringssystem i rederiets landorganisasjon og på det enkelte passasjerskip og at revisjoner blir begjært og gjennomført slik som bestemt i forskriften her.</article><article class="legalP" id="kapittel-1-foreslåttparagraf-3-ledd-2">Rederi og skipsfører skal sørge for at sertifikat for sikkerhetsstyringssystem om bord og kopi av godkjenningsbevis for sikkerhetsstyringssystem i land, med påtegning om siste årlige revisjon, oppbevares om bord.</article><article class="changesToParent">Endret ved rettelse 16. desember 2002. Se Norsk Lovtidend 17/2002.</article></article><article class="futureLegalArticle" data-name="§4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Fravik</span></span><article class="legalP" id="kapittel-1-foreslåttparagraf-4-ledd-1">I enkelttilfeller kan Sjøfartsdirektoratet etter skriftlig søknad fravike forskriftens krav. Spesielle grunner må gjøre fraviket nødvendig og fraviket må være sikkerhetsmessig forsvarlig. Fravik må ikke være i strid med internasjonal overenskomst Norge har sluttet seg til.</article></article><article class="futureLegalArticle" data-name="§5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Dokumentasjon</span></span><article class="legalP" id="kapittel-1-foreslåttparagraf-5-ledd-1">Sjøfartsdirektoratet eller den det bemyndiger kan, i forbindelse med revisjon etter forskriften her, kreve utlevert gyldige sikkerhetsstyringsdokumenter.</article></article><article class="futureLegalArticle" data-name="§6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Sikkerhetsstyringssystem for roro passasjerskip i rutefart innenfor EØS og for rederier som opererer slike skip</span></span><article class="legalP" id="kapittel-1-foreslåttparagraf-6-ledd-1">For roro passasjerskip i rutefart til og fra havner innenfor EØS og rederier som opererer slike skip gjelder forordning (EF) nr. 3051/95 som endret ved forordning (EF) nr. 179/98 om sikkerhetsstyring av passasjerferger (roro ferger) som forskrift med de tilpasninger som følger av vedlegg XIII, protokoll 1 til avtalen og avtalen for øvrig. Forordningene er inntatt som vedlegg til forskriften her.</article></article><article class="futureLegalArticle" data-name="§7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 7</span>. <span class="legalArticleTitle">Sikkerhetsstyringssystem for passasjerskip som ikke omfattes av bestemmelsene i § 6 og for rederier som opererer slike skip</span></span><article class="legalP" id="kapittel-1-foreslåttparagraf-7-ledd-1">Sikkerhetstyringssystemet skal minst være i samsvar med ISM-koden<sup class="footnotereference" data-footnotereferencevalue="1" data-unique-footnote-counter="1">1</sup> vedtatt av Den internasjonale skipsfartsorganisasjon (IMO) og tilhørende retningslinjer om gjennomføring av ISM-koden.<sup class="footnotereference" data-footnotereferencevalue="2" data-unique-footnote-counter="2">2</sup></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> IMO-res. A.741(18).</article><article class="footnote" data-name="2" data-unique-footnote-counter="2"><span class="footnoteLabel">2</span> IMO-res. A.788(19).</article></footer></article><article class="futureLegalArticle" data-name="§8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 8</span>. <span class="legalArticleTitle">Sertifikater</span></span><article class="legalP" id="kapittel-1-foreslåttparagraf-8-ledd-1">Passasjerskip skal ha gyldig sikkerhetsstyringssertifikat (Safety Management Certificate, SMC).</article><article class="legalP" id="kapittel-1-foreslåttparagraf-8-ledd-2">Passasjerskip skal være operert av et rederi med gyldig godkjennelsesbevis for sikkerhetsstyring (Document of Compliance, DOC) for den type passasjerskip rederiet er driftsansvarlig for. Kopi av gyldig godkjenningsbevis skal oppbevares i skipets sertifikatmappe.</article><article class="legalP" id="kapittel-1-foreslåttparagraf-8-ledd-3">For nyetablerte rederier og passasjerskip som skal ha utstedt sertifikat for første gang, kan det utstedes midlertidig godkjenningsbevis for sikkerhetsstyring og sikkerhetsstyringssertifikat.</article></article><article class="futureLegalArticle" data-name="§9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 9</span>. <span class="legalArticleTitle">Sertifikatenes form og innhold</span></span><article class="legalP" id="kapittel-1-foreslåttparagraf-9-ledd-1">Sertifikatenes form og innhold skal være i samsvar med IMO Res. A.788(19) Vedlegg 2.</article></article><article class="futureLegalArticle" data-name="§10" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 10</span>. <span class="legalArticleTitle">Utstedelse og gyldighet av godkjenningsbevis og sikkerhetsstyringssertifikat</span></span><article class="legalP" id="kapittel-1-foreslåttparagraf-10-ledd-1">Sertifikatene utstedes av Sjøfartsdirektoratet eller den det bemyndiger.</article><article class="legalP" id="kapittel-1-foreslåttparagraf-10-ledd-2">Sertifikatene er gyldige for en periode på 5 år fra datoen for utstedelsen.</article></article><article class="futureLegalArticle" data-name="§11" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 11</span>. <span class="legalArticleTitle">Revisjon</span></span><article class="legalP" id="kapittel-1-foreslåttparagraf-11-ledd-1">Før godkjenningsbevis og sertifikat kan utstedes for første gang, skal Sjøfartsdirektoratet eller den det bemyndiger foreta en revisjon av sikkerhetsstyringssystemet i rederiorganisasjonen og en revisjon av systemet om bord i hvert skip.</article><article class="legalP" id="kapittel-1-foreslåttparagraf-11-ledd-2">I sertifikatperioden skal rederiet revideres årlig. Revisjonen skal finne sted i perioden 3 måneder før og 3 måneder etter årsdatoen for godkjenningsbeviset.</article><article class="legalP" id="kapittel-1-foreslåttparagraf-11-ledd-3">Passasjerskip skal revideres hver 30. måned etter årsdatoen for sertifikatet. Revisjonen skal finne sted i perioden 3 måneder før og 3 måneder etter denne datoen.</article><article class="legalP" id="kapittel-1-foreslåttparagraf-11-ledd-4">For passasjerskip som skal ha sertifikat for første gang, skal det i tillegg foretas en revisjon i det første driftsåret av sertifikatperioden. Revisjonen skal finne sted i perioden 3 måneder før og 3 måneder etter årsdatoen for sikkerhetsstyringssertifikatet.</article><article class="legalP" id="kapittel-1-foreslåttparagraf-11-ledd-5">Sjøfartsdirektoratet kan kreve ytterligere mellomliggende revisjoner dersom dette finnes påkrevet</article></article><article class="futureLegalArticle" data-name="§12" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 12</span>. <span class="legalArticleTitle">Fornyelse av sertifikater</span></span><article class="legalP" id="kapittel-1-foreslåttparagraf-12-ledd-1">Revisjon for fornyelse av godkjenningsbevis for sikkerhetsstyring og sikkerhetsstyringssertifikat skal finne sted i perioden fra 6 måneder før sertifikatenes utløpsdato og skal være avsluttet før denne datoen.</article><article class="legalP" id="kapittel-1-foreslåttparagraf-12-ledd-2">Sertifikatene skal være fornyet før sertifikatenes utløpsdato.</article></article><article class="futureLegalArticle" data-name="§13" id="kapittel-1-foreslåttparagraf-13"><span class="futureLegalArticleHeader"><span class="legalArticleValue">§ 13</span>. <span class="legalArticleTitle">Midlertidige sertifikater</span></span><article class="legalP" id="kapittel-1-foreslåttparagraf-13-ledd-1">For nyetablerte rederier og for passasjerskip som får utstedt sertifikat for første gang, kan det utstedes midlertidig godkjenningsbevis for sikkerhetsstyring og sikkerhetsstyringssertifikat.</article><article class="legalP" id="kapittel-1-foreslåttparagraf-13-ledd-2">Midlertidig godkjenningsbevis for sikkerhetsstyring kan utstedes med gyldighet inntil 12 måneder.</article><article class="legalP" id="kapittel-1-foreslåttparagraf-13-ledd-3">Midlertidig sikkerhetsstyringssertifikat kan for nytt passasjerskip eller for passasjerskip som skal ha sertifikat for første gang, utstedes med gyldighet inntil 6 måneder. I spesielle tilfeller kan sertifikatets gyldighet forlenges i ytterligere 6 måneder.</article></article><article class="futureLegalArticle" data-name="§14" id="kapittel-1-foreslåttparagraf-14"><span class="futureLegalArticleHeader"><span class="legalArticleValue">§ 14</span>. <span class="legalArticleTitle">Ugyldige sertifikater</span></span><article class="legalP" id="kapittel-1-foreslåttparagraf-14-ledd-1">Godkjenningsbevis for sikkerhetsstyring blir ugyldig og skal inndras dersom årlige revisjoner ikke blir begjært, eller det blir godtgjort at sikkerhetsstyringssystemet i vesentlig grad ikke samsvarer med kravene i ISM-koden, eller at sikkerhetsstyringssystemet ikke blir brukt, fulgt eller vedlikeholdt.</article><article class="legalP" id="kapittel-1-foreslåttparagraf-14-ledd-2">Sikkerhetsstyringssertifikater som er knyttet til godkjenningsbevis for sikkerhetsstyring blir også ugyldige og skal inndras.</article><article class="legalP" id="kapittel-1-foreslåttparagraf-14-ledd-3">Sikkerhetsstyringssertifikat blir på samme vilkår som nevnt i første ledd ugyldig og skal inndras.</article></article><article class="futureLegalArticle" data-name="§15" id="kapittel-1-foreslåttparagraf-15"><span class="futureLegalArticleHeader"><span class="legalArticleValue">§ 15</span>. <span class="legalArticleTitle">Straff</span></span><article class="legalP" id="kapittel-1-foreslåttparagraf-15-ledd-1">Forsettelig eller uaktsom overtredelse av denne forskriften straffes med bøter eller med fengsel inntil 3 måneder i henhold til Almindelig borgerlig Straffelov (Straffeloven) av 22. mai 1902 nr. 10 § 416, jf. § 48a og § 48b.</article><article class="changesToParent">Endret ved rettelse 22. oktober 2002. Se Norsk Lovtidend 13/2002.</article></article><article class="futureLegalArticle" data-name="§16" id="kapittel-1-foreslåttparagraf-16"><span class="futureLegalArticleHeader"><span class="legalArticleValue">§ 16</span>. <span class="legalArticleTitle">Ikrafttredelse mv.</span></span><article class="legalP" id="kapittel-1-foreslåttparagraf-16-ledd-1">Denne forskrift trer i kraft den 1. januar 2000.</article><article class="legalP" id="kapittel-1-foreslåttparagraf-16-ledd-2">Fra samme tid oppheves forskrift av 24. oktober 1995 nr. 867 om sikkerhetsstyringssystem for passasjerskip.</article><article class="legalP" id="kapittel-1-foreslåttparagraf-16-ledd-3">Godkjenningsbevis og sertifikater for sikkerhetsstyringssystem utstedt før denne forskriften trer i kraft, er fortsatt gyldige inntil den utløpsdato som er angitt i sertifikatene.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2002-06-04-1005/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section></main></body></html>