<!DOCTYPE html><html lang="no"><head><title>Forskrift om avgift til lufthavneier for håndtering av brukt flyavisingsvæske.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-07-08-801</dd><dt class="dokid">DokumentID</dt><dd class="dokid">LTI/forskrift/2002-07-08-801</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 9</dd><dt class="dateInForce">I kraft fra</dt><dd class="dateInForce">2002-09-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/2001-12-14-1454/§1-6</li><li>lov/1993-06-11-101/§7-26</li></ul></dd><dt class="dateOfPublication">Kunngjort</dt><dd class="dateOfPublication">2002-07-23</dd><dt class="journalNumber">Journalnummer</dt><dd class="journalNumber">2002-0779</dd><dt class="titleShort">Korttittel</dt><dd class="titleShort">Forskrift om avgift på brukt flyavisingsvæske</dd><dt class="title">Tittel</dt><dd class="title">Forskrift om avgift til lufthavneier for håndtering av brukt flyavisingsvæske.</dd><dt class="miscInformation">Annet om dokumentet</dt><dd class="miscInformation">Fastsatt av Luftfartsverket 8. juli 2002 med hjemmel i forskrift av 14. desember 2001 nr. 1454 om avgifter vedrørende statens luftfartsanlegg og -tjenester (takstregulativet) § 1-6, jf. lov av 11. juni 1993 nr. 101 om luftfart (luftfartsloven) § 7-26.</dd><dt class="refid">RefID</dt><dd class="refid">forskrift/2002-07-08-801</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om avgift til lufthavneier for håndtering av brukt flyavisingsvæske.<ul class="tocSubUl"><li>§ 1. Formål</li><li>§ 2. Definisjon</li><li>§ 3. Virkeområde</li><li>§ 4. Hvem forskriften gjelder for</li><li>§ 5. Beregningsgrunnlag</li><li>§ 6. Beregning av avgift</li><li>§ 7. Betaling av avgift</li><li>§ 8. Sanksjoner</li><li>§ 9. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2002-07-08-801" id="dokument"><h1>Forskrift om avgift til lufthavneier for håndtering av brukt flyavisingsvæske.</h1><article class="legalArticle" data-lovdata-URL="LTI/forskrift/2002-07-08-801/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med denne forskriften er å fastsette bestemmelser for en avgift som skal gi lufthavneier kostnadsdekning for håndtering av brukt flyavisingsvæske.</article></article><article class="legalArticle" data-lovdata-URL="LTI/forskrift/2002-07-08-801/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjon</span></h2><article class="legalP" id="paragraf-2-ledd-1">Med håndtering menes etter denne forskrift transport, mellomlagring, behandling, destruksjon eller annen sluttdisponering av brukt flyavisingsvæske etter at denne er samlet opp av lufthavneier. Som sluttdisponering regnes rensing av oppsamlet flyavisingsvæske i renseanlegg, gjenvinning til ny flyavisingsvæske eller til ren glykol, destruksjon ved forbrenning og lignende.</article></article><article class="legalArticle" data-lovdata-URL="LTI/forskrift/2002-07-08-801/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Virkeområde</span></h2><article class="legalP" id="paragraf-3-ledd-1">Denne forskriften gjelder for statens landingsplasser og Oslo lufthavn, Gardermoen.</article></article><article class="legalArticle" data-lovdata-URL="LTI/forskrift/2002-07-08-801/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Hvem forskriften gjelder for</span></h2><article class="legalP" id="paragraf-4-ledd-1">Forskriften gjelder for eier av luftfartøy. Er fartøyet overlatt til en lisensiert operatør eller operatør med driftstillatelse til bruk for egen regning, er brukeren ansvarlig for avgiften. Likeså blir enhver bruker ansvarlig for avgiften når fartøy som ikke benyttes i ervervsmessig luftfart, overlates denne til bruk for egen regning.</article></article><article class="legalArticle" data-lovdata-URL="LTI/forskrift/2002-07-08-801/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Beregningsgrunnlag</span></h2><article class="legalP" id="paragraf-5-ledd-1">For lufthavner hvor avgift skal betales etter denne forskrift skal lufthavneier ha utarbeidet et beregningsgrunnlag for avgiften. Den som etter forskriftens § 3 plikter å betale avgift skal gjøres kjent med lufthavneiers beregningsgrunnlag før avgift kreves ved den enkelte lufthavn.</article><article class="legalP" id="paragraf-5-ledd-2">I beregningsgrunnlaget skal de faktiske driftskostnader og kapitalkostnader som gjelder for den enkelte lufthavn i direkte tilknytning til håndtering av brukt flyavisingsvæske inngå.</article><article class="legalP" id="paragraf-5-ledd-3">Avgiften skal beregnes slik at den gir kostnadsdekning for den tjenesten lufthavneier yter ved håndtering av brukt flyavisingsvæske.</article></article><article class="legalArticle" data-lovdata-URL="LTI/forskrift/2002-07-08-801/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Beregning av avgift</span></h2><article class="legalP" id="paragraf-6-ledd-1">Avgiftssatsen etter denne forskriften skal være kroner pr. kilo brukt glykol, fastsatt på grunnlag av de faktiske driftskostnader og kapitalkostnader ved den enkelte lufthavn.</article><article class="legalP" id="paragraf-6-ledd-2">Lufthavneier skal snarest mulig og senest innen 31. desember hvert år gi den som skal betale avgift etter denne forskriften en stipulert avgiftssats i henhold til budsjett for inneværende avisingssesong, som regnes fra 1. juli til 30. juni etterfølgende år.</article><article class="legalP" id="paragraf-6-ledd-3">Den som skal betale avgiften skal ha innsynsrett i de regnskapene som ligger til grunn for lufthavneiers beregning av avgift etter denne forskriften. Regnskapene skal være transparente og ikke uten særlig grunn endres mellom avisingssesongene.</article></article><article class="legalArticle" data-lovdata-URL="LTI/forskrift/2002-07-08-801/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Betaling av avgift</span></h2><article class="legalP" id="paragraf-7-ledd-1">Avgiften som skal betales etter denne forskriften skal avregnes av lufthavneier etter hver avisingssesong.</article><article class="legalP" id="paragraf-7-ledd-2">Lufthavneier kan foreta à konto avregning gjennom avisingssesongen basert på stipulert eller beregnede driftskostnader og kapitalkostnader.</article></article><article class="legalArticle" data-lovdata-URL="LTI/forskrift/2002-07-08-801/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Sanksjoner</span></h2><article class="legalP" id="paragraf-8-ledd-1">Avgifter som fastsettes etter denne forskrift er tvangsgrunnlag for utlegg.</article><article class="legalP" id="paragraf-8-ledd-2">Er avgift ikke betalt rettidig, kan Luftfartsverket holde tilbake luftfartøyet i samsvar med reglene i luftfartslovens § 13-2 første ledd og annet ledd nr. 1.</article></article><article class="legalArticle" data-lovdata-URL="LTI/forskrift/2002-07-08-801/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Denne forskrift trer i kraft 1. september 2002.</article></article></main></body></html>