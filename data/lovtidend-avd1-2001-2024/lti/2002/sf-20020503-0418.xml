<!DOCTYPE html><html lang="no"><head><title>Forskrift om notarius publicus.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-05-03-418</dd><dt class="dokid">DokumentID</dt><dd class="dokid">LTI/forskrift/2002-05-03-418</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 5</dd><dt class="dateInForce">I kraft fra</dt><dd class="dateInForce">2002-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1993-10-01-922</li><li>forskrift/1997-10-10-1089</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2002-04-26-12/§1</li><li>lov/2002-04-26-12/§2</li></ul></dd><dt class="dateOfPublication">Kunngjort</dt><dd class="dateOfPublication">2002-05-07</dd><dt class="journalNumber">Journalnummer</dt><dd class="journalNumber">2002-0392</dd><dt class="titleShort">Korttittel</dt><dd class="titleShort">Forskrift om notarius publicus</dd><dt class="title">Tittel</dt><dd class="title">Forskrift om notarius publicus.</dd><dt class="miscInformation">Annet om dokumentet</dt><dd class="miscInformation">Fastsatt ved Kronprinsreg.res. 3. mai 2002 med hjemmel i lov av 26. april 2002 nr. 12 om notarius publicus § 1 og § 2. Fremmet av Justis- og politidepartementet.</dd><dt class="refid">RefID</dt><dd class="refid">forskrift/2002-05-03-418</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om notarius publicus.<ul class="tocSubUl"><li>§ 1. Virkeområde</li><li>§ 2. Tildeling av notarialmyndighet</li><li>§ 3. Delegering</li><li>§ 4. Taushetsplikt</li><li>§ 5. Veiledningsplikt</li><li>§ 6. Stedlig kompetanse</li><li>§ 7. Krav til begjæringens form</li><li>§ 8. Dokumentasjon ved notarialbekreftelser</li><li>§ 9. Språk</li><li>§ 10. Tolk</li><li>§ 11. Avvisning</li><li>§ 12. Notarialattest</li><li>§ 13. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2002-05-03-418" id="dokument"><h1>Forskrift om notarius publicus.</h1><article class="legalArticle" data-lovdata-URL="LTI/forskrift/2002-05-03-418/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Reglene i denne forskrift gjelder for utførelsen av alle notarialforretninger med mindre annet følger av lov eller forskrift.</article></article><article class="legalArticle" data-lovdata-URL="LTI/forskrift/2002-05-03-418/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Tildeling av notarialmyndighet</span></h2><article class="legalP" id="paragraf-2-ledd-1">I Oslo, Bergen, Trondheim og Stavanger domssokn hører notarialforretningene under byfogdembetet.</article><article class="legalP" id="paragraf-2-ledd-2">Foruten dommere ved tingretten og byfogdembetene, Sysselmannen på Svalbard og norske utenrikstjenestemenn, jf. lov om notarius publicus § 1, har følgende personer notarialkompetanse til å utføre disse notarialforretningene:<ul class="defaultList"><li data-li-identifier="1." data-name="1."><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">Politimesteren i Østfinnmark er notarius publicus med full notarialmyndighet.</article></article></li><li data-li-identifier="2." data-name="2."><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">Lensmenn kan som notarius publicus bekrefte underskrifter på dokumenter, utferdige leveattester og bekrefte rett kopi, samt i forbindelse med slike saker motta forsikring eller tilsvarende erklæring.</article></article></li><li data-li-identifier="3." data-name="3."><article class="listArticle" id="paragraf-2-ledd-2-punkt-3"><article class="legalP" id="paragraf-2-ledd-2-punkt-3-ledd-1">Direktøren for Registerenheten i Brønnøysund har myndighet til å notarialbekrefte utskrifter av Brønnøysundregistrenes elektroniske registre, samt rett kopi av dokumenter i Brønnøysundregistrenes papirbaserte registre.</article></article></li><li data-li-identifier="4." data-name="4."><article class="listArticle" id="paragraf-2-ledd-2-punkt-4"><article class="legalP" id="paragraf-2-ledd-2-punkt-4-ledd-1">Registerføreren og administrasjonssjefen ved Skipsregistrene har myndighet til å notarialbekrefte sertifikater og attester som registrene selv utsteder.</article></article></li></ul></article></article><article class="legalArticle" data-lovdata-URL="LTI/forskrift/2002-05-03-418/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Delegering</span></h2><article class="legalP" id="paragraf-3-ledd-1">Notarialmyndighet kan delegeres på følgende måte:<ul class="defaultList"><li data-li-identifier="1." data-name="1."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">Domstolleder kan delegere notarialmyndighet til tjenestemann ved domstolen.</article></article></li><li data-li-identifier="2." data-name="2."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">Lensmann kan delegere notarialmyndighet til tjenestemann ved lensmannens kontor.</article></article></li><li data-li-identifier="3." data-name="3."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">Direktøren for Registerenheten i Brønnøysund kan delegere notarialmyndighet til tjenestemann ved Brønnøysundregistrene.</article></article></li><li data-li-identifier="4." data-name="4."><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">Politimesteren i Østfinnmark kan delegere notarialmyndighet til tjenestemann ved politistasjonen.</article></article></li></ul></article><article class="legalP" id="paragraf-3-ledd-2">Det kan ikke delegeres myndighet til å motta forsikring eller til å treffe avgjørelse om å nekte å utføre en notarialforretning.</article><article class="legalP" id="paragraf-3-ledd-3">Delegeringsbeslutningen skal være skriftlig og klart angi ved navn den som får tillagt myndighet og om den delegerte myndighet er begrenset ut over det som følger av annet ledd. Bemyndigelsen kan begrenses til nærmere angitte sakstyper. Notarius publicus må forvisse seg om at vedkommende tjenestemann har den nødvendige kunnskap og erfaring.</article></article><article class="legalArticle" data-lovdata-URL="LTI/forskrift/2002-05-03-418/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Taushetsplikt</span></h2><article class="legalP" id="paragraf-4-ledd-1">Om taushetsplikt for det en offentlig tjenestemann får vite i forbindelse med utførelsen av notarialforretninger gjelder forvaltningsloven § 13 til § 13f tilsvarende.</article></article><article class="legalArticle" data-lovdata-URL="LTI/forskrift/2002-05-03-418/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Veiledningsplikt</span></h2><article class="legalP" id="paragraf-5-ledd-1">Notarius publicus har innenfor sitt saksområde en alminnelig veiledningsplikt om notarialforretningens innhold og betydning og om adgangen til å innhente apostille.</article><article class="legalP" id="paragraf-5-ledd-2">Når det avlegges forsikring, skal det særlig orienteres om det strafferettslige ansvaret forbundet med avleggelse av forsikring, jf. straffeloven § 163 annet ledd.</article></article><article class="legalArticle" data-lovdata-URL="LTI/forskrift/2002-05-03-418/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Stedlig kompetanse</span></h2><article class="legalP" id="paragraf-6-ledd-1">Notarius publicus skal som hovedregel utføre notarialforretningene på sitt kontor. Notarialforretninger kan likevel utføres på andre steder innen eget embetsdistrikt.</article><article class="legalP" id="paragraf-6-ledd-2">Notarius publicus ved tingretten kan også utføre notarialforretninger utenfor eget embetsdistrikt.</article><article class="legalP" id="paragraf-6-ledd-3">Rett til å få utført notarialforretninger har alle uten hensyn til om vedkommende er hjemmehørende innenfor eller utenfor embetsdistriktet til notarius publicus.</article></article><article class="legalArticle" data-lovdata-URL="LTI/forskrift/2002-05-03-418/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Krav til begjæringens form</span></h2><article class="legalP" id="paragraf-7-ledd-1">Begjæring om notarialforretning kan fremsettes muntlig eller skriftlig.</article><article class="legalP" id="paragraf-7-ledd-2">Notarius publicus kan i særlige tilfeller kreve at begjæring om notarialforretning fremsettes skriftlig.</article></article><article class="legalArticle" data-lovdata-URL="LTI/forskrift/2002-05-03-418/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Dokumentasjon ved notarialbekreftelser</span></h2><article class="legalP" id="paragraf-8-ledd-1">Notarius publicus kan kreve at den som fremsetter begjæring om notarialbekreftelse fremlegger den dokumentasjon som notarius publicus finner nødvendig for å vurdere riktigheten av det som skal bekreftes. Mangler den nødvendige dokumentasjon, kan notarius publicus avvise begjæringen eller pålegge rekvirenten innen en nærmere fastsatt frist å fremskaffe dokumentasjonen.</article><article class="legalP" id="paragraf-8-ledd-2">Finner notarius publicus grunn til det, kan han selv fremskaffe den nødvendige dokumentasjon. Medfører dette ikke ubetydelige omkostninger, må rekvirenten forskuddsvis betale disse.</article><article class="legalP" id="paragraf-8-ledd-3">Dersom dokumentasjonen for fysiske personers identitet er nødvendig, skal pass fremlegges. Førerkort eller bankkort utstedt i Norge kan også godtas. For juridiske personers identitet og for bekreftelse av signaturrett, skal firmaattest fra Brønnøysundregistrene fremlegges.</article></article><article class="legalArticle" data-lovdata-URL="LTI/forskrift/2002-05-03-418/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Språk</span></h2><article class="legalP" id="paragraf-9-ledd-1">Finner notarius publicus det nødvendig for å kunne utføre en notarialforretning at et fremlagt dokument avfattet på utenlandsk språk blir oversatt til norsk, kan det kreves at dokumentet oversettes av statsautorisert translatør, med mindre slik ikke kan skaffes i vedkommende språk eller særlige forhold gjør oversettelse foretatt av andre ubetenkelig.</article><article class="legalP" id="paragraf-9-ledd-2">Notarius publicus kan attestere underskrifter eller motta forsikring på innholdet av dokumenter på et språk som er fremmed for notarius publicus, dersom vedkommende som fremsetter begjæring om notarialforretning erklærer seg kjent med dokumentets innhold, og notarius publicus finner det ubetenkelig.</article><article class="legalP" id="paragraf-9-ledd-3">Notarius publicus kan gi notarialattesten på et fremmed språk som han selv behersker i nødvendig utstrekning.</article></article><article class="legalArticle" data-lovdata-URL="LTI/forskrift/2002-05-03-418/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tolk</span></h2><article class="legalP" id="paragraf-10-ledd-1">Der det er nødvendig skal den som fremsetter begjæring om notarialforretning selv sørge for medvirkning av tolk eller døvetolk, som notarius publicus kan godkjenne.</article><article class="legalP" id="paragraf-10-ledd-2">Utgifter til tolk dekkes av rekvirenten.</article></article><article class="legalArticle" data-lovdata-URL="LTI/forskrift/2002-05-03-418/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Avvisning</span></h2><article class="legalP" id="paragraf-11-ledd-1">Foruten i tilfeller som nevnt i lov om notarius publicus § 3, skal notarius publicus avvise en begjæring om notarialforretning dersom vilkårene i forskriften § 6 til § 10 ikke er oppfylt.</article><article class="legalP" id="paragraf-11-ledd-2">Avvisningen skal meddeles muntlig eller skriftlig på en slik måte og med en slik begrunnelse at den som har anmodet om forretningen gis anledning til å påkjære avgjørelsen. Det skal orienteres om kjæremålsadgang, frist, fremgangsmåte og gebyr.</article><article class="legalP" id="paragraf-11-ledd-3">Skal begjæringen om notarialforretning fremsettes overfor en annen notarius publicus, kan begjæringen i stedet for å avvises, oversendes eller henvises til denne.</article></article><article class="legalArticle" data-lovdata-URL="LTI/forskrift/2002-05-03-418/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Notarialattest</span></h2><article class="legalP" id="paragraf-12-ledd-1">Ved utført notarialbekreftelse gis skriftlig notarialattest. Notarialattest kan gis ved bruk av stempel. Notarialattest ved bekreftelse av forhold knyttet til et dokument bør i den grad det er mulig påføres det omhandlede dokument, eller utferdiges i egen attest som heftes ved. Gjelder attesten et dokument på flere sider eller attesten heftes til dokumentet, skal sidene heftes sammen på en slik måte at de ikke kan tas fra hverandre uten å bryte et segl, stempel eller annen innretning påsatt for å hindre dette.</article><article class="legalP" id="paragraf-12-ledd-2">En notarialattest skal inneholde opplysning om:<ul class="defaultList"><li data-li-identifier="1." data-name="1."><article class="listArticle" id="paragraf-12-ledd-2-punkt-1"><article class="legalP" id="paragraf-12-ledd-2-punkt-1-ledd-1">Det eller de forhold notarialbekreftelsen omfatter</article></article></li><li data-li-identifier="2." data-name="2."><article class="listArticle" id="paragraf-12-ledd-2-punkt-2"><article class="legalP" id="paragraf-12-ledd-2-punkt-2-ledd-1">Tid og sted for notarialbekreftelsen</article></article></li><li data-li-identifier="3." data-name="3."><article class="listArticle" id="paragraf-12-ledd-2-punkt-3"><article class="legalP" id="paragraf-12-ledd-2-punkt-3-ledd-1">Navnet på den notarialbekreftelsen gjelder, dersom dette er av betydning for bekreftelsen</article></article></li><li data-li-identifier="4." data-name="4."><article class="listArticle" id="paragraf-12-ledd-2-punkt-4"><article class="legalP" id="paragraf-12-ledd-2-punkt-4-ledd-1">Særlige omstendigheter ved notarialbekreftelsen.</article></article></li></ul></article></article><article class="legalArticle" data-lovdata-URL="LTI/forskrift/2002-05-03-418/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Forskriften trer i kraft 1. juli 2002.</article><article class="legalP" id="paragraf-13-ledd-2">Fra samme tid oppheves:<ul class="defaultList"><li data-li-identifier="1." data-name="1."><article class="listArticle" id="paragraf-13-ledd-2-punkt-1"><article class="legalP" id="paragraf-13-ledd-2-punkt-1-ledd-1">Forskrift av 1. oktober 1993 nr. 922 om begrenset notarialmyndighet for registerføreren og kontorsjefen for Skipsregistrene.</article></article></li><li data-li-identifier="2." data-name="2."><article class="listArticle" id="paragraf-13-ledd-2-punkt-2"><article class="legalP" id="paragraf-13-ledd-2-punkt-2-ledd-1">Kgl.res. av 10. oktober 1997 nr. 1089 om delegering av kompetanse etter lov om rettergangsordningens ikrafttræden § 6 første ledd jf. § 6 tredje ledd til registerenheten i Brønnøysund. Oppheving av delegering.</article></article></li><li data-li-identifier="3." data-name="3."><article class="listArticle" id="paragraf-13-ledd-2-punkt-3"><article class="legalP" id="paragraf-13-ledd-2-punkt-3-ledd-1">Kgl.res. av 10. juli 1931 om tildeling av begrenset notarialmyndighet til lensmennene.</article></article></li><li data-li-identifier="4." data-name="4."><article class="listArticle" id="paragraf-13-ledd-2-punkt-4"><article class="legalP" id="paragraf-13-ledd-2-punkt-4-ledd-1">Kgl.res. av 7. juli 1913 om tildeling av notarialmyndighet til politimesteren i Rjukan.</article></article></li><li data-li-identifier="5." data-name="5."><article class="listArticle" id="paragraf-13-ledd-2-punkt-5"><article class="legalP" id="paragraf-13-ledd-2-punkt-5-ledd-1">Kgl.res. av 3. juni 1927 om tildeling av notarialmyndighet til politimesteren i Vestoppland.</article></article></li></ul></article></article></main></body></html>