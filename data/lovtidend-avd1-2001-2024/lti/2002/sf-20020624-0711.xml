<!DOCTYPE html><html lang="no"><head><title>Forskrift om endring i forskrift om trafikktrygd m.v.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-06-24-711</dd><dt class="dokid">DokumentID</dt><dd class="dokid">LTI/forskrift/2002-06-24-711</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 8</dd><dt class="dateInForce">I kraft fra</dt><dd class="dateInForce">2003-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1974-04-01-3</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1961-02-03/§17</li></ul></dd><dt class="dateOfPublication">Kunngjort</dt><dd class="dateOfPublication">2002-07-09</dd><dt class="journalNumber">Journalnummer</dt><dd class="journalNumber">2002-0634</dd><dt class="titleShort">Korttittel</dt><dd class="titleShort">Endr. i forskrift om trafikktrygd m.v.</dd><dt class="title">Tittel</dt><dd class="title">Forskrift om endring i forskrift om trafikktrygd m.v.</dd><dt class="miscInformation">Annet om dokumentet</dt><dd class="miscInformation">Fastsatt av Samferdselsdepartementet 24. juni 2002 med hjemmel i lov av 3. februar 1961 om ansvar for skade som motorvogner gjer (bilansvarslova) § 17. Jf. EØS-avtalen vedlegg IX nr. 10a (direktiv 2000/26/EF).</dd><dt class="refid">RefID</dt><dd class="refid">forskrift/2002-06-24-711</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om trafikktrygd m.v.<ul class="tocSubUl"><li>I<ul class="tocSubUl"><li>§ 1b.</li><li>§ 1c.</li><li>§ 1d.</li><li>§ 1e.</li><li>§ 1f.</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2002-06-24-711" id="dokument"><h1>Forskrift om endring i forskrift om trafikktrygd m.v.</h1><section class="section" data-name="kapI" id="kapittel-1" data-lovdata-URL="LTI/forskrift/2002-06-24-711/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 1. april 1974 nr. 3 om trafikktrygd m.v. gjøres følgende endringer:</article> <article class="defaultP" margin-top="true">Nye § 1b, § 1c, § 1d, § 1e og § 1f skal lyde:</article><article class="futureLegalArticle" data-name="§1b" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1b</span>.</span><article class="legalP" id="kapittel-1-foreslåttparagraf-1-ledd-1">Bestemmelsene i § 1c – § 1f får anvendelse på skadelidte som har rett til erstatning for skade som følge av ulykker som inntreffer i en annen EØS-stat enn skadelidtes bostedsstat og er forårsaket av forsikrede kjøretøy som vanligvis er hjemmehørende i en EØS-stat. Bestemmelsene får også, med forbehold for tredjestaters forsikringslovgivning og internasjonal privatrettslig lovgivning, anvendelse på skadelidte som er bosatt i en EØS-stat og har rett til erstatning for skade som følge av ulykker som inntreffer i tredjestater hvis nasjonale forsikringsbyråer har sluttet seg til grønt kort-ordningen, når slike ulykker forårsakes av forsikrede kjøretøy som vanligvis er hjemmehørende i en EØS-stat.</article><article class="legalP" id="kapittel-1-foreslåttparagraf-1-ledd-2">Bestemmelsene i § 1c og § 1e gis anvendelse hvor uhell er forvoldt av en motorvogn som er hjemmehørende og trygdet i et trygdelag med etablert forretningssted i en annen EØS-stat enn der skadelidte er bosatt.</article><article class="legalP" id="kapittel-1-foreslåttparagraf-1-ledd-3">Bestemmelsene i § 1f gis i tillegg anvendelse på uhell inntruffet i annen EØS-stat, og som er forvoldt av motorvogn som er hjemmehørende i et land utenfor EØS-området, som er omfattet av grønt kort-ordningen som beskrevet i § 1 tredje ledd nr. 1.</article></article><article class="futureLegalArticle" data-name="§1c" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 1c</span>.</span><article class="legalP" id="kapittel-1-foreslåttparagraf-2-ledd-1">Trygdelag som nevnt i § 1a skal utpeke en skadebehandlingsrepresentant i alle andre EØS-stater enn den der foretaket har fått sin tillatelse. Skadebehandlingsrepresentanten skal være bosatt eller etablert i den EØS-stat der vedkommende blir oppnevnt, og skal kunne behandle saken på denne EØS-statens offisielle språk. Skadebehandlingsrepresentanten skal behandle og avgjøre erstatningskrav som følge av ulykker som nevnt i § 1b. Representanten skal ha tilstrekkelig myndighet til å representere trygdelaget overfor skadelidte og til fullt ut å imøtekomme skadelidtes krav. Representanten skal innhente alle opplysninger som er nødvendige for å avvikle skadesaken, og skal ta de skritt som er nødvendige for å forhandle frem et erstatningsoppgjør.</article><article class="legalP" id="kapittel-1-foreslåttparagraf-2-ledd-2">Senest tre måneder etter den dato skadelidte fremsatte sitt erstatningskrav, enten direkte overfor skadevolderens trygdelag eller dets skadebehandlingsrepresentant, skal skadevolders trygdelag eller dettes representant:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-2-ledd-2-punkt-1"><article class="legalP" id="kapittel-1-foreslåttparagraf-2-ledd-2-punkt-1-ledd-1">fremsette et begrunnet erstatningstilbud, eller</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-2-ledd-2-punkt-2"><article class="legalP" id="kapittel-1-foreslåttparagraf-2-ledd-2-punkt-2-ledd-1">gi et begrunnet svar på erstatningskravet dersom kravet avvises, kravet ikke er klarlagt, eller skadelidtes tap ikke er endelig kvantifisert.</article></article></li></ul></article><article class="legalP" id="kapittel-1-foreslåttparagraf-2-ledd-3">Utpekelsen av skadebehandlingsrepresentant fratar ikke skadelidte eller dennes trygdelag retten til å reise krav direkte mot skadevolder eller dennes trygdelag.</article><article class="legalP" id="kapittel-1-foreslåttparagraf-2-ledd-4">Dersom tilbud ikke fremsettes innenfor tremånedersfristen, skal det fra denne fristens utløp betales renter i henhold til lov av 17. desember 1976 nr. 100 om renter ved forsinket betaling, på det erstatningsbeløp som tilbys av trygdelaget eller som tilkjennes av domstolen.</article></article><article class="futureLegalArticle" data-name="§1d" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 1d</span>.</span><article class="legalP" id="kapittel-1-foreslåttparagraf-3-ledd-1">Trafikkforsikringsforeningen anerkjennes som informasjonssenter i henhold til direktiv 2000/26/EF art. 5.</article><article class="legalP" id="kapittel-1-foreslåttparagraf-3-ledd-2">Informasjonssenteret skal føre et register over, eller koordinere innsamling og formidling av, samt bistå berettigede personer med å få følgende opplysninger:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-ledd-2-punkt-1"><article class="legalP" id="kapittel-1-foreslåttparagraf-3-ledd-2-punkt-1-ledd-1">registreringsnummer på de motorvogner som er hjemmehørende i landet,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-ledd-2-punkt-2"><article class="legalP" id="kapittel-1-foreslåttparagraf-3-ledd-2-punkt-2-ledd-1">polisenummeret på motorvognens trafikktrygd etter bilansvarslova § 15,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-3-ledd-2-punkt-3"><article class="legalP" id="kapittel-1-foreslåttparagraf-3-ledd-2-punkt-3-ledd-1">dersom gyldigheten av trygden som nevnt i bokstav b er utløpt, datoen for trygdens opphør,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-3-ledd-2-punkt-4"><article class="legalP" id="kapittel-1-foreslåttparagraf-3-ledd-2-punkt-4-ledd-1">nummeret på det grønne kortet, jf. § 1 tredje ledd nr. 1, eller nummer på grenseforsikringspolisen hvis motorvognen er dekket av et av disse dokumentene og hvis motorvognen er unntatt i henhold til direktiv 72/166/EØF art. 4 bokstav b,</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-3-ledd-2-punkt-5"><article class="legalP" id="kapittel-1-foreslåttparagraf-3-ledd-2-punkt-5-ledd-1">de motorvogner som er unntatt fra plikten til å ha ansvarsforsikring, jf. direktiv 72/166/EØF art. 4 bokstav a og bokstav b, og</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-3-ledd-2-punkt-6"><article class="legalP" id="kapittel-1-foreslåttparagraf-3-ledd-2-punkt-6-ledd-1">en oversikt over hvilke trygdelag som nevnt i § 1a som finnes og hvilke skaderepresentanter disse har utpekt etter § 1c.</article></article></li></ul></article><article class="legalP" id="kapittel-1-foreslåttparagraf-3-ledd-3">Opplysningene oppbevares i sju år etter at motorvognen er slettet fra motorvognregisteret eller etter trygdeavtalens opphør.</article><article class="legalP" id="kapittel-1-foreslåttparagraf-3-ledd-4">I en periode på sju år etter uhellet har skadelidte rett til å få følgende opplysninger fra informasjonssenteret i den EØS-stat hvor skadelidte er bosatt, den EØS-stat hvor kjøretøyet er hjemmehørende eller den EØS-stat hvor uhellet fant sted:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-ledd-4-punkt-1"><article class="legalP" id="kapittel-1-foreslåttparagraf-3-ledd-4-punkt-1-ledd-1">trygdelagets navn og adresse,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-ledd-4-punkt-2"><article class="legalP" id="kapittel-1-foreslåttparagraf-3-ledd-4-punkt-2-ledd-1">polisenummeret på trygden, og</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-3-ledd-4-punkt-3"><article class="legalP" id="kapittel-1-foreslåttparagraf-3-ledd-4-punkt-3-ledd-1">navn og adresse på trygdelagets skadebehandlingsrepresentant i den EØS-stat skadelidte er bosatt.</article></article></li></ul></article><article class="legalP" id="kapittel-1-foreslåttparagraf-3-ledd-5">Informasjonssenteret opplyser skadelidte om eierens, den sedvanlige førers eller den registrerte innehavers navn og adresse, dersom skadelidte har en berettiget interesse i å få disse opplysninger. Informasjonssenteret kan henvende seg til trygdelaget eller motorvognregisteret for å få disse opplysningene.</article><article class="legalP" id="kapittel-1-foreslåttparagraf-3-ledd-6">Informasjonssenteret skal samarbeide med informasjonssentrene i de øvrige EØS-stater.</article></article><article class="futureLegalArticle" data-name="§1e" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 1e</span>.</span><article class="legalP" id="kapittel-1-foreslåttparagraf-4-ledd-1">Trafikkforsikringsforeningen anerkjennes som erstatningsorgan i henhold til direktiv 2000/26/EF art. 6.</article><article class="legalP" id="kapittel-1-foreslåttparagraf-4-ledd-2">Skadelidte kan fremme erstatningskrav overfor erstatningsorganet i de skadetilfeller som omfattes av § 1b dersom:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-4-ledd-2-punkt-1"><article class="legalP" id="kapittel-1-foreslåttparagraf-4-ledd-2-punkt-1-ledd-1">trygdelaget eller skadebehandlingsrepresentanten ikke har oppfylt sin plikt etter § 1c tredje ledd, eller</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-4-ledd-2-punkt-2"><article class="legalP" id="kapittel-1-foreslåttparagraf-4-ledd-2-punkt-2-ledd-1">trygdelaget ikke har utpekt skadebehandlingsrepresentant etter § 1c første ledd. Skadelidte kan i dette tilfellet ikke fremme krav overfor erstatningsorganet dersom de har fremmet erstatningskrav direkte overfor skadevolders trygdelag, og har mottatt et begrunnet svar innen tre måneder etter at kravet ble fremmet.</article></article></li></ul></article><article class="legalP" id="kapittel-1-foreslåttparagraf-4-ledd-3">De skadelidte kan imidlertid ikke fremme krav overfor erstatningsorganet dersom de har tatt rettslige skritt direkte mot forsikringsforetaket.</article><article class="legalP" id="kapittel-1-foreslåttparagraf-4-ledd-4">Erstatningsorganet skal treffe tiltak innen to måneder etter at skadelidte fremsatte sitt erstatningskrav, men skal avslutte tiltakene hvis trygdelaget eller skadebehandlingsrepresentanten gir et begrunnet svar på erstatningskravet. Når denne to-månedersfristen er utløpt, skal erstatningsorganet fortsette å behandle skadelidtes krav uten hensyn til om trygdelaget eller dets skadebehandlingsrepresentant på dette tidspunktet oppfyller sin plikt etter § 1c tredje ledd.</article><article class="legalP" id="kapittel-1-foreslåttparagraf-4-ledd-5">Erstatningsorganet skal straks det har mottatt erstatningskrav fra den skadelidte underrette skadevolderens trygdelag eller dennes skadebehandlingsrepresentant, erstatningsorganet i den EØS-stat skadevolders trygdelag har sitt etablerte forretningssted, og skadevolderen, hvis denne er kjent, om at det har mottatt erstatningskrav fra skadelidte, og at det vil svare på kravet senest to måneder etter at skadelidte har fremsatt sitt erstatningskrav.</article><article class="legalP" id="kapittel-1-foreslåttparagraf-4-ledd-6">Dersom erstatningsorganet utbetaler erstatning til skadelidte, kan det kreve refusjon for det utbetalte erstatningsbeløp av erstatningsorganet i den EØS-stat hvor skadevolders trygdelag har sitt etablerte forretningssted. Sistnevnte erstatningsorgan trer da inn i skadelidtes rettigheter overfor skadevolderen eller dennes trygdelag, i den utstrekning erstatningsorganet i den EØS-stat hvor skadelidte er bosatt har utbetalt denne erstatning for skaden.</article></article><article class="futureLegalArticle" data-name="§1f" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 1f</span>.</span><article class="legalP" id="kapittel-1-foreslåttparagraf-5-ledd-1">Dersom motorvognen er ukjent eller det ikke innen to måneder etter uhellet er mulig å identifisere trygdelaget, kan skadelidte søke erstatningsorganet i den EØS-stat der vedkommende er bosatt, om erstatning.</article><article class="legalP" id="kapittel-1-foreslåttparagraf-5-ledd-2">Erstatning ytes i henhold til bilansvarslova § 10.</article><article class="legalP" id="kapittel-1-foreslåttparagraf-5-ledd-3">Erstatningsorganet skal deretter, på samme vilkår som fastsatt i § 1e sjette ledd, ha et krav når:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-5-ledd-3-punkt-1"><article class="legalP" id="kapittel-1-foreslåttparagraf-5-ledd-3-punkt-1-ledd-1">trygdelaget ikke kan identifiseres: mot garantifondet i den EØS-stat hvor motorvognen er hjemmehørende,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-5-ledd-3-punkt-2"><article class="legalP" id="kapittel-1-foreslåttparagraf-5-ledd-3-punkt-2-ledd-1">motorvognen er ukjent: mot garantifondet i den EØS-stat hvor uhellet er skjedd, eller</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-5-ledd-3-punkt-3"><article class="legalP" id="kapittel-1-foreslåttparagraf-5-ledd-3-punkt-3-ledd-1">hvis motorvognen er hjemmehørende i et tredjeland: mot garantifondet i den EØS-stat hvor uhellet er skjedd.</article></article></li></ul></article></article></section><section class="section" data-name="kapII" id="kapittel-2" data-lovdata-URL="LTI/forskrift/2002-06-24-711/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. januar 2003.</article></section></main></body></html>