<!DOCTYPE html><html lang="no"><head><title>Forskrift om rettigheter og bruk av tvang under opphold i barneverninstitusjon.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-12-12-1594</dd><dt class="dokid">DokumentID</dt><dd class="dokid">LTI/forskrift/2002-12-12-1594</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 18</dd><dt class="dateInForce">I kraft fra</dt><dd class="dateInForce">2003-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1993-02-09-549</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1992-07-17-100/§5-9</li></ul></dd><dt class="dateOfPublication">Kunngjort</dt><dd class="dateOfPublication">2002-12-20</dd><dt class="journalNumber">Journalnummer</dt><dd class="journalNumber">2002-1300</dd><dt class="titleShort">Korttittel</dt><dd class="titleShort">Forskrift om tvang i barneverninstitusjon</dd><dt class="title">Tittel</dt><dd class="title">Forskrift om rettigheter og bruk av tvang under opphold i barneverninstitusjon.</dd><dt class="miscInformation">Annet om dokumentet</dt><dd class="miscInformation">Fastsatt av Barne- og familiedepartementet 12. desember 2002 med hjemmel i lov av 17. juli 1992 nr. 100 om barneverntjenester § 5-9 fjerde ledd.</dd><dt class="refid">RefID</dt><dd class="refid">forskrift/2002-12-12-1594</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om rettigheter og bruk av tvang under opphold i barneverninstitusjon.<ul class="tocSubUl"><li>Kapittel 1. Generelle bestemmelser<ul class="tocSubUl"><li>§ 1. Virkeområde</li><li>§ 2. Forbud mot innskrenkninger i beboernes rettigheter</li><li>§ 3. Taushetsplikt</li><li>§ 4. Oppbevaring og behandling av opplysninger</li></ul></li><li>Kapittel 2. Beboernes rettigheter<ul class="tocSubUl"><li>§ 5. Vern om personlig integritet</li><li>§ 6. Adgangen til å bevege seg innenfor og utenfor institusjonens område</li><li>§ 7. Besøk i institusjonen</li><li>§ 8. Beboernes korrespondanse</li><li>§ 9. Telefonbruk</li><li>§ 10. Medisinsk tilsyn og behandling</li><li>§ 11. Oppbevaring av økonomiske midler m.m.</li><li>§ 12. Innsyn i opplysninger</li></ul></li><li>Kapittel 3. Bruk av tvang<ul class="tocSubUl"><li>§ 13. Tvang som ledd i behandling, straff eller oppdragelse</li><li>§ 14. Kroppsvisitasjon</li><li>§ 15. Urinprøver</li><li>§ 16. Ransaking av rom og eiendeler</li><li>§ 17. Beslaglegging og tilintetgjøring</li><li>§ 18. Tvang i akutte faresituasjoner</li><li>§ 19. Tilbakeføring ved rømming</li></ul></li><li>Kapittel 4. Særlige regler ved plasseringer etter § 4-24 og § 4-26<ul class="tocSubUl"><li>§ 20. Forskriftens anvendelse overfor beboere plassert etter § 4-24 og § 4-26</li><li>§ 21. Besøk i institusjonen</li><li>§ 22. Telefonbruk</li><li>§ 23. Begrensninger i adgangen til å bevege seg utenfor institusjonens område</li><li>§ 24. Urinprøver</li></ul></li><li>Kapittel 5. Klage m.m.<ul class="tocSubUl"><li>§ 25. Klage over bruk av tvang</li><li>§ 26. Andre henvendelser om brudd på forskriften</li></ul></li><li>Kapittel 6. Ikrafttredelse<ul class="tocSubUl"><li>§ 27. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2002-12-12-1594" id="dokument"><h1>Forskrift om rettigheter og bruk av tvang under opphold i barneverninstitusjon.</h1><section class="section" data-name="kap1" id="kapittel-1" data-lovdata-URL="LTI/forskrift/2002-12-12-1594/KAPITTEL_1"><h2>Kapittel 1. Generelle bestemmelser</h2><article class="legalArticle" data-lovdata-URL="LTI/forskrift/2002-12-12-1594/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Denne forskriften gjelder for institusjoner som er tatt inn i fylkeskommunens plan, jf. barnevernloven § 5-2. Forskriften gjelder videre for private institusjoner som ikke er tatt inn i fylkeskommunens plan, men som benyttes for barn som plasseres utenfor hjemmet med hjemmel i barnevernloven, jf. barnevernloven § 5-8.</article></article><article class="legalArticle" data-lovdata-URL="LTI/forskrift/2002-12-12-1594/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Forbud mot innskrenkninger i beboernes rettigheter</span></h3><article class="legalP" id="kapittel-1-paragraf-2-ledd-1">Det kan ikke inngås avtaler med beboerne som innskrenker de rettigheter beboerne har etter denne forskriften.</article><article class="legalP" id="kapittel-1-paragraf-2-ledd-2">Det kan heller ikke fastsettes eller praktiseres husordensregler, rutiner eller lignende som innskrenker disse rettighetene.</article></article><article class="legalArticle" data-lovdata-URL="LTI/forskrift/2002-12-12-1594/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Taushetsplikt</span></h3><article class="legalP" id="kapittel-1-paragraf-3-ledd-1">Enhver som utfører tjeneste eller arbeid for institusjonen, har taushetsplikt etter barnevernloven § 6-7.</article></article><article class="legalArticle" data-lovdata-URL="LTI/forskrift/2002-12-12-1594/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Oppbevaring og behandling av opplysninger</span></h3><article class="legalP" id="kapittel-1-paragraf-4-ledd-1">Personopplysninger skal behandles i henhold til lov om personopplysninger av 14. april 2000 nr. 31 med forskrift av 15. desember 2000 nr. 1265 til personopplysningsloven (personopplysningsforskriften).</article></article></section><section class="section" data-name="kap2" id="kapittel-2" data-lovdata-URL="LTI/forskrift/2002-12-12-1594/KAPITTEL_2"><h2>Kapittel 2. Beboernes rettigheter</h2><article class="legalArticle" data-lovdata-URL="LTI/forskrift/2002-12-12-1594/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Vern om personlig integritet</span></h3><article class="legalP" id="kapittel-2-paragraf-1-ledd-1">Institusjonen skal drives på en slik måte at beboernes personlige integritet blir ivaretatt.</article><article class="legalP" id="kapittel-2-paragraf-1-ledd-2">Den enkelte beboer skal selv kunne bestemme i personlige spørsmål og ha det samvær med andre som han eller hun ønsker, så langt dette er forenlig med beboerens alder og modenhet, formålet med oppholdet og institusjonens ansvar for driften, herunder ansvar for trygghet og trivsel.</article><article class="legalP" id="kapittel-2-paragraf-1-ledd-3">Med de begrensninger som er nevnt i annet ledd skal bl.a.<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-3-punkt-1"><article class="legalP" id="kapittel-2-paragraf-1-ledd-3-punkt-1-ledd-1">forholdene legges til rette for at den enkelte beboer får delta i utformingen av institusjonens daglige liv og andre forhold som berører den enkelte,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-3-punkt-2"><article class="legalP" id="kapittel-2-paragraf-1-ledd-3-punkt-2-ledd-1">forholdene legges til rette for at den enkelte beboer skal ha anledning til å dyrke sine personlige interesser og fritidsaktiviteter,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-ledd-3-punkt-3"><article class="legalP" id="kapittel-2-paragraf-1-ledd-3-punkt-3-ledd-1">institusjonen vise respekt for og ta hensyn til den enkelte beboers og foreldres livssyn og kulturelle bakgrunn,</article></article></li><li data-li-identifier="d)" data-name="d)"><article class="listArticle" id="kapittel-2-paragraf-1-ledd-3-punkt-4"><article class="legalP" id="kapittel-2-paragraf-1-ledd-3-punkt-4-ledd-1">institusjonen respektere den enkeltes rett til tanke-, samvittighets- og religionsfrihet.</article></article></li></ul></article><article class="legalP" id="kapittel-2-paragraf-1-ledd-4">Institusjonen skal ikke utsette beboerne for utilbørlig påvirkning eller påtrykk av livssynsmessig, politisk eller ideologisk art.</article></article><article class="legalArticle" data-lovdata-URL="LTI/forskrift/2002-12-12-1594/§6" data-name="§6" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Adgangen til å bevege seg innenfor og utenfor institusjonens område</span></h3><article class="legalP" id="kapittel-2-paragraf-2-ledd-1">Beboeren skal ha rett til å bevege seg i og utenfor institusjonens område, med de begrensninger som fastsettes av hensyn til behovet for trygghet og trivsel.</article><article class="legalP" id="kapittel-2-paragraf-2-ledd-2">Beboeren skal i størst mulig grad kunne nyttiggjøre seg de tilbud som finnes i lokalsamfunnet, herunder aktuelle skole- og fritidstilbud.</article></article><article class="legalArticle" data-lovdata-URL="LTI/forskrift/2002-12-12-1594/§7" data-name="§7" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Besøk i institusjonen</span></h3><article class="legalP" id="kapittel-2-paragraf-3-ledd-1">Institusjonen skal legge forholdene til rette slik at det kan gjennomføres hensiktsmessige og naturlige besøksordninger for den enkelte beboer.</article><article class="legalP" id="kapittel-2-paragraf-3-ledd-2">Institusjonen skal arbeide for å fremme kontakten mellom beboeren og familie/pårørende, dersom slikt samvær ikke er regulert eller avskåret i fylkesnemndas eller barneverntjenestens vedtak. Institusjonen skal herunder legge forholdene til rette slik at foreldre som har små barn på institusjonen skal kunne ta del i barnets stell og gis overnattingsmuligheter.</article></article><article class="legalArticle" data-lovdata-URL="LTI/forskrift/2002-12-12-1594/§8" data-name="§8" id="kapittel-2-paragraf-4"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Beboernes korrespondanse</span></h3><article class="legalP" id="kapittel-2-paragraf-4-ledd-1">Det er ikke tillatt å føre kontroll med beboernes korrespondanse.</article><article class="legalP" id="kapittel-2-paragraf-4-ledd-2">Beboerne skal fritt kunne sende post.</article><article class="legalP" id="kapittel-2-paragraf-4-ledd-3">Med følgende begrensninger skal beboerne fritt kunne motta post: Post som kommer inn til institusjonen kan kontrolleres når det er begrunnet mistanke om at forsendelsen inneholder rusmidler eller farlige gjenstander.</article><article class="legalP" id="kapittel-2-paragraf-4-ledd-4">Kontrollen skal foregå ved at posten åpnes av institusjonens leder eller stedfortreder i nærvær av postens mottaker eller avsender.</article><article class="legalP" id="kapittel-2-paragraf-4-ledd-5">Vedtak om kontroll av post skal protokollføres og begrunnes. Protokollen skal forelegges tilsynsmyndigheten.</article><article class="legalP" id="kapittel-2-paragraf-4-ledd-6">Ved klage over vedtak om kontroll, jf. § 25, skal ikke kontrollen foretas før klagebehandlingen er avsluttet.</article></article><article class="legalArticle" data-lovdata-URL="LTI/forskrift/2002-12-12-1594/§9" data-name="§9" id="kapittel-2-paragraf-5"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Telefonbruk</span></h3><article class="legalP" id="kapittel-2-paragraf-5-ledd-1">Med de begrensninger som følger av vedtakets formål, skal beboeren fritt kunne benytte telefon under institusjonsoppholdet. Institusjonen kan likevel fastsette telefontider og regler for bruk av hensyn til institusjonens daglige drift, rutiner og aktiviteter. Telefonbruk utenfor de fastsatte telefontider kan ikke nektes dersom det vil være urimelig overfor beboeren i det enkelte tilfelle.</article><article class="legalP" id="kapittel-2-paragraf-5-ledd-2">Institusjonen kan ikke nekte beboeren å medbringe egen mobiltelefon under institusjonsoppholdet, med mindre det er i samsvar med formålet med institusjonsoppholdet eller beboerens alder, eller er nødvendig av hensyn til trygghet og trivsel.</article></article><article class="legalArticle" data-lovdata-URL="LTI/forskrift/2002-12-12-1594/§10" data-name="§10" id="kapittel-2-paragraf-6"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Medisinsk tilsyn og behandling</span></h3><article class="legalP" id="kapittel-2-paragraf-6-ledd-1">Institusjonen skal sørge for at den enkelte beboer får nødvendig medisinsk tilsyn og behandling under institusjonsoppholdet.</article></article><article class="legalArticle" data-lovdata-URL="LTI/forskrift/2002-12-12-1594/§11" data-name="§11" id="kapittel-2-paragraf-7"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Oppbevaring av økonomiske midler m.m.</span></h3><article class="legalP" id="kapittel-2-paragraf-7-ledd-1">Institusjonen skal sørge for at beboerne kan oppbevare private eiendeler, penger mv. på en forsvarlig måte. Dersom en beboer av hensyn til f.eks. alder ikke kan ta hånd om slike eiendeler, har institusjonen plikt til å oppbevare dem på en forsvarlig måte.</article><article class="legalP" id="kapittel-2-paragraf-7-ledd-2">Institusjonen skal føre oversikt over penger og private eiendeler som den mottar til oppbevaring fra beboeren.</article></article><article class="legalArticle" data-lovdata-URL="LTI/forskrift/2002-12-12-1594/§12" data-name="§12" id="kapittel-2-paragraf-8"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Innsyn i opplysninger</span></h3><article class="legalP" id="kapittel-2-paragraf-8-ledd-1">Beboerens rett til å se opplysninger om seg selv følger av lov av 14. april 2000 nr. 31 om behandling av personopplysninger § 18 mv.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2002-12-12-1594/KAPITTEL_3"><h2>Kapittel 3. Bruk av tvang</h2><article class="legalArticle" data-lovdata-URL="LTI/forskrift/2002-12-12-1594/§13" data-name="§13" id="kapittel-3-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Tvang som ledd i behandling, straff eller oppdragelse</span></h3><article class="legalP" id="kapittel-3-paragraf-1-ledd-1">Tvangsmedisinering, fysisk refsing, isolasjon, mekaniske tvangsmidler eller annen bruk av fysisk tvang eller makt er ikke tillatt verken i straffe-, behandlings- eller oppdragelsesøyemed. Mindre inngripende fysisk tvang eller makt, som for eksempel kortvarig fastholding eller bortvisning fra fellesrom, kan imidlertid anvendes når dette er åpenbart nødvendig som ledd i institusjonens omsorgsansvar.</article></article><article class="legalArticle" data-lovdata-URL="LTI/forskrift/2002-12-12-1594/§14" data-name="§14" id="kapittel-3-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Kroppsvisitasjon</span></h3><article class="legalP" id="kapittel-3-paragraf-2-ledd-1">Styrer og stedfortreder kan, ved inntak eller under opphold i institusjonen, bestemme at det skal foretas kroppsvisitasjon ved begrunnet mistanke om at beboeren oppbevarer rusmidler eller farlige gjenstander. Kroppsvisitasjon kan bare omfatte kroppens overflater. Kroppsvisitasjonen skal foretas av en person av samme kjønn som beboeren.</article><article class="legalP" id="kapittel-3-paragraf-2-ledd-2">Dersom beboeren ønsker det, skal kroppsvisitasjon gjennomføres med to ansatte til stede.</article><article class="legalP" id="kapittel-3-paragraf-2-ledd-3">Vedtak om kroppsvisitasjon skal protokollføres og begrunnes. Protokollen skal forelegges tilsynsmyndigheten.</article></article><article class="legalArticle" data-lovdata-URL="LTI/forskrift/2002-12-12-1594/§15" data-name="§15" id="kapittel-3-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Urinprøver</span></h3><article class="legalP" id="kapittel-3-paragraf-3-ledd-1">Institusjonen kan ikke kreve at beboeren avlegger urinprøver.</article></article><article class="legalArticle" data-lovdata-URL="LTI/forskrift/2002-12-12-1594/§16" data-name="§16" id="kapittel-3-paragraf-4"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Ransaking av rom og eiendeler</span></h3><article class="legalP" id="kapittel-3-paragraf-4-ledd-1">Institusjonens styrer eller stedfortreder kan beslutte at det skal foretas ransaking av beboerens rom og eiendeler ved begrunnet mistanke om at han eller hun oppbevarer rusmidler eller farlige gjenstander. Ransaking kan foretas ved inntak og under oppholdet.</article><article class="legalP" id="kapittel-3-paragraf-4-ledd-2">Ransaking av rom og eiendeler skal foretas mens beboeren er til stede, med mindre dette er uforholdsmessig vanskelig fordi beboeren har forlatt institusjonen uten samtykke, ikke ønsker å være til stede eller lignende.</article><article class="legalP" id="kapittel-3-paragraf-4-ledd-3">Vedtak om ransaking av rom og eiendeler skal protokollføres og begrunnes. Protokollen skal forelegges tilsynsmyndigheten.</article></article><article class="legalArticle" data-lovdata-URL="LTI/forskrift/2002-12-12-1594/§17" data-name="§17" id="kapittel-3-paragraf-5"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Beslaglegging og tilintetgjøring</span></h3><article class="legalP" id="kapittel-3-paragraf-5-ledd-1">Rusmidler og farlige gjenstander som blir funnet ved inntak eller under opphold i institusjonen, kan beslaglegges, overleveres til politiet og tilintetgjøres. Ulovlige rusmidler og gjenstander skal overleveres til politiet.</article><article class="legalP" id="kapittel-3-paragraf-5-ledd-2">Vedtak om beslaglegging og tilintetgjøring skal protokollføres og begrunnes. Det skal fremgå hva som er beslaglagt eller tilintetgjort. Protokollen skal forelegges tilsynsmyndigheten.</article></article><article class="legalArticle" data-lovdata-URL="LTI/forskrift/2002-12-12-1594/§18" data-name="§18" id="kapittel-3-paragraf-6"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Tvang i akutte faresituasjoner</span></h3><article class="legalP" id="kapittel-3-paragraf-6-ledd-1">Dersom det er uomgjengelig nødvendig for å avverge fare for skade på person eller vesentlig skade på eiendom, kan det etter alminnelige nødretts- og nødvergebetraktninger, jf. straffeloven § 47 og § 48, anvendes nødvendig tvang. Det er imidlertid en forutsetning at lempeligere midler vurderes som nytteløse eller har vist seg åpenbart forgjeves eller utilstrekkelige.</article><article class="legalP" id="kapittel-3-paragraf-6-ledd-2">Tvangsbruken må i slike tilfeller ikke overstige det som er nødvendig for å avverge skaden. Tiltaket skal opphøre straks skaden eller faren er avverget.</article><article class="legalP" id="kapittel-3-paragraf-6-ledd-3">Tvangsmedisinering må i slike tilfeller bare besluttes av og utføres av kompetent medisinsk personell.</article><article class="legalP" id="kapittel-3-paragraf-6-ledd-4">Dersom situasjonen gjør det nødvendig å isolere beboeren, jf. første ledd, skal minst en av personalet alltid være til stede i rommet eller i naborom med ulåst dør til isolatet. Isolering er bare tillatt i rom med vindu og med minst 8m<sup>2</sup> gulvflate. Bruk av isolat kan besluttes av institusjonens leder eller den han/hun gir fullmakt.</article><article class="legalP" id="kapittel-3-paragraf-6-ledd-5">Vedtak om bruk av tvang skal protokollføres og begrunnes. Protokollen skal forelegges tilsynsmyndigheten.</article></article><article class="legalArticle" data-lovdata-URL="LTI/forskrift/2002-12-12-1594/§19" data-name="§19" id="kapittel-3-paragraf-7"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Tilbakeføring ved rømming</span></h3><article class="legalP" id="kapittel-3-paragraf-7-ledd-1">Med rømming forstås de tilfeller hvor beboeren forlater institusjonen uten tillatelse eller unnlater å komme tilbake til institusjonen etter fravær.</article><article class="legalP" id="kapittel-3-paragraf-7-ledd-2">Ved rømming skal institusjonen straks varsle barneverntjenesten. Politiet skal varsles med mindre dette ikke er nødvendig. Beboerens foresatte bør varsles så raskt som mulig. Varsling av foresatte skal som hovedregel foretas av barneverntjenesten.</article><article class="legalP" id="kapittel-3-paragraf-7-ledd-3">Når beboeren rømmer, skal institusjonen, om mulig i samarbeid med foresatte og barneverntjenesten, prøve å bringe beboeren frivillig tilbake til institusjonen.</article><article class="legalP" id="kapittel-3-paragraf-7-ledd-4">Dersom plasseringsgrunnlaget gir adgang til det, kan beboeren om nødvendig bringes tilbake til institusjonen mot sin vilje.</article><article class="legalP" id="kapittel-3-paragraf-7-ledd-5">Enhver tilbakeføring skal skje så skånsomt som mulig, og på en måte som ivaretar beboerens integritet.</article><article class="legalP" id="kapittel-3-paragraf-7-ledd-6">Ved hver tilbakeføring skal det skrives en rapport om forholdet, hvor beboeren har anledning til å uttale seg. I de tilfeller beboeren bringes tilbake mot sin vilje, skal tilbakeføringen protokollføres og begrunnes. Protokollen skal sendes tilsynsmyndigheten og barneverntjenesten.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2002-12-12-1594/KAPITTEL_4"><h2>Kapittel 4. Særlige regler ved plasseringer etter § 4-24 og § 4-26</h2><article class="legalArticle" data-lovdata-URL="LTI/forskrift/2002-12-12-1594/§20" data-name="§20" id="kapittel-4-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Forskriftens anvendelse overfor beboere plassert etter § 4-24 og § 4-26</span></h3><article class="legalP" id="kapittel-4-paragraf-1-ledd-1">Bestemmelsene i forskriftens kapittel 1, 2, 3 og 5 gjelder tilsvarende overfor beboere som er plassert etter § 4-24 og § 4-26, med de særregler som følger av dette kapitlet.</article></article><article class="legalArticle" data-lovdata-URL="LTI/forskrift/2002-12-12-1594/§21" data-name="§21" id="kapittel-4-paragraf-2"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Besøk i institusjonen</span></h3><article class="legalP" id="kapittel-4-paragraf-2-ledd-1">Institusjonen kan nekte beboeren besøk for en kort periode hvis det er nødvendig av hensyn til behandlingsopplegget. Besøk kan ikke nektes dersom det vil være urimelig overfor beboeren i det enkelte tilfellet. Det er ikke adgang til å nekte beboeren besøk av advokat, barneverntjeneste, tilsynsmyndighet, prest, annen sjelesørger eller lignende.</article><article class="legalP" id="kapittel-4-paragraf-2-ledd-2">Vedtak om å nekte beboeren besøk skal protokollføres og begrunnes. Protokollen skal forelegges tilsynsmyndigheten.</article></article><article class="legalArticle" data-lovdata-URL="LTI/forskrift/2002-12-12-1594/§22" data-name="§22" id="kapittel-4-paragraf-3"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Telefonbruk</span></h3><article class="legalP" id="kapittel-4-paragraf-3-ledd-1">Institusjonen kan nekte beboeren å ha telefonkontakt eller lignende for en kort periode dersom det er nødvendig av hensyn til behandlingsopplegget. Slik kontakt kan ikke nektes dersom det vil være urimelig overfor beboeren i det enkelte tilfellet. Det er ikke adgang til å nekte beboeren å ha telefonkontakt med advokat, barneverntjeneste, tilsynsmyndighet, prest, annen sjelesørger eller lignende.</article><article class="legalP" id="kapittel-4-paragraf-3-ledd-2">Vedtak om å nekte beboeren å ha telefonkontakt eller lignende skal protokollføres og begrunnes. Protokollen skal forelegges tilsynsmyndigheten.</article></article><article class="legalArticle" data-lovdata-URL="LTI/forskrift/2002-12-12-1594/§23" data-name="§23" id="kapittel-4-paragraf-4"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Begrensninger i adgangen til å bevege seg utenfor institusjonens område</span></h3><article class="legalP" id="kapittel-4-paragraf-4-ledd-1">Institusjonen kan begrense beboerens adgang til å forlate institusjonsområdet i den utstrekning det er nødvendig ut fra formålet med plasseringen.</article><article class="legalP" id="kapittel-4-paragraf-4-ledd-2">Begrensninger i adgangen til å bevege seg utenfor institusjonens område skal protokollføres og begrunnes. Protokollen skal forelegges tilsynsmyndigheten.</article></article><article class="legalArticle" data-lovdata-URL="LTI/forskrift/2002-12-12-1594/§24" data-name="§24" id="kapittel-4-paragraf-5"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Urinprøver</span></h3><article class="legalP" id="kapittel-4-paragraf-5-ledd-1">Ved plassering etter § 4-24 kan urinprøver kreves avlagt dersom det følger av fylkesnemndas vedtak</article><article class="legalP" id="kapittel-4-paragraf-5-ledd-2">Ved plassering etter § 4-24 og § 4-26 kan barnet gi samtykke til at det kan kreves urinprøver. Slikt samtykke kan gis både ved inntak og under oppholdet. Er barnet under 15 år, skal også de som har foreldreansvaret samtykke.</article><article class="legalP" id="kapittel-4-paragraf-5-ledd-3">Samtykket skal være skriftlig.</article><article class="legalP" id="kapittel-4-paragraf-5-ledd-4">Institusjonen skal ha regler for når urinprøve kan kreves avlagt og for prosedyrer rundt avleggelsen. Urinprøvene skal for øvrig håndteres i samsvar med Helsetilsynets retningslinjer for slike prøver.</article><article class="legalP" id="kapittel-4-paragraf-5-ledd-5">Ved plassering etter § 4-24 skal barnet gjøres kjent med reglene ved inntak i institusjonen. Ved plassering etter § 4-24 og § 4-26 skal barnet gjøres kjent med reglene før samtykke avgis.</article><article class="legalP" id="kapittel-4-paragraf-5-ledd-6">Urinprøver skal protokollføres og begrunnes. Protokollen skal forelegges tilsynsmyndigheten.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2002-12-12-1594/KAPITTEL_5"><h2>Kapittel 5. Klage m.m.</h2><article class="legalArticle" data-lovdata-URL="LTI/forskrift/2002-12-12-1594/§25" data-name="§25" id="kapittel-5-paragraf-1"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Klage over bruk av tvang</span></h3><article class="legalP" id="kapittel-5-paragraf-1-ledd-1">Bruk av tvang og vedtak om bruk av tvang kan påklages direkte til fylkesmannen, som fatter vedtak i saken. Fylkesmannen prøver om tvangsvedtaket er lovlig og forsvarlig.</article><article class="legalP" id="kapittel-5-paragraf-1-ledd-2">Institusjonens leder skal gjøre klageadgangen kjent for dem det gjelder, og skal levere ut skriftlig materiale om klageadgangen.</article></article><article class="legalArticle" data-lovdata-URL="LTI/forskrift/2002-12-12-1594/§26" data-name="§26" id="kapittel-5-paragraf-2"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Andre henvendelser om brudd på forskriften</span></h3><article class="legalP" id="kapittel-5-paragraf-2-ledd-1">Dersom beboeren selv, hans eller hennes foresatte eller annen person som har særlig tilknytning til beboeren, mener det er begått brudd på forskriften, kan dette tas opp med tilsynsmyndigheten. Institusjonens leder skal gjøre retten til å ta opp brudd på forskriften kjent for dem det gjelder. Det skal leveres ut skriftlig materiale om tilsynsmyndighetens virksomhet.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2002-12-12-1594/KAPITTEL_6"><h2>Kapittel 6. Ikrafttredelse</h2><article class="legalArticle" data-lovdata-URL="LTI/forskrift/2002-12-12-1594/§27" data-name="§27" id="kapittel-6-paragraf-1"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-1-ledd-1">Forskriften gjelder fra 1. januar 2003. Fra samme tidspunkt oppheves forskrift av 9. februar 1993 nr. 549 om rettigheter under opphold i barneverninstitusjon.</article></article></section></main></body></html>