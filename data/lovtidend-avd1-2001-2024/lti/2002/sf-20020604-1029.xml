<!DOCTYPE html><html lang="no"><head><title>Forskrift om endring i forskrift om vern mot støy om bord i skip.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-06-04-1029</dd><dt class="dokid">DokumentID</dt><dd class="dokid">LTI/forskrift/2002-06-04-1029</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 12</dd><dt class="dateInForce">I kraft fra</dt><dd class="dateInForce">2002-06-04</dd><dt class="changesToDocuments">Endrer</dt><dd class="changesToDocuments"><ul><li>forskrift/1973-12-05-3</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1903-06-09-7/§42</li></ul></dd><dt class="dateOfPublication">Kunngjort</dt><dd class="dateOfPublication">2002-10-01</dd><dt class="journalNumber">Journalnummer</dt><dd class="journalNumber">2002-0518</dd><dt class="titleShort">Korttittel</dt><dd class="titleShort">Endr. i forskrift om støyvern om bord i skip</dd><dt class="title">Tittel</dt><dd class="title">Forskrift om endring i forskrift om vern mot støy om bord i skip.</dd><dt class="miscInformation">Annet om dokumentet</dt><dd class="miscInformation">Fastsatt av Sjøfartsdirektoratet 4. juni 2002 med hjemmel i lov av 9. juni 1903 nr. 7 om Statskontrol med Skibes Sjødygtighed m.v. § 42 første ledd.</dd><dt class="refid">RefID</dt><dd class="refid">forskrift/2002-06-04-1029</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om vern mot støy om bord i skip.<ul class="tocSubUl"><li>I<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Fravik</li><li>§ 4. Tegninger</li><li>§ 5. Støynivå, hørselsvern mv.</li><li>§ 6. Støymåling</li><li>§ 7. Målingens utførelse</li><li>§ 8. Angivelse av måleposisjoner</li><li>§ 9. Belastning av maskineriet etc. ved målinger av støynivå</li><li>§ 10. Grensekurver</li><li>§ 11. Straff</li><li>§ 12. Ikrafttredelse</li><li>§ 1. Virkeområde</li><li>§ 2. Støynivået, isolering mot støy m.m.</li><li>§ 3. Høyeste rekommanderte støynivå</li><li>§ 4. Rekommanderte lydisoleringsverdier i oppholdsrom</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2002-06-04-1029" id="dokument"><h1>Forskrift om endring i forskrift om vern mot støy om bord i skip.</h1><section class="section" data-name="kapI" id="kapittel-1" data-lovdata-URL="LTI/forskrift/2002-06-04-1029/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 5. desember 1973 nr. 3 om vern mot støy om bord i skip er det foretatt endringer. Endringene er ikke materielle, men gjelder forskriftens struktur og språk. Forskriften lyder i sin helhet etter dette:</article><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></span><article class="numberedLegalP" data-numerator="1" id="kapittel-1-foreslåttparagraf-1-nummer-1">(1) Disse forskrifter gjelder for maskindrevne skip med bruttotonnasje på 100 og derover. Forskriftene gjelder også for slike skip med bruttotonnasje mellom 50 og 100 for så vidt det er rimelig å gjennomføre dem. Forskriftene skal ikke gjelde for passasjerinnredningen, og heller ikke for fiske- og fangstfartøyer.</article><article class="numberedLegalP" data-numerator="2" id="kapittel-1-foreslåttparagraf-1-nummer-2">(2) Forskriftene gjelder for nye skip. Skip som innkjøpes fra utlandet på eller etter den dato disse forskrifter trer i kraft, skal betraktes som nye skip.</article><article class="numberedLegalP" data-numerator="3" id="kapittel-1-foreslåttparagraf-1-nummer-3">(3) For eksisterende skip skal forskriftene følges i den utstrekning det er rimelig.</article></article><article class="futureLegalArticle" data-name="§2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></span><article class="legalP" id="kapittel-1-foreslåttparagraf-2-ledd-1">I denne forskrift betyr:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1"><i>Bruttotonnasje:</i> Den tallverdi som er oppgitt som bruttotonnasje i målebrevet.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1"><i>Eksisterende skip:</i> Skip som ikke er nytt. Likt med eksisterende skip regnes skip som innkjøpes fra utlandet.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-2-ledd-1-punkt-3"><article class="legalP" id="kapittel-1-foreslåttparagraf-2-ledd-1-punkt-3-ledd-1"><i>Godkjent:</i> Godkjent av Sjøfartsdirektoratet.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-2-ledd-1-punkt-4"><article class="legalP" id="kapittel-1-foreslåttparagraf-2-ledd-1-punkt-4-ledd-1"><i>Grensekurver:</i> International Organization for Standardization's (ISO) N-kurver som vist i § 9.</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-2-ledd-1-punkt-5"><article class="legalP" id="kapittel-1-foreslåttparagraf-2-ledd-1-punkt-5-ledd-1"><i>Nytt skip:</i> Skip hvis kjøl strekkes eller som er på et liknende byggetrinn, på eller etter den dato disse forskrifter trer i kraft.</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-2-ledd-1-punkt-6"><article class="legalP" id="kapittel-1-foreslåttparagraf-2-ledd-1-punkt-6-ledd-1"><i>Oppholdsrom:</i> Soverom, spiserom, dagrom, korridorer o.l., kontorrom, bestikk og radiorom.</article></article></li></ul></article></article><article class="futureLegalArticle" data-name="§3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Fravik</span></span><article class="legalP" id="kapittel-1-foreslåttparagraf-3-ledd-1">I enkelttilfeller kan Sjøfartsdirektoratet etter skriftlig søknad fravike forskriftens krav. Spesielle grunner må gjøre fraviket nødvendig, og fraviket må være sikkerhetsmessig forsvarlig. Fravik må ikke være i strid med internasjonal overenskomst Norge har sluttet seg til.</article></article><article class="futureLegalArticle" data-name="§4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Tegninger</span></span><article class="numberedLegalP" data-numerator="1" id="kapittel-1-foreslåttparagraf-4-nummer-1">(1) Det skal utarbeides tegninger som viser material- og konstruksjonsdata som har betydning for vurdering av akustiske isolasjons- og absorpsjonsforhold for innredning og maskinrom.</article><article class="numberedLegalP" data-numerator="2" id="kapittel-1-foreslåttparagraf-4-nummer-2">(2) Tegningene skal også angi støyreduserende tiltak som isolasjon/absorpsjon av støy, elastisk montering av motorer, vifter og lignende.</article><article class="numberedLegalP" data-numerator="3" id="kapittel-1-foreslåttparagraf-4-nummer-3">(3) Ett eksemplar av tegningene skal oppbevares om bord.</article></article><article class="futureLegalArticle" data-name="§5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Støynivå, hørselsvern mv.</span></span><article class="numberedLegalP" data-numerator="1" id="kapittel-1-foreslåttparagraf-5-nummer-1">(1) Besetningsmedlem som oppholder seg på arbeidssted eller annen plass hvor støynivået overstiger eller antas å kunne overstige 90 dB (A) (N85), skal utstyres med godkjent hørselsvern. Utsettes noen regelmessig for slik støy, skal han utstyres med personlig hørselsvern for bruk om bord. Besetningsmedlemmene plikter å anvende utstyret.</article><article class="numberedLegalP" data-numerator="2" id="kapittel-1-foreslåttparagraf-5-nummer-2">(2) Ved inngangen til rom med støynivå over 90 dB (A) (N85), skal det være oppsatt skilt med norsk og engelsk tekst i rødt på hvit bunn og med en bokstavhøyde på minst 2 cm, som har følgende ordlyd:.<ul class="defaultList"><li><article class="listArticle" id="kapittel-1-foreslåttparagraf-5-nummer-2-punkt-1"><article class="legalP" id="kapittel-1-foreslåttparagraf-5-nummer-2-punkt-1-ledd-1">HØYT STØYNIVÅ. ANVEND HØRSELSVERN.</article></article></li><li><article class="listArticle" id="kapittel-1-foreslåttparagraf-5-nummer-2-punkt-2"><article class="legalP" id="kapittel-1-foreslåttparagraf-5-nummer-2-punkt-2-ledd-1">HIGH NOISE LEVELS. USE EAR PROTECTORS.</article></article></li></ul></article><article class="numberedLegalP" data-numerator="3" id="kapittel-1-foreslåttparagraf-5-nummer-3">(3) På utsiden av dører mot maskinrom med støynivå over 120 dB (A) (N115) skal det være oppsatt skilt med norsk og engelsk tekst i rødt på hvit bunn og med bokstavhøyde på minst 2 cm, som har følgende ordlyd: <table><tbody><tr><td data-text-align="center" data-vertical-align="top"><br />ADVARSEL:<br />FARLIG STØY<br /></td><td data-text-align="center" data-vertical-align="top"><br />CAUTION:<br />EXCESSIVE HIGH NOISE LEVELS</td></tr><tr><td data-text-align="center" data-vertical-align="top"><br />BRUK AV HØRSELSVERN<br />PÅBUDT<br /></td><td data-text-align="center" data-vertical-align="top"><br />USE OF EARPROTECTORS<br />MANDATORY</td></tr><tr><td data-text-align="center" data-vertical-align="top"><br />OPPHOLD KUN I KORT TID<br />FOR INSPEKSJON<br /></td><td data-text-align="center" data-vertical-align="top"><br />SHORT INSPECTIONS ONLY<br /></td></tr></tbody></table></article><article class="numberedLegalP" data-numerator="4" id="kapittel-1-foreslåttparagraf-5-nummer-4">(4) På manøverplass for hovedmaskineri hvor støynivået overstiger 75 dB (A) (N70), skal det finnes særskilt anordning som muliggjør god telekommunikasjon med styrehuset.</article></article><article class="futureLegalArticle" data-name="§6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Støymåling</span></span><article class="numberedLegalP" data-numerator="1" id="kapittel-1-foreslåttparagraf-6-nummer-1">(1) Støymåling skal foretas ved den belastning som er angitt under § 9.</article><article class="numberedLegalP" data-numerator="2" id="kapittel-1-foreslåttparagraf-6-nummer-2">(2) Måleresultatene i form av en plan over fartøyet, hvor måleverdiene og måleposisjonene er angitt, skal oppbevares om bord. Dersom oktavbåndsanalyse er foretatt, skal resultatet av denne vedlegges planen og være angitt i spektrogram med angivelse av gjeldende grensekurve, se figur i § 10.</article><article class="numberedLegalP" data-numerator="3" id="kapittel-1-foreslåttparagraf-6-nummer-3">(3) I tilslutning til planen skal også angis andre forhold som har betydning for bedømmelse av støyforholdene. Følgende opplysninger skal alltid angis:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-6-nummer-3-punkt-1"><article class="legalP" id="kapittel-1-foreslåttparagraf-6-nummer-3-punkt-1-ledd-1">Reisens art (f.eks. prøvetur, reise mellom to havner etc.).</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-6-nummer-3-punkt-2"><article class="legalP" id="kapittel-1-foreslåttparagraf-6-nummer-3-punkt-2-ledd-1">Dypgående for og akter.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-6-nummer-3-punkt-3"><article class="legalP" id="kapittel-1-foreslåttparagraf-6-nummer-3-punkt-3-ledd-1">Værforholdene.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-6-nummer-3-punkt-4"><article class="legalP" id="kapittel-1-foreslåttparagraf-6-nummer-3-punkt-4-ledd-1">Hastighet.</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-6-nummer-3-punkt-5"><article class="legalP" id="kapittel-1-foreslåttparagraf-6-nummer-3-punkt-5-ledd-1">Belastning og omdreiningstall på hoved- og hjelpemaskineri.</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-6-nummer-3-punkt-6"><article class="legalP" id="kapittel-1-foreslåttparagraf-6-nummer-3-punkt-6-ledd-1">Andre støykilder av betydning som var i drift under målingene, f.eks. ventilasjon for maskin- og lasterom, ventilasjon i innredninger etc.</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-6-nummer-3-punkt-7"><article class="legalP" id="kapittel-1-foreslåttparagraf-6-nummer-3-punkt-7-ledd-1">Måleinstrumentets og mikrofonens fabrikat og type.</article></article></li></ul></article></article><article class="futureLegalArticle" data-name="§7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 7</span>. <span class="legalArticleTitle">Målingens utførelse</span></span><article class="numberedLegalP" data-numerator="1" id="kapittel-1-foreslåttparagraf-7-nummer-1">(1) Ved måling av støynivåer skal det kun anvendes instrumenter som oppfyller kravene ifølge den Internasjonale Elektrotekniske Kommisjon (IEC) publikasjon nr. 179 (Precision Sound Level Meter).</article><article class="numberedLegalP" data-numerator="2" id="kapittel-1-foreslåttparagraf-7-nummer-2">(2) Før målingene skal lydmåleren kalibreres med pålitelig instrument.</article><article class="numberedLegalP" data-numerator="3" id="kapittel-1-foreslåttparagraf-7-nummer-3">(3) Viserinstrument skal ved støymåling normalt være innstilt på «fast response», hvoretter middelverdien av maksimalutslaget avleses. Er nivåfluktuasjonene store, kan «slow response» benyttes.</article><article class="numberedLegalP" data-numerator="4" id="kapittel-1-foreslåttparagraf-7-nummer-4">(4) Ved måling av støynivåer som ikke er over 85 dB (A) (N80) bør det ikke være andre personer til stede i rommet enn de som utfører målingene.</article><article class="numberedLegalP" data-numerator="5" id="kapittel-1-foreslåttparagraf-7-nummer-5">(5) Frekvensanalyse skal foretas med lydmålere som er utstyrt med oktavfilter, og som oppfyller kravene ifølge IECs publikasjon nr. 225, og ISO-226 (Norsk Standard NS. 4802) vedrørende midtfrekvensoppdeling.</article></article><article class="futureLegalArticle" data-name="§8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 8</span>. <span class="legalArticleTitle">Angivelse av måleposisjoner</span></span><article class="numberedLegalP" data-numerator="1" id="kapittel-1-foreslåttparagraf-8-nummer-1">(1) I maskinrom skal målingen foretas ved manøverplass for hovedmaskineri og ved annen plass hvor arbeid regelmessig utføres, samt ved gangpassasjer og ellers i rom hvor mannskapet regelmessig ferdes eller oppholder seg. Ved måling bør mikrofonhøyden være ca. 1,5 m over dørken. Støymåling skal ikke foretas nærmere enn ca. 1 m fra maskineriet, vegg, gulv, dekk eller luftinntak.</article><article class="numberedLegalP" data-numerator="2" id="kapittel-1-foreslåttparagraf-8-nummer-2">(2) I oppholdsrom skal det foretas minst en måling med mikrofonen plassert midt i rommet, og ca. 1,5 m over dørken. Måling skal ikke foretas nærmere skott enn ca. 0,5 m. Ventilasjons- eller luftkondisjoneringsanlegg skal ha maksimal kapasitet ved målingen.</article><article class="numberedLegalP" data-numerator="3" id="kapittel-1-foreslåttparagraf-8-nummer-3">(3) I radiorom foretas målingen med radioinstallasjonen i drift, men uten at radiosignal gjengis.</article><article class="numberedLegalP" data-numerator="4" id="kapittel-1-foreslåttparagraf-8-nummer-4">(4) I arbeidsrom, som f.eks. bysse, pantry etc. samt hobby- og idrettsrom, skal det foruten måling midt i rommet, ca. 1,5 m over dørken, foretas måling ved de faste arbeidsplasser, dog ikke nærmere dørk, vegg, dekk, inventar eller ventilasjonsåpninger enn ca. 0,5 m.</article><article class="numberedLegalP" data-numerator="5" id="kapittel-1-foreslåttparagraf-8-nummer-5">(5) I styrehus skal det foretas måling på minst tre steder, en ved rormannsplass og de øvrige f.eks. ved radar- og manøverplass. Måling foretas ca. 1,5 m over dekk og ikke nærmere inventar eller skott enn ca. 0,5 m. Ved måling i styrehus skal dører og vinduer være lukket. Alle navigasjonsinstrumenter som f.eks. radar, ekkolodd, gyrokompass, samt vindusviskere, klarsiktsskiver etc., skal være igang.</article><article class="numberedLegalP" data-numerator="6" id="kapittel-1-foreslåttparagraf-8-nummer-6">(6) På fartøyets brovinger skal måling utføres ved datterkompassene eller på tilsvarende sted, og ved styrehusskott. Måling foretas ca. 1,5 m over dekk og ikke nærmere skott enn ca. 0,5 m. Målingene på brovinger og i styrehus skal foretas under gunstige forhold og om det er praktisk mulig med en vindhastighet som ikke er over 10 knop med vinden rett forfra, rett aktenfra og på tvers av fartøyet. Dersom det ikke har vært mulig å foreta målingene under de ovennevnte forhold, skal antatt vindhastighet og relativ vindretning oppgis.</article></article><article class="futureLegalArticle" data-name="§9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 9</span>. <span class="legalArticleTitle">Belastning av maskineriet etc. ved målinger av støynivå</span></span><article class="legalP" id="kapittel-1-foreslåttparagraf-9-ledd-1">Fartøyet skal være i fart med en belastning på framdriftsmaskineriet på minst 80 prosent av den totale framdriftseffekt, hvor også hjelpemaskineri, ventilasjonsanlegg og andre innretninger som anvendes kontinuerlig skal være i drift.</article></article><article class="futureLegalArticle" data-name="§10" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 10</span>. <span class="legalArticleTitle">Grensekurver</span></span><article class="legalP" id="kapittel-1-foreslåttparagraf-10-ledd-1">ISOs N-kurver (Noise rating curves).</article></article><article class="futureLegalArticle" data-name="§11" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 11</span>. <span class="legalArticleTitle">Straff</span></span><article class="legalP" id="kapittel-1-foreslåttparagraf-11-ledd-1">Forsettlig eller uaktsom overtredelse av disse forskrifter straffes med bøter i henhold til Almindelig borgerlig Straffelov av 22. mai 1902 nr. 10 § 339 nr. 2, hvis ikke strengere straff kommer til anvendelse i henhold til annen lovbestemmelse.</article></article><article class="futureLegalArticle" data-name="§12" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></span><article class="legalP" id="kapittel-1-foreslåttparagraf-12-ledd-1">Disse forskrifter trer i kraft 1. juli 1974.</article></article> <article class="defaultP" margin-top="true"><i>Rekommandasjoner om støynivå m.m.</i></article><article class="futureLegalArticle" data-name="§1" id="kapittel-1-foreslåttparagraf-13"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></span><article class="legalP" id="kapittel-1-foreslåttparagraf-13-ledd-1">Disse rekommandasjoner kan inntil videre betraktes som veiledende retningslinjer særlig for maskindrevne skip med bruttotonnasje på 1.000 og derover, men også for slike skip med bruttotonnasje på mellom 50 og 1.000 i den utstrekning det er rimelig og mulig å gjennomføre dem for disse.</article></article><article class="futureLegalArticle" data-name="§2" id="kapittel-1-foreslåttparagraf-14"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Støynivået, isolering mot støy m.m.</span></span><article class="numberedLegalP" data-numerator="1" id="kapittel-1-foreslåttparagraf-14-nummer-1">(1) I maskinrom, oppholdsrom, styrehus, bysse og visse arbeidsrom om bord, bør støynivået ikke overstige det som er angitt i § 3.</article><article class="numberedLegalP" data-numerator="2" id="kapittel-1-foreslåttparagraf-14-nummer-2">(2) Mellom/mot oppholdsrom bør det være isolert mot luftlyd overensstemmende med verdiene angitt i § 4.</article><article class="numberedLegalP" data-numerator="3" id="kapittel-1-foreslåttparagraf-14-nummer-3">(3) Dersom høyeste rekommanderte støynivå i dB (A) overskrides, jf. § 3, bør oktavbåndsanalyse foretas.</article><article class="numberedLegalP" data-numerator="4" id="kapittel-1-foreslåttparagraf-14-nummer-4">(4) Verdiene nevnt i § 3 kan overskrides når fartøy bryter eller går i is, dog bør ikke støynivået i oppholdsrom overstige 90 dB (A) (N85).</article><article class="numberedLegalP" data-numerator="5" id="kapittel-1-foreslåttparagraf-14-nummer-5">(5) På fartøy med bruttotonnasje på under 2.000 bør det høyeste tillatte støynivå i soverom ikke overstige 65 dB (A) (N60), jf. § 3 tredje ledd bokstav a.</article><article class="numberedLegalP" data-numerator="6" id="kapittel-1-foreslåttparagraf-14-nummer-6">(6) I bemannet maskinrom hvor støynivået overstiger 90 dB (A) (N85) bør særskilt kontrollrom eller manøverrom anordnes. Støynivået i kontrollrommet bør ikke overstige det som er angitt under § 3 første ledd bokstav d.</article><article class="numberedLegalP" data-numerator="7" id="kapittel-1-foreslåttparagraf-14-nummer-7">(7) Om bord bør finnes minst to sett hørselsvern som er beregnet på støynivå over 90 dB (A) (N85), og som er utstyrt med særskilt kommunikasjonsanordning.</article></article><article class="futureLegalArticle" data-name="§3" id="kapittel-1-foreslåttparagraf-15"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Høyeste rekommanderte støynivå</span></span><article class="legalP" id="kapittel-1-foreslåttparagraf-15-ledd-1"><table><tbody><tr><td colspan="2" data-text-align="left" data-vertical-align="top" /><td data-text-align="center" data-vertical-align="top"><i>DB(A)</i></td><td data-text-align="left" data-vertical-align="top"><i>ISO N-kurver</i></td></tr><tr><td colspan="2" data-text-align="left" data-vertical-align="top">(1) Maskinrom:</td><td data-text-align="center" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top" /><td data-text-align="left" data-vertical-align="top">a) Periodevis ubemannet maskinrom med kontrollrom</td><td data-text-align="center" data-vertical-align="top">110</td><td data-text-align="center" data-vertical-align="top">105</td></tr><tr><td data-text-align="left" data-vertical-align="top" /><td data-text-align="left" data-vertical-align="top">b) Bemannet maskinrom uten kontrollrom og i lagerrom</td><td data-text-align="center" data-vertical-align="top">90</td><td data-text-align="center" data-vertical-align="top">85</td></tr><tr><td data-text-align="left" data-vertical-align="top" /><td data-text-align="left" data-vertical-align="top">c) Verksted</td><td data-text-align="center" data-vertical-align="top">85</td><td data-text-align="center" data-vertical-align="top">80</td></tr><tr><td data-text-align="left" data-vertical-align="top" /><td data-text-align="left" data-vertical-align="top">d) Kontrollrom og manøverrom</td><td data-text-align="center" data-vertical-align="top">75</td><td data-text-align="center" data-vertical-align="top">70</td></tr><tr><td colspan="2" data-text-align="left" data-vertical-align="top">(2) Bro:</td><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top" /><td data-text-align="left" data-vertical-align="top">a) På brovinger</td><td data-text-align="center" data-vertical-align="top">70</td><td data-text-align="center" data-vertical-align="top">65</td></tr><tr><td data-text-align="left" data-vertical-align="top" /><td data-text-align="left" data-vertical-align="top">b) I styrehus, navigasjonsrom og radiorom</td><td data-text-align="center" data-vertical-align="top">65</td><td data-text-align="center" data-vertical-align="top">60</td></tr><tr><td colspan="2" data-text-align="left" data-vertical-align="top">(3) Oppholdsrom:</td><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top" /><td data-text-align="left" data-vertical-align="top">a) Soverom<sup class="footnotereference" data-footnotereferencevalue="1" data-unique-footnote-counter="1">1</sup></td><td data-text-align="center" data-vertical-align="top">60</td><td data-text-align="center" data-vertical-align="top">55</td></tr><tr><td data-text-align="left" data-vertical-align="top" /><td data-text-align="left" data-vertical-align="top">b) Messer, dagrom, kontorrom og liknende rom<sup class="footnotereference" data-footnotereferencevalue="2" data-unique-footnote-counter="2">2</sup></td><td data-text-align="center" data-vertical-align="top">65</td><td data-text-align="center" data-vertical-align="top">60</td></tr><tr><td data-text-align="left" data-vertical-align="top" /><td data-text-align="left" data-vertical-align="top">c) Bysse, pantry, hobby- og idrettsrom, hvileplass på dekk og lignende, .................................<br />dog kan maksimal støy fra apparatur nevnt under dette punkt være .......................................</td><td data-text-align="center" data-vertical-align="top">70<br />75</td><td data-text-align="center" data-vertical-align="top">65<br />70</td></tr></tbody></table></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> For oktavbånd på 32 Hz og 63 Hz tillates N60.</article><article class="footnote" data-name="2" data-unique-footnote-counter="2"><span class="footnoteLabel">2</span> For oktavbånd på 32 Hz og 63 Hz tillates N65.</article></footer></article><article class="futureLegalArticle" data-name="§4" id="kapittel-1-foreslåttparagraf-16"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Rekommanderte lydisoleringsverdier i oppholdsrom</span></span><article class="numberedLegalP" data-numerator="1" id="kapittel-1-foreslåttparagraf-16-nummer-1">(1) Isolering mot luftlyd i innredning.<article class="legalP" id="kapittel-1-foreslåttparagraf-16-nummer-1-ledd-1">Materialer i skott og dekk i innredning bør minst gi følgende R-verdi<sup class="footnotereference" data-footnotereferencevalue="1" data-unique-footnote-counter="1">1</sup> ved frekvens 500 c/s: <table><tbody><tr><td data-text-align="left" data-vertical-align="top" /><td data-text-align="left" data-vertical-align="top">a) Skott mellom lugarer og mellom lugarer og korridorer/oppganger</td><td data-text-align="left" data-vertical-align="top">R = 30 dB</td></tr><tr><td data-text-align="left" data-vertical-align="top" /><td data-text-align="left" data-vertical-align="top">b) Skott mellom lugarer og messe/dagrom</td><td data-text-align="left" data-vertical-align="top">R = 45 dB</td></tr><tr><td data-text-align="left" data-vertical-align="top" /><td data-text-align="left" data-vertical-align="top">c) Skott mellom lugarer og bysse</td><td data-text-align="left" data-vertical-align="top">R = 45 dB</td></tr><tr><td data-text-align="left" data-vertical-align="top" /><td data-text-align="left" data-vertical-align="top">d) Skott mellom lugar og maskinrom</td><td data-text-align="left" data-vertical-align="top">R = 50 dB</td></tr><tr><td data-text-align="left" data-vertical-align="top" /><td data-text-align="left" data-vertical-align="top">e) Skott mellom lugarer og rom/dekk hvor tillatt støynivå er 70 dB (A) eller høyere</td><td data-text-align="left" data-vertical-align="top">R = 40 dB</td></tr><tr><td data-text-align="left" data-vertical-align="top" /><td data-text-align="left" data-vertical-align="top">f) Åpne dekk mot innredning og dekk i innredning</td><td data-text-align="left" data-vertical-align="top">R = 40 dB</td></tr></tbody></table></article></article><article class="numberedLegalP" data-numerator="2" id="kapittel-1-foreslåttparagraf-16-nummer-2">(2) Den totale R-verdi for skott og dekk i soverom bør ikke bli redusert med mer enn 5 dB, som følge av ventilasjonsåpninger, dører e.l.</article><footer class="footnotes"><article class="footnote" data-name="1" data-unique-footnote-counter="3"><span class="footnoteLabel">1</span> R = 10 log I<sub>1</sub> / I<sub>2</sub> (dB) der I<sub>1</sub> = den lydintensitet som treffer veggen og I<sub>2</sub> = den lydintensitet som blir transmittert.</article></footer></article></section><section class="section" data-name="kapII" id="kapittel-2" data-lovdata-URL="LTI/forskrift/2002-06-04-1029/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section></main></body></html>