<!DOCTYPE html><html lang="no"><head><title>Forskrift om utøvelse av jakt og fangst.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-03-22-313</dd><dt class="dokid">DokumentID</dt><dd class="dokid">LTI/forskrift/2002-03-22-313</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 3</dd><dt class="dateInForce">I kraft fra</dt><dd class="dateInForce">2002-04-02</dd><dt class="changesToDocuments">Endrer</dt><dd class="changesToDocuments"><ul><li>forskrift/1986-10-28-2050</li><li>forskrift/1990-07-02-600</li><li>forskrift/1991-01-24-61</li><li>forskrift/1997-03-21-257</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-05-29-38/§12</li><li>lov/1981-05-29-38/§14</li><li>lov/1981-05-29-38/§20</li><li>lov/1981-05-29-38/§23</li><li>lov/1981-05-29-38/§24</li><li>lov/1981-05-29-38/§26</li><li>lov/1981-05-29-38/§39</li><li>lov/1981-05-29-38/§42</li><li>lov/1981-05-29-38/§50</li><li>forskrift/1982-04-02-592</li></ul></dd><dt class="dateOfPublication">Kunngjort</dt><dd class="dateOfPublication">2002-04-09</dd><dt class="lastupdated">Rettet</dt><dd class="lastupdated">2002-09-17 (§ 41)</dd><dt class="journalNumber">Journalnummer</dt><dd class="journalNumber">2002-0303</dd><dt class="titleShort">Korttittel</dt><dd class="titleShort">Forskrift om utøvelse av jakt og fangst</dd><dt class="title">Tittel</dt><dd class="title">Forskrift om utøvelse av jakt og fangst.</dd><dt class="miscInformation">Annet om dokumentet</dt><dd class="miscInformation">Fastsatt av Direktoratet for naturforvaltning 22. mars 2002 med hjemmel i lov av 29. mai 1981 nr. 38 om viltet § 12, § 14, § 20, § 23, § 24, § 26 nr. 1, 3, 6 og 10, § 39, § 42 og § 50, jf. kgl.res. av 2. april 1982.</dd><dt class="refid">RefID</dt><dd class="refid">forskrift/2002-03-22-313</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om utøvelse av jakt og fangst.<ul class="tocSubUl"><li>Kap. 1. Generelle bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Nødvendige papirer under jakt og fangst</li></ul></li><li>Kap. 2. Aldersgrenser<ul class="tocSubUl"><li>§ 5. Generell aldersgrense for jakt og fangst</li><li>§ 6. Opplæring i jakt og fangst</li><li>§ 7. Fritak for jegeravgift</li></ul></li><li>Kap. 3. Jegerprøven<ul class="tocSubUl"><li>§ 8. Obligatorisk jegerprøve</li><li>§ 9. Obligatorisk kurs</li><li>§ 10. Skriftlig eksamen</li><li>§ 11. Jegerprøvegebyr og kursavgift</li><li>§ 12. Ny jegerprøve ved tap av retten til å utøve jakt og fangst</li></ul></li><li>Kap. 4. Lisensjakt<ul class="tocSubUl"><li>§ 13. Vilkår for å delta i lisensjakt</li><li>§ 14. Rapportering og meldeplikt ved lisensjakt</li></ul></li><li>Kap. 5. Våpen og ammunisjon<ul class="tocSubUl"><li>§ 15. Våpen under jakt</li><li>§ 16. Krav til rifleammunisjon</li><li>§ 17. Krav til hagleammunisjon</li></ul></li><li>Kap. 6. Skyteprøve for jakt på storvilt<ul class="tocSubUl"><li>§ 18. Obligatorisk skyteprøve</li><li>§ 19. Arrangør av skyteprøve</li><li>§ 20. Vitnemål for bestått skyteprøve</li><li>§ 21. Fritak for skyteprøve</li></ul></li><li>Kap. 7. Bruk av hund under jakt<ul class="tocSubUl"><li>§ 22. Løs, på drevet halsende hund</li><li>§ 23. Krav om godkjent ettersøkshund</li><li>§ 24. Arrangør av prøven</li><li>§ 25. ID-merking, godkjenning og registrering av ettersøkshund</li><li>§ 26. Unntak for bruk av ettersøkshund på eget jaktfelt og i tilstøtende nabojaktfelt</li></ul></li><li>Kap. 8. Jakt på og avliving av storvilt<ul class="tocSubUl"><li>§ 27. Ettersøksplikt, forfølgingsrett og avliving av såret storvilt</li><li>§ 28. Avliving av skadet storvilt i ordinær jakttid</li><li>§ 29. Avliving av skadet storvilt utenom ordinær jakttid</li></ul></li><li>Kap. 9. Fangst<ul class="tocSubUl"><li>§ 30. Arter det kan drives fangst på</li><li>§ 31. Tillatte fangstredskaper</li><li>§ 32. Utplassering av fangstredskaper</li><li>§ 33. Obligatorisk merking og varsling</li><li>§ 34. Krav om tilsyn</li><li>§ 35. Avliving av fanget vilt</li><li>§ 36. Melding til kommunen</li></ul></li><li>Kap. 10. Oppsyn og kontroll<ul class="tocSubUl"><li>§ 37. Plikt til å la seg kontrollere</li></ul></li><li>Kap. 11. Klageadgang, dispensasjon, straff og ikrafttreden<ul class="tocSubUl"><li>§ 38. Klageadgang</li><li>§ 39. Dispensasjon</li><li>§ 40. Straff</li><li>§ 41. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2002-03-22-313" id="dokument"><h1>Forskrift om utøvelse av jakt og fangst.</h1><section class="section" data-name="kap1" id="kapittel-1" data-lovdata-URL="LTI/forskrift/2002-03-22-313/KAPITTEL_1"><h2>Kap. 1. Generelle bestemmelser</h2><article class="legalArticle" data-lovdata-URL="LTI/forskrift/2002-03-22-313/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med denne forskrift er å bidra til at:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-1-ledd-1-punkt-1"><article class="legalP" id="kapittel-1-paragraf-1-ledd-1-punkt-1-ledd-1">jakt- og fangsttradisjonene føres videre gjennom høsting av viltproduksjonen til gode for landbruksnæringen og friluftslivet,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-1-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1">jakt- og fangstutøvelsen ikke påfører viltet unødige lidelser, og</article></article></li><li data-li-identifier="c)" data-name="c)"><article class="listArticle" id="kapittel-1-paragraf-1-ledd-1-punkt-3"><article class="legalP" id="kapittel-1-paragraf-1-ledd-1-punkt-3-ledd-1">jakt- og fangstutøvelsen ikke volder fare for mennesker, husdyr eller eiendom.</article></article></li></ul></article></article><article class="legalArticle" data-lovdata-URL="LTI/forskrift/2002-03-22-313/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder for jakt og fangst etter vilt i Norge innenfor fastsatt jakttid.</article><article class="legalP" id="kapittel-1-paragraf-2-ledd-2">Forskriften gjelder også ved avliving av skadegjørende vilt i henhold til tillatelse gitt i viltloven eller forskrifter med hjemmel i viltloven.</article></article><article class="legalArticle" data-lovdata-URL="LTI/forskrift/2002-03-22-313/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">Med storvilt menes i denne forskrift følgende viltarter: elg, hjort, dåhjort, villrein, rådyr, villsvin, muflon, moskusfe, bjørn, ulv, jerv og gaupe.</article><article class="legalP" id="kapittel-1-paragraf-3-ledd-2">Med kvotejakt menes ordinær jakt på ett bestemt antall individer av en viltart, der kvoten er fastsatt av offentlig viltmyndighet.</article><article class="legalP" id="kapittel-1-paragraf-3-ledd-3">Med lisensjakt menes en jakt der offentlig viltmyndighet krever at jegeren etter søknad innehar en individuell personlig lisens for å kunne delta i en skademotivert felling av et bestemt antall individer av en viltart.</article></article><article class="legalArticle" data-lovdata-URL="LTI/forskrift/2002-03-22-313/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Nødvendige papirer under jakt og fangst</span></h3><article class="legalP" id="kapittel-1-paragraf-4-ledd-1">Under jakt og fangst skal gyldig jegeravgiftskort og våpenkort, jf. lov av 9. juni 1961 nr. 1 om skytevåpen og ammunisjon m.v. § 9, medbringes. Under jakt på storvilt medbringes dokumentasjon for avlagt skyteprøve når jakta utøves med rifle. Under jakt på elg, hjort og rådyr medbringes i tillegg dokumentasjon på tilgang til godkjent ettersøkshund. Lisensjegere skal medbringe original personlig lisens for vedkommende område og lisensjaktperiode under jakten. Under jakt på villrein medbringes kontrollkort og eventuell skriftlig fellesjaktavtale.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2002-03-22-313/KAPITTEL_2"><h2>Kap. 2. Aldersgrenser</h2><article class="legalArticle" data-lovdata-URL="LTI/forskrift/2002-03-22-313/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Generell aldersgrense for jakt og fangst</span></h3><article class="legalP" id="kapittel-2-paragraf-1-ledd-1">Den som utøver jakt på småvilt må være fylt 16 år, og den som utøver jakt på storvilt må være fylt 18 år. Fangst kan utøves av personer som har fylt 16 år. For fangst av gaupe er aldersgrensen 18 år.</article></article><article class="legalArticle" data-lovdata-URL="LTI/forskrift/2002-03-22-313/§6" data-name="§6" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Opplæring i jakt og fangst</span></h3><article class="legalP" id="kapittel-2-paragraf-2-ledd-1">Den som har fylt 14 år og fram til fylte 16 år kan likevel delta i småviltjakt med våpen og delta i fangst av villmink, mår, rype, kråkefugl og måker i opplæringsøyemed når vedkommende:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">har samtykke fra foreldre eller foresatte og</article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">er under forsvarlig tilsyn av person som har fylt 20 år. Tilsynspersonen må ha utøvd jakt og betalt jegeravgiften i minst tre år. Tilsynspersonen skal også ha tillatelse fra rettighetshaver. Den som har tilsynet skal ha mulighet til å kontrollere og instruere vedkommende.</article></article></li></ul></article><article class="legalP" id="kapittel-2-paragraf-2-ledd-2">Den som har fylt 16 år og fram til fylte 18 år kan delta i storviltjakt med våpen i opplæringsøyemed når vilkårene i første ledd bokstav a og b er oppfylt, jf. dog lov av 9. juni 1961 nr. 1 om skytevåpen og ammunisjon m.v. § 29. Det stilles i tillegg krav om bestått jegerprøve og skyteprøve for storviltjegere.</article></article><article class="legalArticle" data-lovdata-URL="LTI/forskrift/2002-03-22-313/§7" data-name="§7" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Fritak for jegeravgift</span></h3><article class="legalP" id="kapittel-2-paragraf-3-ledd-1">Den som med hjemmel i § 6 er under opplæring i jakt eller fangst er fritatt for å betale jegeravgift.</article><article class="legalP" id="kapittel-2-paragraf-3-ledd-2">Direktoratet for naturforvaltning kan etter søknad frita for betaling av jegeravgift i enkelte særlige tilfeller for å ivareta et allmennyttig formål.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2002-03-22-313/KAPITTEL_3"><h2>Kap. 3. Jegerprøven</h2><article class="legalArticle" data-lovdata-URL="LTI/forskrift/2002-03-22-313/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Obligatorisk jegerprøve</span></h3><article class="legalP" id="kapittel-3-paragraf-1-ledd-1">Alle personer som har fylt 16 år og som ikke er registrert i Jegerregisteret, skal før jakt eller fangst utøves ha bestått jegerprøve i henhold til denne forskrift og instruks om innhold og gjennomføring av jegerprøven fastsatt av direktoratet.</article><article class="legalP" id="kapittel-3-paragraf-1-ledd-2">Jegerprøven består av et obligatorisk kurs og en skriftlig eksamen.</article><article class="legalP" id="kapittel-3-paragraf-1-ledd-3">Jegerprøveeksamen kan avlegges fra den dag vedkommende har fylt 14 år.</article><article class="legalP" id="kapittel-3-paragraf-1-ledd-4">Personer som er fast bosatt i utlandet trenger ikke avlegge jegerprøve dersom de kan dokumentere at de fyller vilkårene for å drive tilsvarende jakt i sitt bopelsland.</article></article><article class="legalArticle" data-lovdata-URL="LTI/forskrift/2002-03-22-313/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Obligatorisk kurs</span></h3><article class="legalP" id="kapittel-3-paragraf-2-ledd-1">Studieorganisasjoner og andre kan etter avtale med direktoratet arrangere det obligatoriske kurset i samsvar med lov av 28. mai 1976 nr. 35 om voksenopplæring.</article><article class="legalP" id="kapittel-3-paragraf-2-ledd-2">Kurset skal være på 30 timer. Den obligatoriske undervisningen skal fordeles over ni dager. Kurset skal ledes av instruktør som er utdannet etter opplegg godkjent av direktoratet.</article></article><article class="legalArticle" data-lovdata-URL="LTI/forskrift/2002-03-22-313/§10" data-name="§10" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Skriftlig eksamen</span></h3><article class="legalP" id="kapittel-3-paragraf-3-ledd-1">Kommunen arrangerer skriftlig eksamen og sender eksamensbesvarelsene til Jegerregisteret. Kommunen skriver ut bevis for avlagt jegerprøve til den som har fullført obligatorisk kurs og bestått skriftlig eksamen i tråd med denne forskrift og instruks om innhold og gjennomføring av jegerprøven.</article></article><article class="legalArticle" data-lovdata-URL="LTI/forskrift/2002-03-22-313/§11" data-name="§11" id="kapittel-3-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Jegerprøvegebyr og kursavgift</span></h3><article class="legalP" id="kapittel-3-paragraf-4-ledd-1">Den som vil avlegge jegerprøven skal betale gebyr for skriftlig eksamen. Den som ikke består skriftlig eksamen, kan gå opp til fornyet eksamen én gang uten ekstra gebyr.</article><article class="legalP" id="kapittel-3-paragraf-4-ledd-2">Arrangøren kan kreve kursavgift for det obligatoriske kurset.</article></article><article class="legalArticle" data-lovdata-URL="LTI/forskrift/2002-03-22-313/§12" data-name="§12" id="kapittel-3-paragraf-5"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Ny jegerprøve ved tap av retten til å utøve jakt og fangst</span></h3><article class="legalP" id="kapittel-3-paragraf-5-ledd-1">Den som etter rettskraftig dom er fradømt retten til å drive jakt og fangst, jf. straffeloven av 22. mai 1902 nr. 10 § 29, må avlegge ny jegerprøve for å bli registrert som jeger.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2002-03-22-313/KAPITTEL_4"><h2>Kap. 4. Lisensjakt</h2><article class="legalArticle" data-lovdata-URL="LTI/forskrift/2002-03-22-313/§13" data-name="§13" id="kapittel-4-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Vilkår for å delta i lisensjakt</span></h3><article class="legalP" id="kapittel-4-paragraf-1-ledd-1">For å kunne søke om å få tildelt lisens må en jeger oppfylle følgende kriterier:<ul class="defaultList"><li data-li-identifier="-" data-name="-"><article class="listArticle" id="kapittel-4-paragraf-1-ledd-1-punkt-1"><article class="legalP" id="kapittel-4-paragraf-1-ledd-1-punkt-1-ledd-1">ha betalt jegeravgift for vedkommende jaktår.</article></article></li><li data-li-identifier="-" data-name="-"><article class="listArticle" id="kapittel-4-paragraf-1-ledd-1-punkt-2"><article class="legalP" id="kapittel-4-paragraf-1-ledd-1-punkt-2-ledd-1">ha bestått skyteprøve for storviltjakt for vedkommende jaktår.</article></article></li><li data-li-identifier="-" data-name="-"><article class="listArticle" id="kapittel-4-paragraf-1-ledd-1-punkt-3"><article class="legalP" id="kapittel-4-paragraf-1-ledd-1-punkt-3-ledd-1">ha overholdt rapporteringsplikten i henhold til denne forskriftens § 14.</article></article></li></ul></article><article class="legalP" id="kapittel-4-paragraf-1-ledd-2">Direktoratet eller lisensutsteder kan fastsette ytterligere vilkår for godkjenning av lisensjegere, herunder om særlige rutiner for kommunikasjon og sikker rapportering om felte dyr. Godkjent lisensjeger plikter å holder seg oppdatert om kvotens størrelse, gjenværende kvote, og eventuelle andre begrensinger gitt av direktoratet eller lisensutsteder.</article></article><article class="legalArticle" data-lovdata-URL="LTI/forskrift/2002-03-22-313/§14" data-name="§14" id="kapittel-4-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Rapportering og meldeplikt ved lisensjakt</span></h3><article class="legalP" id="kapittel-4-paragraf-2-ledd-1">Felling eller forsøk på felling skal umiddelbart meldes til lisensutsteder og andre på slik måte som det bestemmes ved utstedelse av lisens. Felte dyr skal kunne fremvises for kontroll etter anmodning fra Statens naturoppsyn, politiet eller lisensutsteder.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2002-03-22-313/KAPITTEL_5"><h2>Kap. 5. Våpen og ammunisjon</h2><article class="legalArticle" data-lovdata-URL="LTI/forskrift/2002-03-22-313/§15" data-name="§15" id="kapittel-5-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Våpen under jakt</span></h3><article class="legalP" id="kapittel-5-paragraf-1-ledd-1">Til felling av vilt under ordinær jakt kan det bare brukes rifle og haglevåpen med ladning av krutt. Under jakt er det ikke tillatt å bruke pistol, revolver, halvautomatiske våpen av militær karakter eller helautomatiske skytevåpen.</article><article class="legalP" id="kapittel-5-paragraf-1-ledd-2">Under jakt på elg, hjort, dåhjort, villrein, muflon, moskusfe, bjørn og ulv er det kun tillatt å bruke rifle. Det samme gjelder jakt på råbukk i særskilt bukkejaktperiode.</article><article class="legalP" id="kapittel-5-paragraf-1-ledd-3">Under jakt på elg, hjort og rådyr er det ikke tillatt å bruke halvautomatisk rifle med mer enn tre skudd i magasinet og ett skudd i kammeret. Under jakt på øvrige viltarter hvor det brukes halvautomatisk rifle er det ikke tillatt å bruke mer enn to skudd i magasinet og ett skudd i kammeret.</article><article class="legalP" id="kapittel-5-paragraf-1-ledd-4">Salongrifle (salonggevær) kaliber 22 LR kan bare brukes under jakt på viltarter opp til en hares størrelse, men ikke til hare.</article><article class="legalP" id="kapittel-5-paragraf-1-ledd-5">Til jakt er bruk av hagle for mer enn to skudd forbudt.</article></article><article class="legalArticle" data-lovdata-URL="LTI/forskrift/2002-03-22-313/§16" data-name="§16" id="kapittel-5-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Krav til rifleammunisjon</span></h3><article class="legalP" id="kapittel-5-paragraf-2-ledd-1">Under jakt på elg, hjort, dåhjort, villrein, villsvin, muflon, moskusfe, ulv og bjørn skal det brukes ammunisjon med ekspanderende prosjektil med minimumsvekt 9 gram.<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-2-ledd-1-punkt-1"><article class="legalP" id="kapittel-5-paragraf-2-ledd-1-punkt-1-ledd-1">for ammunisjon med kulevekt mellom 9 gram (138,9 grain) og 10 gram (154 grain) skal anslagsenergien være minst 2.700 joule (275 kgm) målt på 100 meters avstand, E<sub>100</sub> .</article></article></li><li data-li-identifier="b)" data-name="b)"><article class="listArticle" id="kapittel-5-paragraf-2-ledd-1-punkt-2"><article class="legalP" id="kapittel-5-paragraf-2-ledd-1-punkt-2-ledd-1">for ammunisjon med kulevekt på 10 gram eller mer skal anslagsenergien være minst 2200 joule (225 kgm) målt på 100 meters avstand, E<sub>100</sub> .</article></article></li></ul></article><article class="legalP" id="kapittel-5-paragraf-2-ledd-2">Under jakt med rifle på rådyr, bever, jerv og gaupe skal det brukes ammunisjon med ekspanderende prosjektil og anslagsenergien skal være minst 980 joule (100 kgm) målt på 100 meters avstand, E<sub>100</sub> .</article></article><article class="legalArticle" data-lovdata-URL="LTI/forskrift/2002-03-22-313/§17" data-name="§17" id="kapittel-5-paragraf-3"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Krav til hagleammunisjon</span></h3><article class="legalP" id="kapittel-5-paragraf-3-ledd-1">Under jakt på gjess, ender og vadere, unntatt rugde, er det ikke tillatt å bruke blyhagl.</article><article class="legalP" id="kapittel-5-paragraf-3-ledd-2">Det er tillatt å bruke fyllingskule/slugs under jakt på villsvin og rådyr.</article><article class="legalP" id="kapittel-5-paragraf-3-ledd-3">Fra og med 1. januar 2005 er det forbudt å bruke blyhagl til jakt, jf. forskrift av 20. desember 2001 nr. 1589 om blyhagl.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2002-03-22-313/KAPITTEL_6"><h2>Kap. 6. Skyteprøve for jakt på storvilt</h2><article class="legalArticle" data-lovdata-URL="LTI/forskrift/2002-03-22-313/§18" data-name="§18" id="kapittel-6-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Obligatorisk skyteprøve</span></h3><article class="legalP" id="kapittel-6-paragraf-1-ledd-1">Ingen har adgang til å drive storviltjakt med rifle uten at vedkommende har avlagt skyteprøve samme jaktår. Skyteprøven består av to deler.</article><article class="legalP" id="kapittel-6-paragraf-1-ledd-2">Det skal først gjennomføres 30 obligatoriske skudd på valgfri blink. Deretter skal det for hver rifle som skal benyttes under storviltjakt skytes 5 skudd mot dyrefigur godkjent av direktoratet.</article><article class="legalP" id="kapittel-6-paragraf-1-ledd-3">For kombivåpen (rifle-hagle), drillinger og dobbeltløpet rifle skal det skytes 3 skudd mot dyrefigur godkjent av direktoratet.</article><article class="legalP" id="kapittel-6-paragraf-1-ledd-4">Alle skuddene mot dyrefigur må være innenfor angitt treffområde.</article><article class="legalP" id="kapittel-6-paragraf-1-ledd-5">Oppnådd sølvmerke i elgskyting (Norges Jeger- og Fiskerforbunds ferdighetsmerke) godkjennes som skyteprøve når skyteprogrammet er godkjent av direktoratet.</article><article class="legalP" id="kapittel-6-paragraf-1-ledd-6">For storvilt som har en jakttid som går fra ett jaktår og over i neste, gjelder skyteprøve som er avlagt i det jaktåret jakten på vedkommende viltart startet.</article></article><article class="legalArticle" data-lovdata-URL="LTI/forskrift/2002-03-22-313/§19" data-name="§19" id="kapittel-6-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Arrangør av skyteprøve</span></h3><article class="legalP" id="kapittel-6-paragraf-2-ledd-1">Skyteprøven skal gjennomføres på permanent, offentlig godkjent skytebane, unntatt er terminfestede feltstevner. Standplassen må være overbygd. Skytingen skal gjennomføres under ledelse av ansvarlig skyteleder.</article><article class="legalP" id="kapittel-6-paragraf-2-ledd-2">Skyteprøven kan arrangeres og ledes av lokale lag og foreninger som er tilsluttet Det Frivillige Skyttervesen eller Norges Jeger- og Fiskerforbund. Andre som disponerer skytebane kan etter søknad til direktoratet bli godkjent som arrangør.</article><article class="legalP" id="kapittel-6-paragraf-2-ledd-3">Skyteprøven skal gjennomføres i henhold til instruks om skyteprøve for storviltjegere fastsatt av direktoratet.</article></article><article class="legalArticle" data-lovdata-URL="LTI/forskrift/2002-03-22-313/§20" data-name="§20" id="kapittel-6-paragraf-3"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Vitnemål for bestått skyteprøve</span></h3><article class="legalP" id="kapittel-6-paragraf-3-ledd-1">Vitnemål for bestått skyteprøve attesteres av arrangøren på standardisert skjema. Arrangøren kan kreve at jegeren legitimerer seg.</article></article><article class="legalArticle" data-lovdata-URL="LTI/forskrift/2002-03-22-313/§21" data-name="§21" id="kapittel-6-paragraf-4"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Fritak for skyteprøve</span></h3><article class="legalP" id="kapittel-6-paragraf-4-ledd-1">Personer som er fast bosatt i utlandet trenger ikke avlegge skyteprøve dersom de fyller kravet til å kunne jakte storvilt i sitt bopelsland. Dokumentasjon for dette må kunne fremvises, jf. § 4.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2002-03-22-313/KAPITTEL_7"><h2>Kap. 7. Bruk av hund under jakt</h2><article class="legalArticle" data-lovdata-URL="LTI/forskrift/2002-03-22-313/§22" data-name="§22" id="kapittel-7-paragraf-1"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Løs, på drevet halsende hund</span></h3><article class="legalP" id="kapittel-7-paragraf-1-ledd-1">Bruk av løs, på drevet halsende hund er tillatt brukt under jakt på følgende viltarter: hjort, rådyr, gaupe, rødrev og hare. Boghøyde til løs, på drevet halsende hund som brukes under jakt på hjort og rådyr må ikke overstige 41 cm.</article><article class="legalP" id="kapittel-7-paragraf-1-ledd-2">Bruk av løs, på drevet halsende hund under jakt på gaupe og rødrev er ikke tillatt i ordinær båndtvangstid, jf. lov av 29. mai 1981 nr. 38 om viltet § 52. Under jakt på rådyr er bruk av løs, på drevet halsende hund tillatt fra og med 25. september og inntil jakttidens slutt.</article></article><article class="legalArticle" data-lovdata-URL="LTI/forskrift/2002-03-22-313/§23" data-name="§23" id="kapittel-7-paragraf-2"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Krav om godkjent ettersøkshund</span></h3><article class="legalP" id="kapittel-7-paragraf-2-ledd-1">Under jakt på elg, hjort og rådyr, skal jaktlag og personer som jakter alene ha tilgang til godkjent ettersøkshund. Fører og hund skal ha bestått praktisk prøve i henhold til instruks om prøving og godkjenning av ettersøkshund fastsatt av direktoratet.</article><article class="legalP" id="kapittel-7-paragraf-2-ledd-2">Dersom slik hund ikke medføres under jaktutøvelsen, skal det gjennom skriftlig avtale være sikret tilgang innenfor et rimelig tidsrom etter påskyting. Kommunen kan kreve at jeger dokumenterer tilgang til godkjent ettersøkshund.</article></article><article class="legalArticle" data-lovdata-URL="LTI/forskrift/2002-03-22-313/§24" data-name="§24" id="kapittel-7-paragraf-3"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Arrangør av prøven</span></h3><article class="legalP" id="kapittel-7-paragraf-3-ledd-1">Prøven for godkjenning av ettersøkshund skal gjennomføres i regi av arrangør godkjent av direktoratet. Prøvearrangementet skal være åpent for enhver.</article></article><article class="legalArticle" data-lovdata-URL="LTI/forskrift/2002-03-22-313/§25" data-name="§25" id="kapittel-7-paragraf-4"><h3 class="legalArticleHeader"><span class="legalArticleValue">§ 25</span>. <span class="legalArticleTitle">ID-merking, godkjenning og registrering av ettersøkshund</span></h3><article class="legalP" id="kapittel-7-paragraf-4-ledd-1">Ettersøkshunder skal før de prøves og godkjennes være ID-merket.</article><article class="legalP" id="kapittel-7-paragraf-4-ledd-2">Vitnemål for godkjent prøve utstedes av dommer når prøven er avlagt og bestått i tråd med denne forskriften og instruks om prøving og godkjenning av ettersøkshund.</article><article class="legalP" id="kapittel-7-paragraf-4-ledd-3">Fører og hund er godkjent når ekvipasjen er registrert i Ettersøkshundregisteret til Norsk Kennel Klub.</article></article><article class="legalArticle" data-lovdata-URL="LTI/forskrift/2002-03-22-313/§26" data-name="§26" id="kapittel-7-paragraf-5"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Unntak for bruk av ettersøkshund på eget jaktfelt og i tilstøtende nabojaktfelt</span></h3><article class="legalP" id="kapittel-7-paragraf-5-ledd-1">Jeger eller jaktlag som har lavbeint, drivende hund av rasene dachshund, basset, drever og beagle kan få hunden godkjent som ettersøkshund på hjort og rådyr på eget jaktfelt og etter skriftlig avtale i tilstøtende nabojaktfelt.</article><article class="legalP" id="kapittel-7-paragraf-5-ledd-2">Jeger eller jaktlag som har hund av rasene som tilhører Norske Elghundklubbers Forbund kan få hunden godkjent som ettersøkshund på elg og hjort til bruk i eget jaktfelt, og etter skriftlig avtale i tilstøtende nabojaktfelt.</article><article class="legalP" id="kapittel-7-paragraf-5-ledd-3">Vilkåret for slik bruk er at hunden er jaktpremiert etter jaktprøveregler fastsatt av Norsk Kennel Klub og godkjent av direktoratet. For lavbente drivende hunder må prøven være avlagt med hjort eller rådyr som drevdyr, og hunden må i tillegg ha bestått fersksporprøve etter instruks om prøving og godkjenning av ettersøkshund.</article></article></section><section class="section" data-name="kap8" id="kapittel-8" data-lovdata-URL="LTI/forskrift/2002-03-22-313/KAPITTEL_8"><h2>Kap. 8. Jakt på og avliving av storvilt</h2><article class="legalArticle" data-lovdata-URL="LTI/forskrift/2002-03-22-313/§27" data-name="§27" id="kapittel-8-paragraf-1"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Ettersøksplikt, forfølgingsrett og avliving av såret storvilt</span></h3><article class="legalP" id="kapittel-8-paragraf-1-ledd-1">Den som under jakt skadeskyter storvilt, plikter å gjøre det en kan for å avlive dyret snarest mulig. Jegeren plikter å forvisse seg om påskutt dyr er truffet eller ikke. Jegeren og jaktlaget som har skadeskutt storvilt, skal ikke oppta jakt eller påskyte nye dyr mens ettersøk pågår. Innen valdets grenser skal ettersøk om nødvendig pågå ut dagen etter skadeskytingen. På annet vald opphører retten til ettersøk og felling ved utgangen av den dag skadeskutt storvilt kom inn på valdet, jf. lov av 29. mai 1981 nr. 38 om viltet § 34.</article><article class="legalP" id="kapittel-8-paragraf-1-ledd-2">Den som under jakt eller ved skadefelling/lisensjakt skadeskyter bjørn, ulv, jerv eller gaupe, skal uten opphold underrette fylkesmannen, kommunen og nærmeste politimyndighet. Fylkesmannen avgjør hvordan det videre ettersøk skal gjennomføres.</article><article class="legalP" id="kapittel-8-paragraf-1-ledd-3">Dersom pliktig ettersøk første dag er uten resultat, skal jeger eller jaktlag uten opphold underrette jaktrettshaver og kommunen eller nærmeste politimyndighet om de faktiske forhold. Jeger og jaktlag som har deltatt ved skadeskytingen av viltet, skal uten godtgjørelse bistå viltmyndighet eller politi i det videre ettersøk.</article></article><article class="legalArticle" data-lovdata-URL="LTI/forskrift/2002-03-22-313/§28" data-name="§28" id="kapittel-8-paragraf-2"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Avliving av skadet storvilt i ordinær jakttid</span></h3><article class="legalP" id="kapittel-8-paragraf-2-ledd-1">Jeger som på lovlig grunn og i lovlig jakttid treffer på storvilt som er såret eller skadet slik at det er påført store lidelser og ikke kan leve eller bli friskt, skal avlive dyret for å hindre unødige lidelser.</article><article class="legalP" id="kapittel-8-paragraf-2-ledd-2">Dersom jegeren har fellingstillatelse på tilsvarende kategori dyr, skal vedkommende straks ta stilling til om dyret skal tas på egen fellingskvote. Tar ikke jegeren dyret på sin fellingskvote tilfaller hjortevilt og bever kommunen, mens annet storvilt tilfaller Viltfondet. Dyret skal straks gjøres opp slik at kjøttet ikke tar skade. Transport av slikt kjøtt må ikke foretas før melding er gitt etter tredje ledd. Er kjøttet ikke brukbart, skal det plasseres slik at det skjemmer terrenget minst mulig.</article><article class="legalP" id="kapittel-8-paragraf-2-ledd-3">Melding om avlivingen skal så snart som råd gis til kommune og valdansvarlig representant.</article></article><article class="legalArticle" data-lovdata-URL="LTI/forskrift/2002-03-22-313/§29" data-name="§29" id="kapittel-8-paragraf-3"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Avliving av skadet storvilt utenom ordinær jakttid</span></h3><article class="legalP" id="kapittel-8-paragraf-3-ledd-1">Den som utenom ordinær jakttid kommer over skadet storvilt som er påført store lidelser og ikke kan leve eller bli frisk, skal umiddelbart melde dette til kommunen. Kommunen skal sørge for avliving dersom dyret ikke kan bli friskt.</article><article class="legalP" id="kapittel-8-paragraf-3-ledd-2">Dersom det felte dyret er hjortevilt eller bever, tilfaller viltet kommunen. Dersom det er annet storvilt, tilfaller viltet Viltfondet.</article></article></section><section class="section" data-name="kap9" id="kapittel-9" data-lovdata-URL="LTI/forskrift/2002-03-22-313/KAPITTEL_9"><h2>Kap. 9. Fangst</h2><article class="legalArticle" data-lovdata-URL="LTI/forskrift/2002-03-22-313/§30" data-name="§30" id="kapittel-9-paragraf-1"><h3 class="legalArticleHeader"><span class="legalArticleValue">§ 30</span>. <span class="legalArticleTitle">Arter det kan drives fangst på</span></h3><article class="legalP" id="kapittel-9-paragraf-1-ledd-1">Innenfor de jakt- og fangsttider som er fastsatt av direktoratet er det bare tillatt å drive fangst på følgende viltarter: bever, bisamrotte, beverrotte, grevling, mår, villmink, røyskatt, gaupe, rødrev, mårhund, ravn, kråke, skjære, svartbak, gråmåke, fiskemåke, lirype og fjellrype.</article></article><article class="legalArticle" data-lovdata-URL="LTI/forskrift/2002-03-22-313/§31" data-name="§31" id="kapittel-9-paragraf-2"><h3 class="legalArticleHeader"><span class="legalArticleValue">§ 31</span>. <span class="legalArticleTitle">Tillatte fangstredskaper</span></h3><ul class="defaultList"><li data-li-identifier="a)" data-name="a)"><article class="listArticle" id="kapittel-9-paragraf-2-punkt-1"><article class="legalP" id="kapittel-9-paragraf-2-punkt-1-ledd-1">Følgende typer fangstredskaper er tillatt til levendefangst av vilt: <ul class="defaultList"><li data-li-identifier="-" data-name="-"><article class="listArticle" id="kapittel-9-paragraf-2-punkt-1-ledd-1-punkt-1"><article class="legalP" id="kapittel-9-paragraf-2-punkt-1-ledd-1-punkt-1-ledd-1">bås til grevling, gaupe, rødrev og mårhund av typene Värmlandsk tunnelfelle, Smålandsk revefelle, Nyåkersfellen og Øster-Malmafellen, eller som er konstruert og virker på tilsvarende måte. Slike båser skal innvendig i fellens fangstrom inklusiv fallemmer være dekt av et heldekkende solid materiale.</article></article></li><li data-li-identifier="-" data-name="-"><article class="listArticle" id="kapittel-9-paragraf-2-punkt-1-ledd-1-punkt-2"><article class="legalP" id="kapittel-9-paragraf-2-punkt-1-ledd-1-punkt-2-ledd-1">bås til jerv, der slik bås etter særskilt søknad til lisensutsteder ansees nødvendig og egnet som virkemiddel i en skademotivert lisensjakt. Båsens konstruksjon, plassering og tilsynshyppighet skal fremgå av søknaden.</article></article></li><li data-li-identifier="-" data-name="-"><article class="listArticle" id="kapittel-9-paragraf-2-punkt-1-ledd-1-punkt-3"><article class="legalP" id="kapittel-9-paragraf-2-punkt-1-ledd-1-punkt-3-ledd-1">fangstbur til grevling, villmink, røyskatt, rødrev, mårhund, ravn, kråke, skjære, svartbak, gråmåke og fiskemåker.</article></article></li></ul></article></article></li><li data-li-identifier="b)" data-name="b)"><article class="listArticle" id="kapittel-9-paragraf-2-punkt-2"><article class="legalP" id="kapittel-9-paragraf-2-punkt-2-ledd-1">Følgende typer fangstredskaper som avliver viltet er tillatt: <ul class="defaultList"><li data-li-identifier="-" data-name="-"><article class="listArticle" id="kapittel-9-paragraf-2-punkt-2-ledd-1-punkt-1"><article class="legalP" id="kapittel-9-paragraf-2-punkt-2-ledd-1-punkt-1-ledd-1">slagfelle til rødrev, grevling, mårhund, bever, mår, villmink, bisamrotte, beverrotte og røyskatt.</article></article></li><li data-li-identifier="-" data-name="-"><article class="listArticle" id="kapittel-9-paragraf-2-punkt-2-ledd-1-punkt-2"><article class="legalP" id="kapittel-9-paragraf-2-punkt-2-ledd-1-punkt-2-ledd-1">fallem, flak og fallstokk til mår, villmink og røyskatt.</article></article></li><li data-li-identifier="-" data-name="-"><article class="listArticle" id="kapittel-9-paragraf-2-punkt-2-ledd-1-punkt-3"><article class="legalP" id="kapittel-9-paragraf-2-punkt-2-ledd-1-punkt-3-ledd-1">snare til lirype og fjellrype.</article></article></li></ul></article></article></li></ul><article class="legalP" id="kapittel-9-paragraf-2-ledd-1">Slagfelle, fallem, flak og fallstokk skal virke slik og ha slik slagkraft at det vilt som fanges blir drept øyeblikkelig.</article><article class="legalP" id="kapittel-9-paragraf-2-ledd-2">Slagfelle til fangst av mår og villmink skal ha en slagmekanisme som slår ovenfra og ned mot dyrets kranium/nakke, eller som med et sakseslag slår mot dyrets kranium/nakke.</article></article><article class="legalArticle" data-lovdata-URL="LTI/forskrift/2002-03-22-313/§32" data-name="§32" id="kapittel-9-paragraf-3"><h3 class="legalArticleHeader"><span class="legalArticleValue">§ 32</span>. <span class="legalArticleTitle">Utplassering av fangstredskaper</span></h3><article class="legalP" id="kapittel-9-paragraf-3-ledd-1">Fangstredskaper skal ikke utplasseres i områder hvor alminnelig ferdsel medfører at det kan oppstå fare for mennesker eller husdyr. Det er ikke tillatt å bruke levende lokkedyr i fangstredskaper. Slagfelle til fangst av bever, bisamrotte og beverrotte skal alltid plasseres under vann.</article><article class="legalP" id="kapittel-9-paragraf-3-ledd-2">Den som utøver fangst plikter å innrette fangsten slik at den bare retter seg mot de viltarter som redskapet er tillatt for, jf. § 31.</article></article><article class="legalArticle" data-lovdata-URL="LTI/forskrift/2002-03-22-313/§33" data-name="§33" id="kapittel-9-paragraf-4"><h3 class="legalArticleHeader"><span class="legalArticleValue">§ 33</span>. <span class="legalArticleTitle">Obligatorisk merking og varsling</span></h3><article class="legalP" id="kapittel-9-paragraf-4-ledd-1">Fangstredskap som er utplassert skal være merket med brukerens navn og adresse og eventuelt telefonnummer. Dette kravet gjelder ikke rypesnarer.</article><article class="legalP" id="kapittel-9-paragraf-4-ledd-2">Bruker av slagfelle til fangst av rødrev, grevling og mårhund plikter, i umiddelbar nærhet av fangststedet, å sette opp plakat som varsler om den fangst som foregår, slik at fare for skade på mennesker og husdyr unngås. Fangstredskaper som ikke er plassert og merket i samsvar med disse bestemmelser, kan straks fjernes av grunneier, politimyndighet eller offentlig naturoppsynsmyndighet.</article></article><article class="legalArticle" data-lovdata-URL="LTI/forskrift/2002-03-22-313/§34" data-name="§34" id="kapittel-9-paragraf-5"><h3 class="legalArticleHeader"><span class="legalArticleValue">§ 34</span>. <span class="legalArticleTitle">Krav om tilsyn</span></h3><article class="legalP" id="kapittel-9-paragraf-5-ledd-1">Bruker av fangstredskap som fanger viltet levende plikter å føre tilsyn med fangstredskapet minst én gang hvert døgn. Ved fangst av villmink, gaupe og jerv skal det minst føres tilsyn hver morgen og kveld. Brukeren plikter straks å slippe fri fredet viltart eller viltart som ikke tillates fanget i vedkommende redskap.</article><article class="legalP" id="kapittel-9-paragraf-5-ledd-2">Bruker av fangstredskap som avliver viltet, plikter å føre tilsyn med fangstredskapet minst én gang hver uke. Den som skal bruke snarer til fangst av rype plikter å føre regelmessig tilsyn med snarene minst hver andre dag.</article></article><article class="legalArticle" data-lovdata-URL="LTI/forskrift/2002-03-22-313/§35" data-name="§35" id="kapittel-9-paragraf-6"><h3 class="legalArticleHeader"><span class="legalArticleValue">§ 35</span>. <span class="legalArticleTitle">Avliving av fanget vilt</span></h3><article class="legalP" id="kapittel-9-paragraf-6-ledd-1">Ved tilsyn med fangstredskap som fanger viltet levende, plikter brukeren straks å avlive innfanget vilt. Avlivingen skal skje sikkerhetsmessig forsvarlig og på en slik måte at viltet ikke utsettes for unødig lidelse.</article><article class="legalP" id="kapittel-9-paragraf-6-ledd-2">For avliving av gaupe, rødrev, grevling, villmink som er fanget i bås eller felle kan salongrifle, revolver eller pistol i kaliber 22 LR nyttes.</article></article><article class="legalArticle" data-lovdata-URL="LTI/forskrift/2002-03-22-313/§36" data-name="§36" id="kapittel-9-paragraf-7"><h3 class="legalArticleHeader"><span class="legalArticleValue">§ 36</span>. <span class="legalArticleTitle">Melding til kommunen</span></h3><article class="legalP" id="kapittel-9-paragraf-7-ledd-1">For bruk av bås skal melding om type fangstinnretning, nøyaktig stedsangivelse, og navn på ansvarlig jeger/fangstmann meldes til kommunen innen ti dager før fangsten starter.</article></article></section><section class="section" data-name="kap10" id="kapittel-10" data-lovdata-URL="LTI/forskrift/2002-03-22-313/KAPITTEL_10"><h2>Kap. 10. Oppsyn og kontroll</h2><article class="legalArticle" data-lovdata-URL="LTI/forskrift/2002-03-22-313/§37" data-name="§37" id="kapittel-10-paragraf-1"><h3 class="legalArticleHeader"><span class="legalArticleValue">§ 37</span>. <span class="legalArticleTitle">Plikt til å la seg kontrollere</span></h3><article class="legalP" id="kapittel-10-paragraf-1-ledd-1">Enhver som utøver jakt eller fangst etter denne forskrift, plikter å la seg kontrollere av politiet, Statens naturoppsyn eller av lokalt jaktoppsyn som er godkjent av det statlige naturoppsynet eller har begrenset politimyndighet. Kommunen og villreinnemnda kan sørge for kontroll av felte dyr. Ved jakt etter villrein kan villreinnemnda også sørge for kontroll med kontrollkort for villrein og eventuell skriftlig fellesjaktavtale.</article></article></section><section class="section" data-name="kap11" id="kapittel-11" data-lovdata-URL="LTI/forskrift/2002-03-22-313/KAPITTEL_11"><h2>Kap. 11. Klageadgang, dispensasjon, straff og ikrafttreden</h2><article class="legalArticle" data-lovdata-URL="LTI/forskrift/2002-03-22-313/§38" data-name="§38" id="kapittel-11-paragraf-1"><h3 class="legalArticleHeader"><span class="legalArticleValue">§ 38</span>. <span class="legalArticleTitle">Klageadgang</span></h3><article class="legalP" id="kapittel-11-paragraf-1-ledd-1">Enkeltvedtak fattet med hjemmel i denne forskrift kan påklages i samsvar med reglene i forvaltningsloven. Klagen sendes til det organ som har fattet vedtaket.</article></article><article class="legalArticle" data-lovdata-URL="LTI/forskrift/2002-03-22-313/§39" data-name="§39" id="kapittel-11-paragraf-2"><h3 class="legalArticleHeader"><span class="legalArticleValue">§ 39</span>. <span class="legalArticleTitle">Dispensasjon</span></h3><article class="legalP" id="kapittel-11-paragraf-2-ledd-1">Direktoratet for naturforvaltning kan i særlige tilfeller dispensere fra bestemmelsene i denne forskrift.</article><article class="legalP" id="kapittel-11-paragraf-2-ledd-2">Kommunen kan i særlige tilfeller gi enkelte jaktlag eller enkeltjegere tidsbegrenset fritak fra kravet om tilgang til ettersøkshund.</article><article class="legalP" id="kapittel-11-paragraf-2-ledd-3">Kommunen kan etter søknad gi personer som har fylt 16 år inntil ett års utsettelse med å ta Jegerprøvens obligatoriske kurs dersom det ikke er kurstilbud i rimelig nærhet.</article></article><article class="legalArticle" data-lovdata-URL="LTI/forskrift/2002-03-22-313/§40" data-name="§40" id="kapittel-11-paragraf-3"><h3 class="legalArticleHeader"><span class="legalArticleValue">§ 40</span>. <span class="legalArticleTitle">Straff</span></h3><article class="legalP" id="kapittel-11-paragraf-3-ledd-1">Overtredelse av bestemmelser gitt i eller i medhold av denne forskrift, straffes etter straffereglene i lov av 29. mai 1981 nr. 38 om viltet § 56.</article></article><article class="legalArticle" data-lovdata-URL="LTI/forskrift/2002-03-22-313/§41" data-name="§41" id="kapittel-11-paragraf-4"><h3 class="legalArticleHeader"><span class="legalArticleValue">§ 41</span>. <span class="legalArticleTitle">Ikrafttredelse</span></h3><article class="legalP" id="kapittel-11-paragraf-4-ledd-1">Forskriften trer i kraft 2. april 2002.</article><article class="legalP" id="kapittel-11-paragraf-4-ledd-2">Fra samme tidspunkt oppheves:<ul class="defaultList"><li data-li-identifier="-" data-name="-"><article class="listArticle" id="kapittel-11-paragraf-4-ledd-2-punkt-1"><article class="legalP" id="kapittel-11-paragraf-4-ledd-2-punkt-1-ledd-1">Forskrift av 28. oktober 1986 nr. 2050 om aldersgrense for å utøve jakt.</article></article></li><li data-li-identifier="-" data-name="-"><article class="listArticle" id="kapittel-11-paragraf-4-ledd-2-punkt-2"><article class="legalP" id="kapittel-11-paragraf-4-ledd-2-punkt-2-ledd-1">Forskrift av 2. juli 1990 nr. 600 om bruk av fangstredskaper.</article></article></li><li data-li-identifier="-" data-name="-"><article class="listArticle" id="kapittel-11-paragraf-4-ledd-2-punkt-3"><article class="legalP" id="kapittel-11-paragraf-4-ledd-2-punkt-3-ledd-1">Forskrift av 24. januar 1991 nr. 61 om prøving og godkjenning av ettersøkshund til jakt på elg, hjort og rådyr.</article></article></li><li data-li-identifier="-" data-name="-"><article class="listArticle" id="kapittel-11-paragraf-4-ledd-2-punkt-4"><article class="legalP" id="kapittel-11-paragraf-4-ledd-2-punkt-4-ledd-1">Forskrift av 21. mars 1997 nr. 257 om våpen og ammunisjon til storvilt- og småviltjakt, og skyteprøve for storviltjegere.</article></article></li><li data-li-identifier="0" data-name="0"><article class="listArticle" data-text-size="small" id="kapittel-11-paragraf-4-ledd-2-punkt-5"><article class="legalP" id="kapittel-11-paragraf-4-ledd-2-punkt-5-ledd-1">Rettet 17. september 2002, se rettelse i Norsk Lovtidend 11/2002.</article></article></li></ul></article></article></section></main></body></html>