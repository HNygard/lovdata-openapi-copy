<!DOCTYPE html><html lang="no"><head><title>Forskrift om krav til helse for personell med arbeidsoppgaver av betydning for trafikksikkerheten ved jernbane, herunder sporvei, tunnelbane og forstadsbane m.m. (helsekravforskriften).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-12-18-1678</dd><dt class="dokid">DokumentID</dt><dd class="dokid">LTI/forskrift/2002-12-18-1678</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 18</dd><dt class="dateInForce">I kraft fra</dt><dd class="dateInForce">2003-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-100/§4</li><li>lov/1993-06-11-100/§5</li><li>lov/1993-06-11-100/§6</li><li>forskrift/2001-12-04-1333/§1-5</li></ul></dd><dt class="dateOfPublication">Kunngjort</dt><dd class="dateOfPublication">2003-01-03</dd><dt class="journalNumber">Journalnummer</dt><dd class="journalNumber">2002-1370</dd><dt class="titleShort">Korttittel</dt><dd class="titleShort">Helsekravforskriften, jernbanepersonell</dd><dt class="title">Tittel</dt><dd class="title">Forskrift om krav til helse for personell med arbeidsoppgaver av betydning for trafikksikkerheten ved jernbane, herunder sporvei, tunnelbane og forstadsbane m.m. (helsekravforskriften).</dd><dt class="miscInformation">Annet om dokumentet</dt><dd class="miscInformation">Fastsatt av Statens jernbanetilsyn 18. desember 2002 med hjemmel i lov av 11. juni 1993 nr. 100 om anlegg og drift av jernbane, herunder sporvei, tunnelbane og forstadsbane m.m. (jernbaneloven) § 4, § 5 og § 6, jf. forskrift av 4. desember 2001 nr. 1333 om tillatelse til å drive jernbane, herunder sporvei, tunnelbane og forstadsbane m.m., samt tilgang til å trafikkere det nasjonale jernbanenettet (tillatelsesforskriften) § 1-5.</dd><dt class="refid">RefID</dt><dd class="refid">forskrift/2002-12-18-1678</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om krav til helse for personell med arbeidsoppgaver av betydning for trafikksikkerheten ved jernbane, herunder sporvei, tunnelbane og forstadsbane m.m. (helsekravforskriften).<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1. Virkeområde</li><li>§ 2. Vilkår for å utføre arbeidsoppgaver som nevnt i § 1</li><li>§ 3. Informasjonsplikt for virksomheten og personellet</li><li>§ 4. Generelt om helseundersøkelser</li></ul></li><li>Kapittel 2. Helseundersøkelse<ul class="tocSubUl"><li>§ 5. Helseundersøkelse</li><li>§ 6. Ny helseundersøkelse ved gjenopptagelse av arbeidsoppgaver som nevnt i § 1</li><li>§ 7. Nærmere vurdering ved langvarig sykemelding eller gjentatt korttidsfravær</li><li>§ 8. Eventuell ny helseundersøkelse ved endring av arbeidsoppgaver som nevnt i § 1</li><li>§ 9. Periodiske helseundersøkelser</li></ul></li><li>Kapittel 3. Krav til helse<ul class="tocSubUl"><li>§ 10. Sykdom m.m.</li><li>§ 11. Syn</li><li>§ 12. Hørsel</li><li>§ 13. Rusmidler m.m.</li></ul></li><li>Kapittel 4. Virksomhetens egne bestemmelser<ul class="tocSubUl"><li>§ 14. Virksomhetens egne bestemmelser</li></ul></li><li>Kapittel 5. Avsluttende bestemmelser<ul class="tocSubUl"><li>§ 15. Unntak</li><li>§ 16. Overgangsbestemmelser</li><li>§ 17. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2002-12-18-1678" id="dokument"><h1>Forskrift om krav til helse for personell med arbeidsoppgaver av betydning for trafikksikkerheten ved jernbane, herunder sporvei, tunnelbane og forstadsbane m.m. (helsekravforskriften).</h1><section class="section" data-name="kap1" id="kapittel-1" data-lovdata-URL="LTI/forskrift/2002-12-18-1678/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2002-12-18-1678/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Forskriften gjelder den som driver jernbane, herunder sporvei, tunnelbane og forstadsbane m.m.</article><article class="legalP" id="kapittel-1-paragraf-1-ledd-2">Kravene i forskriften omfatter personell som utfører følgende arbeidsoppgaver av betydning for trafikksikkerheten:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-1-ledd-2-punkt-1"><article class="legalP" id="kapittel-1-paragraf-1-ledd-2-punkt-1-ledd-1">utfører trafikkstyring,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-1-ledd-2-punkt-2"><article class="legalP" id="kapittel-1-paragraf-1-ledd-2-punkt-2-ledd-1">framfører rullende materiell,</article></article></li><li data-li-identifier="c)" data-name="c)"><article class="listArticle" id="kapittel-1-paragraf-1-ledd-2-punkt-3"><article class="legalP" id="kapittel-1-paragraf-1-ledd-2-punkt-3-ledd-1">utfører eller leder skifting,</article></article></li><li data-li-identifier="d)" data-name="d)"><article class="listArticle" id="kapittel-1-paragraf-1-ledd-2-punkt-4"><article class="legalP" id="kapittel-1-paragraf-1-ledd-2-punkt-4-ledd-1">utfører trafikksikkerhetsoppgaver om bord i tog, herunder beredskapsoppgaver,</article></article></li><li data-li-identifier="e)" data-name="e)"><article class="listArticle" id="kapittel-1-paragraf-1-ledd-2-punkt-5"><article class="legalP" id="kapittel-1-paragraf-1-ledd-2-punkt-5-ledd-1">har sikkerhetsansvar ved arbeid og aktivitet i og ved spor,</article></article></li><li data-li-identifier="f)" data-name="f)"><article class="listArticle" id="kapittel-1-paragraf-1-ledd-2-punkt-6"><article class="legalP" id="kapittel-1-paragraf-1-ledd-2-punkt-6-ledd-1">bedømmer den trafikksikkerhetsmessige tilstanden til rullende materiell i operativ drift og kjørevei i forhold til tekniske funksjoner.</article></article></li></ul></article></article><article class="legalArticle" data-lovdata-URL="LTI/forskrift/2002-12-18-1678/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Vilkår for å utføre arbeidsoppgaver som nevnt i § 1</span></h3><article class="legalP" id="kapittel-1-paragraf-2-ledd-1">Den som skal utføre arbeidsoppgaver som nevnt i § 1 må ha gjennomført helseundersøkelse i henhold til kapittel 2 og oppfylle kravene til helse i kapittel 3.</article></article><article class="legalArticle" data-lovdata-URL="LTI/forskrift/2002-12-18-1678/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Informasjonsplikt for virksomheten og personellet</span></h3><article class="legalP" id="kapittel-1-paragraf-3-ledd-1">Den som driver jernbanevirksomhet skal informere personell som utfører arbeidsoppgaver som nevnt i § 1 om kravene i denne forskriften. Virksomheten skal pålegge dette personellet å informere virksomheten om sin egen helsetilstand dersom han eller hun er kjent med eller mistenker at helsetilstanden er blitt endret slik at kravene ikke lenger er oppfylt.</article></article><article class="legalArticle" data-lovdata-URL="LTI/forskrift/2002-12-18-1678/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Generelt om helseundersøkelser</span></h3><article class="legalP" id="kapittel-1-paragraf-4-ledd-1">Den som driver jernbanevirksomhet har ansvar for at helseundersøkelser etter denne forskriften gjennomføres. Formålet med undersøkelsene skal være å identifisere forhold som innebærer at kravene til helse i kapittel 3 ikke er oppfylt.</article><article class="legalP" id="kapittel-1-paragraf-4-ledd-2">Helseundersøkelser skal foretas av en lege og utføres etter særskilt skjema fastsatt av Statens jernbanetilsyn. Legen skal oppbevare det utfylte skjemaet til nytt utfylt skjema foreligger eller til det ikke lenger antas å bli bruk for det.</article><article class="legalP" id="kapittel-1-paragraf-4-ledd-3">Etter hver helseundersøkelse skal legen utarbeide en attest, hvor det skal fremgå om den undersøkte oppfyller kravene til helse i kapittel 3. Attesten skal sendes til virksomheten. Virksomheten skal oppbevare attesten til ny attest foreligger eller til det ikke lenger antas å bli bruk for den.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2002-12-18-1678/KAPITTEL_2"><h2>Kapittel 2. Helseundersøkelse</h2><article class="legalArticle" data-lovdata-URL="LTI/forskrift/2002-12-18-1678/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Helseundersøkelse</span></h3><article class="legalP" id="kapittel-2-paragraf-1-ledd-1">Den som skal utføre eller opplæres til arbeidsoppgaver som nevnt i § 1 skal gjennomgå en helseundersøkelse. Undersøkelsen kan tidligst utføres seks måneder før arbeidet eller opplæringen begynner.</article></article><article class="legalArticle" data-lovdata-URL="LTI/forskrift/2002-12-18-1678/§6" data-name="§6" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Ny helseundersøkelse ved gjenopptagelse av arbeidsoppgaver som nevnt i § 1</span></h3><article class="legalP" id="kapittel-2-paragraf-2-ledd-1">Den som ikke lenger utfører arbeidsoppgaver som nevnt i § 1 fordi vilkårene i § 2 ikke er oppfylt, skal gjennomgå en ny helseundersøkelse før arbeidsoppgavene gjenopptas.</article></article><article class="legalArticle" data-lovdata-URL="LTI/forskrift/2002-12-18-1678/§7" data-name="§7" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Nærmere vurdering ved langvarig sykemelding eller gjentatt korttidsfravær</span></h3><article class="legalP" id="kapittel-2-paragraf-3-ledd-1">Dersom den som skal utføre arbeidsoppgaver som nevnt i § 1 har hatt sammenhengende sykemelding i mer enn 4 uker eller har hatt gjentatt korttidsfravær, skal det vurderes nærmere hvorvidt arbeidsoppgavene fortsatt kan utføres uten fare for trafikksikkerheten.</article><article class="legalP" id="kapittel-2-paragraf-3-ledd-2">Dersom det er tvil om arbeidsoppgavene fortsatt kan utføres uten fare for trafikksikkerheten skal en lege konfereres.</article></article><article class="legalArticle" data-lovdata-URL="LTI/forskrift/2002-12-18-1678/§8" data-name="§8" id="kapittel-2-paragraf-4"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Eventuell ny helseundersøkelse ved endring av arbeidsoppgaver som nevnt i § 1</span></h3><article class="legalP" id="kapittel-2-paragraf-4-ledd-1">Dersom den som utfører arbeidsoppgaver som nevnt i § 1 går over til andre arbeidsoppgaver som nevnt i § 1, skal virksomheten vurdere om det er behov for en ny helseundersøkelse.</article></article><article class="legalArticle" data-lovdata-URL="LTI/forskrift/2002-12-18-1678/§9" data-name="§9" id="kapittel-2-paragraf-5"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Periodiske helseundersøkelser</span></h3><article class="legalP" id="kapittel-2-paragraf-5-ledd-1">Den som utfører arbeidsoppgaver som nevnt i § 1 skal gjennomgå en helseundersøkelse<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-5-ledd-1-punkt-1"><article class="legalP" id="kapittel-2-paragraf-5-ledd-1-punkt-1-ledd-1">hvert femte år til og med fylte 45 år,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-5-ledd-1-punkt-2"><article class="legalP" id="kapittel-2-paragraf-5-ledd-1-punkt-2-ledd-1">hvert tredje år fra og med fylte 46 år til og med fylte 59 år,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-5-ledd-1-punkt-3"><article class="legalP" id="kapittel-2-paragraf-5-ledd-1-punkt-3-ledd-1">hvert år fra og med fylte 60 år.</article></article></li></ul></article><article class="legalP" id="kapittel-2-paragraf-5-ledd-2">Når aldersgrense 46 år passeres mellom to periodiske helseundersøkelser, skal neste undersøkelse foretas fem år etter forrige undersøkelse, men ikke senere enn tre år etter fylte 46 år. Når aldersgrense 60 år passeres mellom to periodiske helseundersøkelser, skal neste undersøkelse foretas tre år etter forrige undersøkelse, men ikke senere enn ett år etter fylte 60 år.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2002-12-18-1678/KAPITTEL_3"><h2>Kapittel 3. Krav til helse</h2><article class="legalArticle" data-lovdata-URL="LTI/forskrift/2002-12-18-1678/§10" data-name="§10" id="kapittel-3-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Sykdom m.m.</span></h3><article class="legalP" id="kapittel-3-paragraf-1-ledd-1">Det skal foreligge mental og fysisk skikkethet til å utføre arbeidsoppgavene på en slik måte at det ikke innebærer en fare for trafikksikkerheten.</article><article class="legalP" id="kapittel-3-paragraf-1-ledd-2">Det skal ikke foreligge sykdom, helseplager eller andre forhold som nedsetter bevissthetsnivå, svekker dømmekraft, nedsetter årvåkenhet eller reduserer bevegelighet i en slik grad at det innebærer en fare for trafikksikkerheten.</article><article class="legalP" id="kapittel-3-paragraf-1-ledd-3">Til sykdommer som innebærer en fare for trafikksikkerheten regnes bl.a.<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-3-punkt-1"><article class="legalP" id="kapittel-3-paragraf-1-ledd-3-punkt-1-ledd-1">hjertesykdom, forhøyet blodtrykk eller annen sykdom med risiko for bevissthetsforstyrrelser,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-3-punkt-2"><article class="legalP" id="kapittel-3-paragraf-1-ledd-3-punkt-2-ledd-1">diabetes,</article></article></li><li data-li-identifier="c)" data-name="c)"><article class="listArticle" id="kapittel-3-paragraf-1-ledd-3-punkt-3"><article class="legalP" id="kapittel-3-paragraf-1-ledd-3-punkt-3-ledd-1">epilepsi eller andre nevrologiske tilstander som kan lede til bevissthetsforstyrrelser,</article></article></li><li data-li-identifier="d)" data-name="d)"><article class="listArticle" id="kapittel-3-paragraf-1-ledd-3-punkt-4"><article class="legalP" id="kapittel-3-paragraf-1-ledd-3-punkt-4-ledd-1">svimmelhetssykdommer,</article></article></li><li data-li-identifier="e)" data-name="e)"><article class="listArticle" id="kapittel-3-paragraf-1-ledd-3-punkt-5"><article class="legalP" id="kapittel-3-paragraf-1-ledd-3-punkt-5-ledd-1">alvorlige søvnforstyrrelser,</article></article></li><li data-li-identifier="f)" data-name="f)"><article class="listArticle" id="kapittel-3-paragraf-1-ledd-3-punkt-6"><article class="legalP" id="kapittel-3-paragraf-1-ledd-3-punkt-6-ledd-1">psykiske lidelser som manifesterer seg med atferdsforstyrrelser eller vrangforestillinger,</article></article></li><li data-li-identifier="g)" data-name="g)"><article class="listArticle" id="kapittel-3-paragraf-1-ledd-3-punkt-7"><article class="legalP" id="kapittel-3-paragraf-1-ledd-3-punkt-7-ledd-1">demens eller andre kognitive forstyrrelser som påvirker oppmerksomhet, konsentrasjon, dømmekraft eller hukommelse.</article></article></li></ul></article></article><article class="legalArticle" data-lovdata-URL="LTI/forskrift/2002-12-18-1678/§11" data-name="§11" id="kapittel-3-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Syn</span></h3><article class="legalP" id="kapittel-3-paragraf-2-ledd-1">Synsfunksjonen skal være så god at trafikksikkerhetsmessig informasjon kan oppfattes uten vanskelighet.<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">For synsstyrke, med eller uten korreksjon, gjelder følgende grenseverdier: <table><thead><tr><th data-text-align="left" data-vertical-align="top"><i>For arbeidsoppgaver som nevnt i § 1 annet ledd</i></th><th data-text-align="left" data-vertical-align="top"><i>Binokulært:</i></th><th data-text-align="left" data-vertical-align="top"><i>Svakeste øye:</i></th></tr></thead><tbody><tr><td data-text-align="left" data-vertical-align="top">Bokstav a, c, d og e</td><td data-text-align="left" data-vertical-align="top">0,8</td><td data-text-align="left" data-vertical-align="top">0,3</td></tr><tr><td data-text-align="left" data-vertical-align="top">Bokstav b på jernbane</td><td data-text-align="left" data-vertical-align="top">1,0</td><td data-text-align="left" data-vertical-align="top">0,5</td></tr><tr><td data-text-align="left" data-vertical-align="top">Bokstav b på sporvei, tunnelbane og forstadsbane m.m.</td><td data-text-align="left" data-vertical-align="top">0,8</td><td data-text-align="left" data-vertical-align="top">0,3</td></tr><tr><td data-text-align="left" data-vertical-align="top">Bokstav f</td><td data-text-align="left" data-vertical-align="top">0,5</td><td data-text-align="left" data-vertical-align="top">–</td></tr><tr><td data-text-align="left" data-vertical-align="top">Bokstav f ved enøydhet</td><td colspan="2" data-text-align="center" data-vertical-align="top">0,6</td></tr></tbody></table></article></article></li><li data-li-identifier="b)" data-name="b)"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">Om den nødvendige synsstyrke kun oppnås ved hjelp av briller eller kontaktlinser, må korreksjon ligge innenfor +5 eller -8 dioptrier. Astigmatisme får ikke overskride 2 dioptrier.</article></article></li><li data-li-identifier="c)" data-name="c)"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">Kontaktlinser er tillatt dersom de kan anvendes uten vanskelighet under arbeidet. Synskravene må imidlertid også oppfylles med briller.</article></article></li><li data-li-identifier="d)" data-name="d)"><article class="listArticle" id="kapittel-3-paragraf-2-ledd-1-punkt-4"><article class="legalP" id="kapittel-3-paragraf-2-ledd-1-punkt-4-ledd-1">Briller eller kontaktlinser skal benyttes dersom dette er nødvendig for å oppfylle synskravene.</article></article></li><li data-li-identifier="e)" data-name="e)"><article class="listArticle" id="kapittel-3-paragraf-2-ledd-1-punkt-5"><article class="legalP" id="kapittel-3-paragraf-2-ledd-1-punkt-5-ledd-1">Krav til nærsyn er at den undersøkte med eller uten korreksjon skal kunne lese skrift med bokstavstørrelse N5 i en av den undersøkte fritt valgt avstand mellom 30 og 50 cm og skrift med bokstavstørrelse N14 i en avstand av 100 cm. Dersom det er nødvendig med lesebriller for å oppfylle dette kravet, skal slike benyttes eller være tilgjengelige under arbeidet.</article></article></li><li data-li-identifier="f)" data-name="f)"><article class="listArticle" id="kapittel-3-paragraf-2-ledd-1-punkt-6"><article class="legalP" id="kapittel-3-paragraf-2-ledd-1-punkt-6-ledd-1">Synsfeltet på begge øyne skal være normalt.</article></article></li><li data-li-identifier="g)" data-name="g)"><article class="listArticle" id="kapittel-3-paragraf-2-ledd-1-punkt-7"><article class="legalP" id="kapittel-3-paragraf-2-ledd-1-punkt-7-ledd-1">Øyemobilitet og bevegelse av hode/nakke skal være normal.</article></article></li><li data-li-identifier="h)" data-name="h)"><article class="listArticle" id="kapittel-3-paragraf-2-ledd-1-punkt-8"><article class="legalP" id="kapittel-3-paragraf-2-ledd-1-punkt-8-ledd-1">Dobbeltsyn skal ikke forekomme i noen synsretning.</article></article></li><li data-li-identifier="i)" data-name="i)"><article class="listArticle" id="kapittel-3-paragraf-2-ledd-1-punkt-9"><article class="legalP" id="kapittel-3-paragraf-2-ledd-1-punkt-9-ledd-1">Mørkesynet skal være normalt.</article></article></li><li data-li-identifier="j)" data-name="j)"><article class="listArticle" id="kapittel-3-paragraf-2-ledd-1-punkt-10"><article class="legalP" id="kapittel-3-paragraf-2-ledd-1-punkt-10-ledd-1">Fargeblindhet skal ikke forekomme.</article></article></li><li data-li-identifier="k)" data-name="k)"><article class="listArticle" id="kapittel-3-paragraf-2-ledd-1-punkt-11"><article class="legalP" id="kapittel-3-paragraf-2-ledd-1-punkt-11-ledd-1">Øyesykdommer som kan påvirke trafikksikkerheten skal ikke forekomme.</article></article></li></ul></article></article><article class="legalArticle" data-lovdata-URL="LTI/forskrift/2002-12-18-1678/§12" data-name="§12" id="kapittel-3-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Hørsel</span></h3><article class="legalP" id="kapittel-3-paragraf-3-ledd-1">Hørselsfunksjonen skal være så god at trafikksikkerhetsmessig informasjon kan oppfattes uten vanskelighet.<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">Den som skal påbegynne opplæring, skal ved toneaudiometri høre hver av frekvensene 500, 1000 og 2000 Hz ved lydstyrke 20 dB på hvert øre og frekvensen 3000 Hz ved 40 dB på hvert øre. Den som skal påbegynne opplæring kan ikke benytte høreapparat.</article></article></li><li data-li-identifier="b)" data-name="b)"><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">Etter å ha utført arbeidsoppgavene i mer enn 5 år er grensen ved audiometri at hver av frekvensene 500, 1000 og 2000 Hz skal høres ved lydstyrke 40 dB på hvert øre og frekvensen 3000 Hz ved 60 dB på hvert øre.</article></article></li><li data-li-identifier="c)" data-name="c)"><article class="listArticle" id="kapittel-3-paragraf-3-ledd-1-punkt-3"><article class="legalP" id="kapittel-3-paragraf-3-ledd-1-punkt-3-ledd-1">Dersom det benyttes hørselsvern, kan ikke vernets dempende egenskaper være større enn at lydoppfattelsen tilfredsstiller kravene i bokstavene a og b.</article></article></li><li data-li-identifier="d)" data-name="d)"><article class="listArticle" id="kapittel-3-paragraf-3-ledd-1-punkt-4"><article class="legalP" id="kapittel-3-paragraf-3-ledd-1-punkt-4-ledd-1">Dersom det er nødvendig å benytte høreapparat for å oppfylle kravene til hørsel, skal det i tillegg gjennomføres talediskrimineringstest med maskering, og det skal ved praktisk prøve vises at vedkommende oppfatter trafikksikkerhetsmessig informasjon ved tale og ved radio- og telefonkommunikasjon uten vanskelighet.</article></article></li><li data-li-identifier="e)" data-name="e)"><article class="listArticle" id="kapittel-3-paragraf-3-ledd-1-punkt-5"><article class="legalP" id="kapittel-3-paragraf-3-ledd-1-punkt-5-ledd-1">Ved bruk av høreapparat skal dette være teknisk forenlig med det utstyret som benyttes under arbeidet.</article></article></li><li data-li-identifier="f)" data-name="f)"><article class="listArticle" id="kapittel-3-paragraf-3-ledd-1-punkt-6"><article class="legalP" id="kapittel-3-paragraf-3-ledd-1-punkt-6-ledd-1">Når høreapparat er nødvendig for å oppfylle kravene til hørsel, skal velfungerende høreapparat alltid medbringes under arbeidet.</article></article></li></ul></article></article><article class="legalArticle" data-lovdata-URL="LTI/forskrift/2002-12-18-1678/§13" data-name="§13" id="kapittel-3-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Rusmidler m.m.</span></h3><article class="legalP" id="kapittel-3-paragraf-4-ledd-1">Det skal ikke foreligge bruk av narkotika eller avhengighet av eller misbruk av alkohol.</article><article class="legalP" id="kapittel-3-paragraf-4-ledd-2">Legemidler som kan påvirke reaksjonsevne, konsentrasjonsevne eller vurderingsevne kan bare benyttes etter særskilt vurdering og anvisning av lege.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2002-12-18-1678/KAPITTEL_4"><h2>Kapittel 4. Virksomhetens egne bestemmelser</h2><article class="legalArticle" data-lovdata-URL="LTI/forskrift/2002-12-18-1678/§14" data-name="§14" id="kapittel-4-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Virksomhetens egne bestemmelser</span></h3><article class="legalP" id="kapittel-4-paragraf-1-ledd-1">Den som driver jernbanevirksomhet skal ha bestemmelser som opplyser om følgende forhold:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-1-ledd-1-punkt-1"><article class="legalP" id="kapittel-4-paragraf-1-ledd-1-punkt-1-ledd-1">hvilke funksjoner i organisasjonen som omfattes av forskriften,</article></article></li><li data-li-identifier="b)" data-name="b)"><article class="listArticle" id="kapittel-4-paragraf-1-ledd-1-punkt-2"><article class="legalP" id="kapittel-4-paragraf-1-ledd-1-punkt-2-ledd-1">hvor i organisasjonen ansvaret for at helseundersøkelser gjennomføres ligger, samt hvem som benyttes til å utføre disse,</article></article></li><li data-li-identifier="c)" data-name="c)"><article class="listArticle" id="kapittel-4-paragraf-1-ledd-1-punkt-3"><article class="legalP" id="kapittel-4-paragraf-1-ledd-1-punkt-3-ledd-1">hvordan virksomheten sørger for at innleid personell oppfyller kravene i denne forskriften,</article></article></li><li data-li-identifier="d)" data-name="d)"><article class="listArticle" id="kapittel-4-paragraf-1-ledd-1-punkt-4"><article class="legalP" id="kapittel-4-paragraf-1-ledd-1-punkt-4-ledd-1">hvordan forhold som angår de gjennomførte helseundersøkelsene og personellets oppfyllelse av kravene dokumenteres og hvordan dokumentasjonen arkiveres.</article></article></li></ul></article></article></section><section class="section" data-name="kap5" id="kapittel-5" data-lovdata-URL="LTI/forskrift/2002-12-18-1678/KAPITTEL_5"><h2>Kapittel 5. Avsluttende bestemmelser</h2><article class="legalArticle" data-lovdata-URL="LTI/forskrift/2002-12-18-1678/§15" data-name="§15" id="kapittel-5-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Unntak</span></h3><article class="legalP" id="kapittel-5-paragraf-1-ledd-1">Statens jernbanetilsyn kan gjøre unntak fra denne forskriften dersom særlige forhold tilsier det.</article></article><article class="legalArticle" data-lovdata-URL="LTI/forskrift/2002-12-18-1678/§16" data-name="§16" id="kapittel-5-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Overgangsbestemmelser</span></h3><article class="legalP" id="kapittel-5-paragraf-2-ledd-1">For personell som omfattes av denne forskriften og som ved ikrafttredelse oppfyller de interne krav til helse som er fastsatt av den som driver jernbanevirksomhet, gjelder denne forskriftens krav fra og med neste periodiske helseundersøkelse, men senest fra 1. januar 2005.</article><article class="legalP" id="kapittel-5-paragraf-2-ledd-2">Unntak fra interne krav til helse som er gitt av den som driver jernbanevirksomhet før ikrafttredelse av denne forskriften, gjelder til de utløper, men ikke utover 1. januar 2005.</article></article><article class="legalArticle" data-lovdata-URL="LTI/forskrift/2002-12-18-1678/§17" data-name="§17" id="kapittel-5-paragraf-3"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-3-ledd-1">Forskriften trer i kraft 1. juli 2003.</article></article></section></main></body></html>