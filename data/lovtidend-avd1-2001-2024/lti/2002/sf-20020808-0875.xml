<!DOCTYPE html><html lang="no"><head><title>Forskrift om periodisk kontroll og utekontroll av kjøretøy.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-08-08-875</dd><dt class="dokid">DokumentID</dt><dd class="dokid">LTI/forskrift/2002-08-08-875</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 10</dd><dt class="dateInForce">I kraft fra</dt><dd class="dateInForce">2002-08-10</dd><dt class="changesToDocuments">Endrer</dt><dd class="changesToDocuments"><ul><li>forskrift/1997-12-12-1302</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1965-06-18-4/§19</li><li>lov/1965-06-18-4/§43</li></ul></dd><dt class="dateOfPublication">Kunngjort</dt><dd class="dateOfPublication">2002-08-13</dd><dt class="journalNumber">Journalnummer</dt><dd class="journalNumber">2002-0851</dd><dt class="titleShort">Korttittel</dt><dd class="titleShort">Forskrift om periodisk kontroll mv. av kjøretøy – PKK</dd><dt class="title">Tittel</dt><dd class="title">Forskrift om periodisk kontroll og utekontroll av kjøretøy.</dd><dt class="miscInformation">Annet om dokumentet</dt><dd class="miscInformation">Fastsatt av Samferdselsdepartementet 8. august 2002 med hjemmel i vegtrafikklov av 18. juni 1965 nr. 4 § 19 annet ledd og § 43. Jf. EØS-avtalen vedlegg XIII nr. 16a (direktiv 96/96/EF) og nr. 17g (direktiv 2000/30/EF).</dd><dt class="refid">RefID</dt><dd class="refid">forskrift/2002-08-08-875</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om periodisk kontroll og utekontroll av kjøretøy.<ul class="tocSubUl"><li>Kapittel 1 – Felles bestemmelser<ul class="tocSubUl"><li>§ 1. Virkeområde</li><li>§ 2. Innholdet i kontrollen</li></ul></li><li>Kapittel 2 – Periodisk kontroll av kjøretøy<ul class="tocSubUl"><li>§ 3. Periodisk kontroll</li><li>§ 4. Kontrollorgan</li><li>§ 5. Kontrollorgans plikter</li><li>§ 6. Godkjenning av kjøretøy/bruksforbud</li><li>§ 7. Bevis for godkjent periodisk kontroll av kjøretøy/kontrollattest</li><li>§ 8. Omprøving og klage</li><li>§ 9. Tilsyn</li><li>§ 10. Betaling for kontroll</li></ul></li><li>Kapittel 3 – Utekontroll<ul class="tocSubUl"><li>§ 11. Kontrollens innhold</li><li>§ 12. Ytterligere kontroll/bruksforbud</li><li>§ 13. Rapport</li></ul></li><li>Kapittel 4 – Ikrafttredelse<ul class="tocSubUl"><li>§ 14. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2002-08-08-875" id="dokument"><h1>Forskrift om periodisk kontroll og utekontroll av kjøretøy.</h1><section class="section" data-name="kap1" id="kapittel-1" data-lovdata-URL="LTI/forskrift/2002-08-08-875/KAPITTEL_1"><h2>Kapittel 1 – Felles bestemmelser</h2><article class="legalArticle" data-lovdata-URL="LTI/forskrift/2002-08-08-875/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Forskriftens kapittel 2 gjelder norskregistrerte kjøretøy som nevnt nedenfor:<ul class="defaultList"><li data-li-identifier="1)" data-name="1)"><article class="listArticle" id="kapittel-1-paragraf-1-ledd-1-punkt-1"><article class="legalP" id="kapittel-1-paragraf-1-ledd-1-punkt-1-ledd-1">Biler med tillatt totalvekt over 3.500 kg samt alle biler som er registrert for 10 personer eller flere.</article></article></li><li data-li-identifier="2)" data-name="2)"><article class="listArticle" id="kapittel-1-paragraf-1-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1">Tilhengere, herunder semitrailere, med tillatt totalvekt over 3.500 kg.</article></article></li><li data-li-identifier="3)" data-name="3)"><article class="listArticle" id="kapittel-1-paragraf-1-ledd-1-punkt-3"><article class="legalP" id="kapittel-1-paragraf-1-ledd-1-punkt-3-ledd-1">Drosjer, ambulanser, herunder leilighetsambulanser.</article></article></li><li data-li-identifier="4)" data-name="4)"><article class="listArticle" id="kapittel-1-paragraf-1-ledd-1-punkt-4"><article class="legalP" id="kapittel-1-paragraf-1-ledd-1-punkt-4-ledd-1">Biler med tillatt totalvekt 3.500 kg eller mindre, unntatt biler som nevnt i punkt 3.</article></article></li></ul></article><article class="legalP" id="kapittel-1-paragraf-1-ledd-2">Forskriftens kapittel 3 gjelder kjøretøy som nevnt i første ledd nr. 1 og 2, med unntak av kravet om at kjøretøyet skal være norskregistrert.</article><article class="legalP" id="kapittel-1-paragraf-1-ledd-3">Unntatt fra denne forskrift er likevel kjøretøy som er:<ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-1-ledd-3-punkt-1"><article class="legalP" id="kapittel-1-paragraf-1-ledd-3-punkt-1-ledd-1">registrert før januar 1960,</article></article></li><li data-li-identifier="-" data-name="-"><article class="listArticle" id="kapittel-1-paragraf-1-ledd-3-punkt-2"><article class="legalP" id="kapittel-1-paragraf-1-ledd-3-punkt-2-ledd-1">registrert for bruk utenfor offentlig veg eller som lisensiert rallybil (kjennemerker med sort bunn),</article></article></li><li data-li-identifier="-" data-name="-"><article class="listArticle" id="kapittel-1-paragraf-1-ledd-3-punkt-3"><article class="legalP" id="kapittel-1-paragraf-1-ledd-3-punkt-3-ledd-1">tatt ut av bruk (avregistrert),</article></article></li><li data-li-identifier="-" data-name="-"><article class="listArticle" id="kapittel-1-paragraf-1-ledd-3-punkt-4"><article class="legalP" id="kapittel-1-paragraf-1-ledd-3-punkt-4-ledd-1">registrert på Forsvaret (kjennemerke med gul bunn),</article></article></li><li data-li-identifier="-" data-name="-"><article class="listArticle" id="kapittel-1-paragraf-1-ledd-3-punkt-5"><article class="legalP" id="kapittel-1-paragraf-1-ledd-3-punkt-5-ledd-1">registrert på fremmed stats diplomatiske eller konsulære stasjoner mv. (kjennemerke med blå bunn),</article></article></li><li data-li-identifier="-" data-name="-"><article class="listArticle" id="kapittel-1-paragraf-1-ledd-3-punkt-6"><article class="legalP" id="kapittel-1-paragraf-1-ledd-3-punkt-6-ledd-1">omfattet av forskrift av 28. mars 1967 nr. 9350 om bruk av utenlandsk motorvogn i riket og om særskilt registrering av motorvogn for midlertidig bruk,</article></article></li><li data-li-identifier="-" data-name="-"><article class="listArticle" id="kapittel-1-paragraf-1-ledd-3-punkt-7"><article class="legalP" id="kapittel-1-paragraf-1-ledd-3-punkt-7-ledd-1">registrert som tilhenger for traktor.</article></article></li></ul></article></article><article class="legalArticle" data-lovdata-URL="LTI/forskrift/2002-08-08-875/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Innholdet i kontrollen</span></h3><article class="legalP" id="kapittel-1-paragraf-2-ledd-1">Vegdirektoratet fastsetter innholdet i kontrollen, utforming av kontrollseddel, kriterier for vurdering av mangler (kontrollveiledning) og krav til utstyr som er nødvendig for kontrollutførelsen.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2002-08-08-875/KAPITTEL_2"><h2>Kapittel 2 – Periodisk kontroll av kjøretøy</h2><article class="legalArticle" data-lovdata-URL="LTI/forskrift/2002-08-08-875/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Periodisk kontroll</span></h3><article class="legalP" id="kapittel-2-paragraf-1-ledd-1">Eier, eller den som på eiers vegne har rådighet over kjøretøy, skal uoppfordret framstille kjøretøy til kontroll hos godkjent kontrollorgan i løpet av nedenfor angitt kontrollmåned.<ul class="defaultList"><li><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">Kjennemerke med 1 som siste siffer framstilles i januar.</article></article></li><li><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">Kjennemerke med 2 som siste siffer framstilles i februar.</article></article></li><li><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">Kjennemerke med 3 som siste siffer framstilles i mars.</article></article></li><li><article class="listArticle" id="kapittel-2-paragraf-1-ledd-1-punkt-4"><article class="legalP" id="kapittel-2-paragraf-1-ledd-1-punkt-4-ledd-1">Kjennemerke med 4 som siste siffer framstilles i april.</article></article></li><li><article class="listArticle" id="kapittel-2-paragraf-1-ledd-1-punkt-5"><article class="legalP" id="kapittel-2-paragraf-1-ledd-1-punkt-5-ledd-1">Kjennemerke med 5 som siste siffer framstilles i mai.</article></article></li><li><article class="listArticle" id="kapittel-2-paragraf-1-ledd-1-punkt-6"><article class="legalP" id="kapittel-2-paragraf-1-ledd-1-punkt-6-ledd-1">Kjennemerke med 6 som siste siffer framstilles i juni.</article></article></li><li><article class="listArticle" id="kapittel-2-paragraf-1-ledd-1-punkt-7"><article class="legalP" id="kapittel-2-paragraf-1-ledd-1-punkt-7-ledd-1">Kjennemerke med 7 som siste siffer framstilles i november.</article></article></li><li><article class="listArticle" id="kapittel-2-paragraf-1-ledd-1-punkt-8"><article class="legalP" id="kapittel-2-paragraf-1-ledd-1-punkt-8-ledd-1">Kjennemerke med 8 som siste siffer framstilles i august.</article></article></li><li><article class="listArticle" id="kapittel-2-paragraf-1-ledd-1-punkt-9"><article class="legalP" id="kapittel-2-paragraf-1-ledd-1-punkt-9-ledd-1">Kjennemerke med 9 som siste siffer framstilles i september.</article></article></li><li><article class="listArticle" id="kapittel-2-paragraf-1-ledd-1-punkt-10"><article class="legalP" id="kapittel-2-paragraf-1-ledd-1-punkt-10-ledd-1">Kjennemerke med 0 som siste siffer framstilles i oktober.</article></article></li></ul></article><article class="legalP" id="kapittel-2-paragraf-1-ledd-2">Kjøretøy kan framstilles til kontroll inntil 4 måneder forut for kontrollmåneden.</article><article class="legalP" id="kapittel-2-paragraf-1-ledd-3">Kjøretøy som nevnt i § 1 nr. 1, 2 og 3 skal framstilles én gang i kalenderåret. Slikt kjøretøy framstilles likevel tidligst 12 måneder etter at det ble registrert første gang. For kjøretøy som nevnt i § 1 nr. 1, 2 og 3 som har vært avregistrert, og som ordinært skulle ha vært kontrollert og godkjent i den tiden det var avregistrert, skal det ved påregistrering dokumenteres at det har vært kontrollert og godkjent i løpet av siste 12 måneder.</article><article class="legalP" id="kapittel-2-paragraf-1-ledd-4">Kjøretøy som nevnt i § 1 nr. 4 skal framstilles første gang i det fjerde kalenderåret etter registreringsåret og deretter hvert annet år. For kjøretøy som nevnt i § 1 nr. 4 som har vært avregistrert, og som ordinært skulle ha vært kontrollert og godkjent i den tiden det har vært avregistrert, skal det ved påregistrering dokumenteres at det har vært kontrollert og godkjent i løpet av de siste 24 måneder.</article><article class="legalP" id="kapittel-2-paragraf-1-ledd-5">Eier som av spesielle grunner ikke kan framstille kjøretøyet, eller utbedre påpekte mangler innen pålagt frist, kan søke vegkontoret om endret frist.</article></article><article class="legalArticle" data-lovdata-URL="LTI/forskrift/2002-08-08-875/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Kontrollorgan</span></h3><article class="legalP" id="kapittel-2-paragraf-2-ledd-1">Periodisk kontroll etter denne forskrift kan bare utføres av følgende kontrollorgan:<ul class="defaultList"><li data-li-identifier="1)" data-name="1)"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">Statens vegvesens trafikkstasjoner,</article></article></li><li data-li-identifier="2)" data-name="2)"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">kontrollorgan godkjent av vegkontoret.</article></article></li></ul></article><article class="legalP" id="kapittel-2-paragraf-2-ledd-2">Vegkontoret kan i særlige tilfeller godkjenne kontroller utført av godkjent kontrollorgan i annen EØS-stat.</article><article class="legalP" id="kapittel-2-paragraf-2-ledd-3">Vegdirektoratet fastsetter krav til utdanning, praksis mv. for godkjenning som kontrollorgan etter nr. 2.</article><article class="legalP" id="kapittel-2-paragraf-2-ledd-4">Kontrollorgan plikter å gi melding til vegkontoret når det inntrer endringer av betydning for kontrollvirksomheten, herunder endringer av eierforhold og/eller firmanavn.</article></article><article class="legalArticle" data-lovdata-URL="LTI/forskrift/2002-08-08-875/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Kontrollorgans plikter</span></h3><article class="legalP" id="kapittel-2-paragraf-3-ledd-1">Kontrollorgan skal gi kontrolltilbud til alle kjøretøyeiere, uansett kjøretøymerke og type, innenfor den godkjenning og kompetanse som kontrollorganet har.</article><article class="legalP" id="kapittel-2-paragraf-3-ledd-2">Kontrollorgan skal gjennom kvalitetssikringssystem kunne dokumentere at kjøretøykontroll i egen virksomhet gjennomføres i samsvar med forskriftene. Vegdirektoratet kan fastsette nærmere krav til innhold og omfang.</article><article class="legalP" id="kapittel-2-paragraf-3-ledd-3">Kontrollorgan skal rapportere resultatet av utførte kontroller til vegkontoret i det fylke hvor kontrollen er foretatt. Kontrollseddelen skal innsendes i et dataformat fastsatt av Vegdirektoratet. Innsending skal skje senest dagen etter kontrollen. Den som framstiller kjøretøyet for kontroll skal motta papirkopi.</article><article class="legalP" id="kapittel-2-paragraf-3-ledd-4">Når et kjøretøy under kontrollen er i så dårlig stand at bruksforbud er aktuelt, skal kontrollorganet omgående melde dette til vegkontoret hvis det anses nødvendig for å hindre bruk, jf. § 6.</article><article class="legalP" id="kapittel-2-paragraf-3-ledd-5">Kontrollorgan plikter å gi kjøretøyeier den veiledning som er nødvendig for at vedkommende kan ivareta sine rettigheter og plikter etter forskriften.</article></article><article class="legalArticle" data-lovdata-URL="LTI/forskrift/2002-08-08-875/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Godkjenning av kjøretøy/bruksforbud</span></h3><article class="legalP" id="kapittel-2-paragraf-4-ledd-1">Vegkontoret avgjør umiddelbart etter utløpet av kontrollmåneden, på bakgrunn av kontrollens gjennomføring og manglenes art, om et kjøretøy kan godkjennes.</article><article class="legalP" id="kapittel-2-paragraf-4-ledd-2">Vegkontoret kan pålegge utbedring av mangler og kan stille krav om etterkontroll innen særskilt frist, før godkjenning gis.</article><article class="legalP" id="kapittel-2-paragraf-4-ledd-3">Vegkontoret kan nedlegge bruksforbud, jf. vegtrafikkloven § 36, for kjøretøy som ikke er framstilt til kontroll innen fastsatt frist eller som ikke har fått utbedret påtalte mangler (ikke er blitt godkjent) innen den frist som er gitt. Vegkontoret kan også nedlegge bruksforbud dersom kontrollorgan gir melding om trafikkfarlige kjøretøy som er framstilt til kontroll og eller dersom alvorlige feil oppdages.</article></article><article class="legalArticle" data-lovdata-URL="LTI/forskrift/2002-08-08-875/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Bevis for godkjent periodisk kontroll av kjøretøy/kontrollattest</span></h3><article class="legalP" id="kapittel-2-paragraf-5-ledd-1">Vegdirektoratet skal etter godkjent periodisk kjøretøykontroll utstede kontrollattest etter modell fastlagt av Vegdirektoratet. Dette gjelder kjøretøy i kategori 1 og 2 i henhold til § 1 i denne forskrift. Kontrollattesten skal sendes kjøretøyets eier når kjøretøyet er godkjent.</article></article><article class="legalArticle" data-lovdata-URL="LTI/forskrift/2002-08-08-875/§8" data-name="§8" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Omprøving og klage</span></h3><article class="legalP" id="kapittel-2-paragraf-6-ledd-1">Vegdirektoratet er klageinstans for enkeltvedtak etter denne forskriften.</article><article class="legalP" id="kapittel-2-paragraf-6-ledd-2">Kjøretøyeier som er uenig i kontrollorganets registrering av mangler, kan også kreve at vegkontoret mot vederlag foretar ny kontroll.</article><article class="legalP" id="kapittel-2-paragraf-6-ledd-3">Vegkontoret eller Vegdirektoratet kan pålegge kontrollorgan å medvirke til forberedelsen av eventuell omprøving eller klagesak uten særskilt godtgjøring.</article></article><article class="legalArticle" data-lovdata-URL="LTI/forskrift/2002-08-08-875/§9" data-name="§9" id="kapittel-2-paragraf-7"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Tilsyn</span></h3><article class="legalP" id="kapittel-2-paragraf-7-ledd-1">Vegkontoret skal føre tilsyn med de kontrollorgan som etter § 4 utfører periodisk kontroll av kjøretøy.</article><article class="legalP" id="kapittel-2-paragraf-7-ledd-2">Som ledd i tilsynet kan det gis pålegg som er nødvendig for å sikre at kjøretøykontrollen gjennomføres i samsvar med regelverket.</article><article class="legalP" id="kapittel-2-paragraf-7-ledd-3">Kontrollorgan plikter å gi vegkontoret adgang til lokaler og bistå slik det ellers er nødvendig for å gjennomføre tilsyn. Vegkontoret kan innkalle kjøretøy til stikkprøvekontroll dersom dette er nødvendig av hensyn til tilsynsoppgavene.</article><article class="legalP" id="kapittel-2-paragraf-7-ledd-4">Vegkontoret kan tilbakekalle, midlertidig eller permanent, retten til å utføre kontroll etter denne forskrift dersom:<ul class="defaultList"><li data-li-identifier="1)" data-name="1)"><article class="listArticle" id="kapittel-2-paragraf-7-ledd-4-punkt-1"><article class="legalP" id="kapittel-2-paragraf-7-ledd-4-punkt-1-ledd-1">kontrollen regelmessig har vært av dårlig kvalitet, eller</article></article></li><li data-li-identifier="2)" data-name="2)"><article class="listArticle" id="kapittel-2-paragraf-7-ledd-4-punkt-2"><article class="legalP" id="kapittel-2-paragraf-7-ledd-4-punkt-2-ledd-1">det foreligger alvorlige og/eller gjentatte brudd på regelverket omkring periodisk kontroll av kjøretøy.</article></article></li></ul></article><article class="legalP" id="kapittel-2-paragraf-7-ledd-5">Er forholdet mindre grovt kan det gis advarsel.</article></article><article class="legalArticle" data-lovdata-URL="LTI/forskrift/2002-08-08-875/§10" data-name="§10" id="kapittel-2-paragraf-8"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Betaling for kontroll</span></h3><article class="legalP" id="kapittel-2-paragraf-8-ledd-1">For periodisk kontroll av kjøretøy utført av Statens vegvesens trafikkstasjoner betales for tiden følgende pris: <table><tbody><tr><td data-text-align="left" data-vertical-align="top">Biler med tillatt totalvekt høyst 3.500 kg:</td><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top">– Teknisk kontroll</td><td data-text-align="left" data-vertical-align="top">kr 390,-</td><td data-text-align="left" data-vertical-align="top">Herav mva. kr 75,48</td></tr><tr><td data-text-align="left" data-vertical-align="top">– Teknisk etterkontroll</td><td data-text-align="left" data-vertical-align="top">kr 180,-</td><td data-text-align="left" data-vertical-align="top">Herav mva. kr 34,84</td></tr><tr><td data-text-align="left" data-vertical-align="top">Biler med tillatt totalvekt over 3.500 kg og høyst 7.500 kg:</td><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top">– Teknisk kontroll</td><td data-text-align="left" data-vertical-align="top">kr 575,-</td><td data-text-align="left" data-vertical-align="top">Herav mva. kr 111,29</td></tr><tr><td data-text-align="left" data-vertical-align="top">– Teknisk etterkontroll</td><td data-text-align="left" data-vertical-align="top">kr 260,-</td><td data-text-align="left" data-vertical-align="top">Herav mva. kr 50,32</td></tr><tr><td data-text-align="left" data-vertical-align="top">Biler for øvrig:</td><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top">– Teknisk kontroll</td><td data-text-align="left" data-vertical-align="top">kr 900,-</td><td data-text-align="left" data-vertical-align="top">Herav mva. kr 174,19</td></tr><tr><td data-text-align="left" data-vertical-align="top">– Teknisk etterkontroll</td><td data-text-align="left" data-vertical-align="top">kr 420,-</td><td data-text-align="left" data-vertical-align="top">Herav mva. kr 81,29</td></tr><tr><td data-text-align="left" data-vertical-align="top">Tilhengere med tillatt totalvekt over 3.500 kg:</td><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top">– Teknisk kontroll</td><td data-text-align="left" data-vertical-align="top">kr 575,-</td><td data-text-align="left" data-vertical-align="top">Herav mva. kr 111,29</td></tr><tr><td data-text-align="left" data-vertical-align="top">– Teknisk etterkontroll</td><td data-text-align="left" data-vertical-align="top">kr 420,-</td><td data-text-align="left" data-vertical-align="top">Herav mva. kr 81,29</td></tr><tr><td data-text-align="left" data-vertical-align="top">Avgassmåling av biler med bensinmotor</td><td data-text-align="left" data-vertical-align="top">kr 65,-</td><td data-text-align="left" data-vertical-align="top">Herav mva. kr 12,58</td></tr><tr><td data-text-align="left" data-vertical-align="top">Avgassmåling av biler med dieselmotor</td><td data-text-align="left" data-vertical-align="top">kr 155,-</td><td data-text-align="left" data-vertical-align="top">Herav mva. kr 30,00</td></tr><tr><td data-text-align="left" data-vertical-align="top">Støymåling</td><td data-text-align="left" data-vertical-align="top">kr 65,-</td><td data-text-align="left" data-vertical-align="top">Herav mva. kr 12,58</td></tr></tbody></table></article><article class="legalP" id="kapittel-2-paragraf-8-ledd-2">Dersom ikke avbestilling er gjort senest to virkedager på forhånd, må det betales ved manglende frammøte hos trafikkstasjoner/vegkontor.</article><article class="legalP" id="kapittel-2-paragraf-8-ledd-3">Dersom overprøving av kontrollarbeid etter § 8 første ledd fører til så store endringer på kontrollseddelen at det har innvirkning på spørsmålet om godkjenning, må det kontrollorganet som overprøves, refundere kjøretøyeier det som er betalt for kontrollen.</article><article class="legalP" id="kapittel-2-paragraf-8-ledd-4">For kontroll utført hos annet kontrollorgan enn trafikkstasjon/vegkontor, fastsettes størrelsen på vederlaget av kontrollorganet selv.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2002-08-08-875/KAPITTEL_3"><h2>Kapittel 3 – Utekontroll</h2><article class="legalArticle" data-lovdata-URL="LTI/forskrift/2002-08-08-875/§11" data-name="§11" id="kapittel-3-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Kontrollens innhold</span></h3><article class="legalP" id="kapittel-3-paragraf-1-ledd-1">Uanmeldt og uventet teknisk kontroll på offentlig veg av kjøretøy som nevnt i § 1 annet ledd skal skje i samsvar med direktiv 2000/30/EF og omfatte ett eller flere av følgende elementer:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">en teknisk vurdering av kjøretøyets vedlikeholdstilstand.</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">en kontroll av den rapport som er beskrevet i § 13, hvis denne framlegges av føreren.</article></article></li><li data-li-identifier="c)" data-name="c)"><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">en kontroll av dokumenter som viser at kjøretøyet er blitt godkjent i en periodisk kontroll, jf. § 7, hvis disse framlegges av føreren.</article></article></li><li data-li-identifier="d)" data-name="d)"><article class="listArticle" id="kapittel-3-paragraf-1-ledd-1-punkt-4"><article class="legalP" id="kapittel-3-paragraf-1-ledd-1-punkt-4-ledd-1">en undersøkelse beregnet på å avsløre sviktende vedlikehold. Undersøkelsen skal omfatte ett eller flere av de punkter som er anført i vedlegg I punkt 10 i direktiv 2000/30/EF.</article></article></li></ul></article><article class="legalP" id="kapittel-3-paragraf-1-ledd-2">Innen det foretas kontroll etter bokstav d, skal det tas hensyn til siste kontrollattest etter § 7 og/eller rapport etter § 13 hvis denne framlegges av føreren. Det kan også tas hensyn til enhver annen sikkerhetsattest som er utstedt av et godkjent organ, hvis denne framlegges av føreren. Når ovennevnte attester eller rapporter viser at det innenfor de tre siste måneder er foretatt inspeksjon av en eller flere punkter som er anført i vedlegg I punkt 10 i direktiv 2000/30/EF, kontrolleres ikke dette punkt på ny, med mindre det er særlig berettiget på grunn av en åpenbar feil og/eller manglende samsvar.</article><article class="legalP" id="kapittel-3-paragraf-1-ledd-3">Kontroll av bremsesystemer og utslipp av avgasser skal skje etter bestemmelsene i vedlegg II i direktiv 2000/30/EF.</article></article><article class="legalArticle" data-lovdata-URL="LTI/forskrift/2002-08-08-875/§12" data-name="§12" id="kapittel-3-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Ytterligere kontroll/bruksforbud</span></h3><article class="legalP" id="kapittel-3-paragraf-2-ledd-1">Hvis kontrollmyndigheten anser at omfanget av vedlikeholdsmangler, særlig når det gjelder bremser, kan utgjøre en så stor risiko for trafikksikkerheten at ytterligere undersøkelser er nødvendig, kan kjøretøyet underkastes en mer omfattende kontroll av organ som nevnt i § 4 første ledd nr. 1 som er i nærheten.</article><article class="legalP" id="kapittel-3-paragraf-2-ledd-2">Hvis det etter utekontrollen eller etter den mer omfattende kontroll beskrevet i første ledd viser seg at kjøretøyet representerer en alvorlig risiko for personer i kjøretøyet eller andre trafikanter, kan kontrollmyndigheten nedlegge bruksforbud inntil de alvorlige manglene er blitt rettet opp, jf. vegtrafikkloven § 36.</article></article><article class="legalArticle" data-lovdata-URL="LTI/forskrift/2002-08-08-875/§13" data-name="§13" id="kapittel-3-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Rapport</span></h3><article class="legalP" id="kapittel-3-paragraf-3-ledd-1">Etter at kontrollen er gjennomført skal det utarbeides en rapport av kontrollmyndigheten der de punkter som er kontrollert skal avmerkes. Rapporten skal gis til føreren av kjøretøyet.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2002-08-08-875/KAPITTEL_4"><h2>Kapittel 4 – Ikrafttredelse</h2><article class="legalArticle" data-lovdata-URL="LTI/forskrift/2002-08-08-875/§14" data-name="§14" id="kapittel-4-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-1-ledd-1">Forskriften trer i kraft 10. august 2002. Samtidig oppheves forskrift av 12. desember 1997 nr. 1302 om periodisk kontroll av kjøretøy.</article></article></section></main></body></html>