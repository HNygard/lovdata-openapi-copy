<!DOCTYPE html><html lang="no"><head><title>Forskrift for graden bachelor ved Høgskolen i Stavanger.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-06-20-1890</dd><dt class="dokid">DokumentID</dt><dd class="dokid">LTI/forskrift/2002-06-20-1890</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 12 s 1875</dd><dt class="dateInForce">I kraft fra</dt><dd class="dateInForce">2002-10-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-22/§45</li><li>forskrift/2002-10-11-1124/§29</li></ul></dd><dt class="dateOfPublication">Kunngjort</dt><dd class="dateOfPublication">2003-08-12</dd><dt class="journalNumber">Journalnummer</dt><dd class="journalNumber">2003-0864</dd><dt class="titleShort">Korttittel</dt><dd class="titleShort">Forskrift for graden bachelor ved HiS</dd><dt class="title">Tittel</dt><dd class="title">Forskrift for graden bachelor ved Høgskolen i Stavanger.</dd><dt class="miscInformation">Annet om dokumentet</dt><dd class="miscInformation">Fastsatt av styret for Høgskolen i Stavanger 20. juni 2002 med hjemmel i lov av 12. mai 1995 nr. 22 om universiteter og høgskoler § 45 og forskrift av 11. oktober 2002 nr. 1124 om grader og yrkesutdanninger, beskyttet tittel og normert studietid ved universiteter og høgskoler § 29.</dd><dt class="refid">RefID</dt><dd class="refid">forskrift/2002-06-20-1890</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for graden bachelor ved Høgskolen i Stavanger.<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Studieplan</li><li>§ 4. Utdanningsplan</li><li>§ 5. Krav til bachelorgrad</li><li>§ 6. Vurdering og prøving</li><li>§ 7. Karakterskala</li><li>§ 8. Emner som helt eller delvis dekker hverandre</li><li>§ 9. Vitnemål</li><li>§ 10. Overgangsordninger</li><li>§ 11. Utfyllende regler</li><li>§ 12. Andre bestemmelser</li><li>§ 13. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2002-06-20-1890" id="dokument"><h1>Forskrift for graden bachelor ved Høgskolen i Stavanger.</h1><article class="legalArticle" data-lovdata-URL="LTI/forskrift/2002-06-20-1890/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder for tildeling av graden «bachelor» ved Høgskolen i Stavanger.</article></article><article class="legalArticle" data-lovdata-URL="LTI/forskrift/2002-06-20-1890/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><ul class="defaultList"><li data-li-identifier="a)" data-name="a)"><article class="listArticle" id="paragraf-2-punkt-1"><span class="miscHeadline"><i>Emne:</i></span><article class="legalP" id="paragraf-2-punkt-1-ledd-1">Den minste studiepoengberegnede lærings-/undervisningsenhet som inngår i et fag, bachelorprogram eller en emnegruppe. Emner som inngår i bachelorgraden skal som hovedregel være på minimum 10 studiepoeng og maksimalt 30 studiepoeng. Emnene skal ha et antall studiepoeng som er delelig med 5.</article></article></li><li data-li-identifier="b)" data-name="b)"><article class="listArticle" id="paragraf-2-punkt-2"><span class="miscHeadline"><i>Emnegruppe:</i></span><article class="legalP" id="paragraf-2-punkt-2-ledd-1">Integrert samling emner fra et eller flere fag som gjennom en studie- eller fagplan er definert til å utgjøre en samlet enhet.</article></article></li><li data-li-identifier="c)" data-name="c)"><article class="listArticle" id="paragraf-2-punkt-3"><span class="miscHeadline"><i>Fag:</i></span><article class="legalP" id="paragraf-2-punkt-3-ledd-1">Samling av nært beslektete emner og/eller emnegrupper under en felles fagbetegnelse.</article></article></li><li data-li-identifier="d)" data-name="d)"><article class="listArticle" id="paragraf-2-punkt-4"><span class="miscHeadline"><i>Bachelorprogram:</i></span><article class="legalP" id="paragraf-2-punkt-4-ledd-1">I denne forskriften menes studieprogram, som er en samling av organiserte eller selvvalgte fag, emner og/eller emnegrupper på minst 180 studiepoeng som tilfredsstiller fastsatte krav til bredde og dybde, og som fører frem til bachelorgrad.</article></article></li><li data-li-identifier="e)" data-name="e)"><article class="listArticle" id="paragraf-2-punkt-5"><span class="miscHeadline"><i>Dybde:</i></span><article class="legalP" id="paragraf-2-punkt-5-ledd-1">Fordypning i et fag på minst 80 studiepoeng. Av de 80 studiepoengene skal minst 30 studiepoeng bygge på emner på lavere nivå innen fordypningsområdet. Dybdekravet defineres og godkjennes i studieplanen, og i den enkelte students utdanningsplan. I de utdanningene der departementet fastsetter rammeplaner, anses kravet til dybde for oppfylt ved fullført bachelorprogram.</article></article></li><li data-li-identifier="f)" data-name="f)"><article class="listArticle" id="paragraf-2-punkt-6"><span class="miscHeadline"><i>Bredde:</i></span><article class="legalP" id="paragraf-2-punkt-6-ledd-1">Integrert sammensetning av emner, emnegrupper eller fag på minst 60 studiepoeng. Breddeenheten kan være innenfor samme eller annet fag/emnegruppe enn fordypningsenheten. Breddekravet defineres og godkjennes i studieplanen, og i den enkelte students utdanningsplan. I de utdanningene der departementet fastsetter rammeplaner, anses kravet til bredde for oppfylt ved fullført bachelorprogram.</article></article></li><li data-li-identifier="g)" data-name="g)"><article class="listArticle" id="paragraf-2-punkt-7"><span class="miscHeadline"><i>Vurdering/prøving:</i></span><article class="legalP" id="paragraf-2-punkt-7-ledd-1">Formell prøving av studentenes kunnskaper og ferdigheter, underveis og/eller ved slutten av de enkelte undervisnings- eller læringsenheter, jf. § 6.</article></article></li><li data-li-identifier="h)" data-name="h)"><article class="listArticle" id="paragraf-2-punkt-8"><span class="miscHeadline"><i>Studiepoeng:</i></span><article class="legalP" id="paragraf-2-punkt-8-ledd-1">Mål på arbeidsvolumet i de enkelte enheter i et bachelorprogram. 60 studiepoeng tilsvarer et års studium på fulltid.</article></article></li><li data-li-identifier="i)" data-name="i)"><article class="listArticle" id="paragraf-2-punkt-9"><span class="miscHeadline"><i>Utdanningsplan:</i></span><article class="legalP" id="paragraf-2-punkt-9-ledd-1">Gjensidig forpliktende avtale mellom institusjonen og den enkelte student, med sikte på at studenten skal kunne nå sitt læringsmål på normert tid, jf. § 4.</article></article></li><li data-li-identifier="j)" data-name="j)"><article class="listArticle" id="paragraf-2-punkt-10"><span class="miscHeadline"><i>Studieplan:</i></span><article class="legalP" id="paragraf-2-punkt-10-ledd-1">En beskrivelse av form og innhold i et bachelorprogram, jf. § 3.</article></article></li><li data-li-identifier="k)" data-name="k)"><article class="listArticle" id="paragraf-2-punkt-11"><span class="miscHeadline"><i>Fagplan:</i></span><article class="legalP" id="paragraf-2-punkt-11-ledd-1">En lokal tilpasning av en rammeplan fastsatt av departementet.</article></article></li><li data-li-identifier="l)" data-name="l)"><article class="listArticle" id="paragraf-2-punkt-12"><span class="miscHeadline"><i>Grad:</i></span><article class="legalP" id="paragraf-2-punkt-12-ledd-1">Utdanning med et bestemt omfang og en bestemt sammensetning som gir rett til å bruke en bestemt tittel. Tittelen dokumenteres i et vitnemål, jf. § 9.</article></article></li></ul></article><article class="legalArticle" data-lovdata-URL="LTI/forskrift/2002-06-20-1890/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Studieplan</span></h2><article class="legalP" id="paragraf-3-ledd-1">Høgskolestyret vedtar studieplaner for fast organiserte bachelorprogram. Dersom en studieplan omfatter emner eller emnegrupper ved flere avdelinger, skal det foreligge uttalelse fra berørte avdelingsstyrer. Selvvalgte studieløp godkjennes av avdelingsstyrene.</article><article class="legalP" id="paragraf-3-ledd-2">Studieplanen skal beskrive form og innhold i bachelorprogrammer, og skal bl.a. inneholde:<ul class="defaultList"><li data-li-identifier="-" data-name="-"><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">Mål for studiet</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">Studiets varighet, omfang, nivå</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">Målgruppe</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-4"><article class="legalP" id="paragraf-3-ledd-2-punkt-4-ledd-1">Opptakskrav</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-5"><article class="legalP" id="paragraf-3-ledd-2-punkt-5-ledd-1">Studiets innhold, oppbygging (rekkefølge på emner, emnegrupper, fag)</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-6"><article class="legalP" id="paragraf-3-ledd-2-punkt-6-ledd-1">Hvilke emner, emnegrupper eller fag som tilfredsstiller krav til bredde og dybde</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-7"><article class="legalP" id="paragraf-3-ledd-2-punkt-7-ledd-1">Arbeids- og undervisningsformer</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-8"><article class="legalP" id="paragraf-3-ledd-2-punkt-8-ledd-1">Eventuelt forhold mellom teori og praksis</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-9"><article class="legalP" id="paragraf-3-ledd-2-punkt-9-ledd-1">Evalueringsformer, herunder særskilte vilkår for å kunne gå opp til eksamen, for eksempel obligatoriske skriftlige arbeider, laboratorieøvelser, obligatorisk undervisning, praksis, faglige ekskursjoner eller feltkurs eller andre teoretiske eller praktiske øvinger</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-10"><article class="legalP" id="paragraf-3-ledd-2-punkt-10-ledd-1">Pensumlitteratur</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-11"><article class="legalP" id="paragraf-3-ledd-2-punkt-11-ledd-1">Internasjonalisering</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-12"><article class="legalP" id="paragraf-3-ledd-2-punkt-12-ledd-1">Innpassings-/overgangsordninger</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-13"><article class="legalP" id="paragraf-3-ledd-2-punkt-13-ledd-1">Andre generelle opplysninger, bl.a. om kvalitetssikring og gjennomføring av studiet.</article></article></li></ul></article></article><article class="legalArticle" data-lovdata-URL="LTI/forskrift/2002-06-20-1890/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Utdanningsplan</span></h2><article class="legalP" id="paragraf-4-ledd-1">Alle studenter som blir tatt opp til studier med omfang av 60 studiepoeng eller mer, skal ha en utdanningsplan. Utdanningsplanen er en gjensidig forpliktende avtale mellom Høgskolen i Stavanger og den enkelte student, og er en plan for at studenten skal nå sine læringsmål på normert tid. Avtalen skal inngås i løpet av første semester.</article><article class="legalP" id="paragraf-4-ledd-2">Studentens manglende oppfyllelse av utdanningsplanen kan i særlige tilfeller medføre tap av studierett. Vedtak om tap av studierett fattes av nemnd opprettet av styret. Styret gir retningslinjer om saksbehandling i slike saker. Styret er klageinstans. Høgskolen i Stavanger kan innvilge endring av utdanningsplanen etter søknad fra studenten.</article></article><article class="legalArticle" data-lovdata-URL="LTI/forskrift/2002-06-20-1890/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til bachelorgrad</span></h2><article class="legalP" id="paragraf-5-ledd-1">Graden «bachelor» oppnås etter bestått vurdering/prøving i emner/emnegrupper/fag av minimum 180 studiepoengs omfang.</article><article class="legalP" id="paragraf-5-ledd-2">Bachelorprogram skal inneholde en fordypningsenhet på minst 80 studiepoeng i et fag eller en emnegruppe. Av disse skal minst 30 studiepoeng bygge på emner på lavere nivå innen fordypningsområdet. 3-årige studieprogram med nasjonale rammeplaner forutsettes å oppfylle kravet til fordypning.</article><article class="legalP" id="paragraf-5-ledd-3">Selvvalgt bachelorløp skal inneholde enten fordypningsenhet som nevnt i annet ledd eller et integrert 2-årig yrkesrettet studium, samt en breddeenhet på minst 60 studiepoeng i et fag eller en emnegruppe. Breddeenheten kan være innenfor samme eller annet fag/emnegruppe enn fordypningsenheten.</article><article class="legalP" id="paragraf-5-ledd-4">Alle bachelorprogram skal som del av fordypningsenheten inneholde et selvstendig arbeid på minst 15 studiepoeng.</article><article class="legalP" id="paragraf-5-ledd-5">Alle bachelorprogram ved høgskolen skal ha klart definerte og avgrensede emner i vitenskapsteori, entreprenørskap/innovasjon og etikk.</article><article class="legalP" id="paragraf-5-ledd-6">I de bachelorprogram som har motstykker ved universitetene og der flere universiteter legger inn ex.phil./ex.fac. eller tilsvarende på 20 studiepoeng som obligatorisk del av programmet, skal også høgskolen gjøre dette.</article></article><article class="legalArticle" data-lovdata-URL="LTI/forskrift/2002-06-20-1890/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Vurdering og prøving</span></h2><article class="legalP" id="paragraf-6-ledd-1">Vurderingsform skal fremgå av emnebeskrivelser og studieplan. Bare de studentene som innen fastsatt tidsfrist oppfyller vilkår for å kunne bli vurdert slik disse er beskrevet i fag- eller studieplanen, jf. lov om universiteter og høgskoler § 40, har rett til vurdering og prøving.</article><article class="legalP" id="paragraf-6-ledd-2">Det kan gis fritak for vurdering/prøving som inngår i grunnlaget for bachelorgraden dersom tilsvarende krav er oppfylt gjennom tidligere avlagt eksamen eller prøve ved høgskolen eller annen utdanningsinstitusjon. Dokumentert realkompetanse kan også gi grunnlag for slikt fritak. En student som ønsker å ta emner, emnegrupper eller fag ved andre institusjoner, og som ønsker å innpasse dette i et bachelorprogram ved Høgskolen i Stavanger, er selv ansvarlig for å søke om ev. forhåndsgodkjenning av dette.</article></article><article class="legalArticle" data-lovdata-URL="LTI/forskrift/2002-06-20-1890/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Karakterskala</span></h2><article class="legalP" id="paragraf-7-ledd-1">Ved karakterfastsetting benyttes enten bokstavkarakterer eller betegnelsene «bestått»/«ikke bestått». Bokstavkarakterer gis fra A-F. A gis som beste ståkarakter og E som dårligste ståkarakter. Karakteren F gis for ikke bestått.</article><article class="legalP" id="paragraf-7-ledd-2">Ved utregning av hovedkarakter og ved rangering av søkere til høyere grads studium omregnes bokstavkarakterer til følgende tallverdier: A=5, B=4, C=3, D=2, E=1.</article><article class="legalP" id="paragraf-7-ledd-3">Fremgangsmåten ved karakterfastsetting, herunder bl.a. innbyrdes vekting av delprøver og lignende skal fremgå av studieplanen.</article><article class="legalP" id="paragraf-7-ledd-4">Til og med 15. september 2003 vil det også bli benyttet tallkarakterer etter tidligere ordning.</article></article><article class="legalArticle" data-lovdata-URL="LTI/forskrift/2002-06-20-1890/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Emner som helt eller delvis dekker hverandre</span></h2><article class="legalP" id="paragraf-8-ledd-1">Studenter som har avlagt eksamen i emner som faglig helt eller delvis dekker hverandre, vil få sitt omfang av studiepoeng for disse emnene redusert. Overlapping i faginnhold mellom fag, emner eller emnegrupper som inngår i grunnlaget for bachelorgraden kan ikke utgjøre mer enn 10 studiepoeng totalt. Avdelingsstyret selv gjør vedtak om reduksjon av studiepoeng i slike tilfeller.</article></article><article class="legalArticle" data-lovdata-URL="LTI/forskrift/2002-06-20-1890/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Vitnemål</span></h2><article class="legalP" id="paragraf-9-ledd-1">Eventuell tilføyelse til lovbeskyttet grad og tittel for bachelorprogram fastsettes av styret selv.</article><article class="legalP" id="paragraf-9-ledd-2">En nærmere beskrivelse av utdanningens innhold og det norske utdanningssystemet gis på et eget vitnemålstillegg (Diploma Supplement).</article><article class="legalP" id="paragraf-9-ledd-3">For å danne grunnlag for tildeling av bachelorgrad, må minst 60 studiepoeng være oppnådd ved Høgskolen i Stavanger.</article><article class="legalP" id="paragraf-9-ledd-4">Beståtte eksamener utover kravene til «bachelor» kan dokumenteres på karakterutskrift i tillegg til vitnemålet.</article></article><article class="legalArticle" data-lovdata-URL="LTI/forskrift/2002-06-20-1890/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Overgangsordninger</span></h2><ul class="defaultList"><li data-li-identifier="1." data-name="1."><article class="listArticle" id="paragraf-10-punkt-1"><article class="legalP" id="paragraf-10-punkt-1-ledd-1">Graden «bachelor» innføres ved Høgskolen i Stavanger med virkning fra og med 1. oktober 2002, og tildeles for de til enhver tid av styret vedtatte organiserte, eller av avdelingsstyrene godkjente selvvalgte bachelorprogram.</article></article></li><li data-li-identifier="2." data-name="2."><article class="listArticle" id="paragraf-10-punkt-2"><article class="legalP" id="paragraf-10-punkt-2-ledd-1">Studenter som oppfyller kravene til graden «cand.mag.» før denne dato skal tildeles denne graden. Dette gjelder selv om vitnemålet ikke skrives ut før etter innføringstidspunktet for graden «bachelor». Tidspunktet for når kravene er oppfylt, er den dato studenten avla og besto den siste eksamen som var nødvendig for å kunne få graden. Tidspunktet for kunngjøring av sensur eller ev. klagesensur er uten betydning.</article></article></li><li data-li-identifier="3." data-name="3."><article class="listArticle" id="paragraf-10-punkt-3"><article class="legalP" id="paragraf-10-punkt-3-ledd-1">Studenter som oppfyller kravene til «bachelor» fra og med 1. oktober 2002, skal ha denne graden.</article></article></li><li data-li-identifier="4." data-name="4."><article class="listArticle" id="paragraf-10-punkt-4"><article class="legalP" id="paragraf-10-punkt-4-ledd-1">I perioden fra og med 1. oktober 2002 til og med 1. oktober 2003 vil studenter som har fulgt tidligere studieprogram og har oppfylt de i denne forskrift fastsatte krav til bredde, dybde, men ikke kravet til selvstendig arbeid, likevel kunne søke om å få tildelt graden «bachelor». Forutsetningen er likevel at studenten har oppnådd det nødvendige antall studiepoeng, og at kravene til graden «cand.mag.» ikke er oppfylt som beskrevet i § 10 nr. 2.</article></article></li><li data-li-identifier="5." data-name="5."><article class="listArticle" id="paragraf-10-punkt-5"><article class="legalP" id="paragraf-10-punkt-5-ledd-1">Graden «cand.mag.» tildeles siste gang i forbindelse med ordinær eksamen våren 2005. Studenter som ikke oppfyller kravet til bachelorgrad som nevnt i § 10 nr. 3 og 4 gis anledning til å fullføre som cand.mag. innen nevnte tidspunkt. Etter den 1. august 2005 vil det ikke bli tildelt cand.mag. selv om kravene er oppfylt innen denne dato.</article></article></li><li data-li-identifier="6." data-name="6."><article class="listArticle" id="paragraf-10-punkt-6"><article class="legalP" id="paragraf-10-punkt-6-ledd-1">En student kan ikke tildeles både graden «cand.mag.» og «bachelor» for en og samme utdanning.</article></article></li></ul></article><article class="legalArticle" data-lovdata-URL="LTI/forskrift/2002-06-20-1890/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Utfyllende regler</span></h2><article class="legalP" id="paragraf-11-ledd-1">Styret ved Høgskolen i Stavanger kan vedta utfyllende regler til denne forskriften.</article></article><article class="legalArticle" data-lovdata-URL="LTI/forskrift/2002-06-20-1890/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Andre bestemmelser</span></h2><article class="legalP" id="paragraf-12-ledd-1">Se også forskrift om eksamen ved Høgskolen i Stavanger.</article></article><article class="legalArticle" data-lovdata-URL="LTI/forskrift/2002-06-20-1890/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Denne forskrift trer i kraft den 1. oktober 2002.</article></article></main></body></html>