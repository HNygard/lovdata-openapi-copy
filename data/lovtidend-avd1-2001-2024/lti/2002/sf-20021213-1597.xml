<!DOCTYPE html><html lang="no"><head><title>Forskrift om regulering av vinterloddefisket i Barentshavet i 2003.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-12-13-1597</dd><dt class="dokid">DokumentID</dt><dd class="dokid">LTI/forskrift/2002-12-13-1597</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 18</dd><dt class="dateInForce">I kraft fra</dt><dd class="dateInForce">2003-01-01 – 2003-12-31</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1983-06-03-40/§4</li><li>lov/1983-06-03-40/§5</li><li>lov/1983-06-03-40/§9</li><li>lov/1983-06-03-40/§11</li><li>lov/1983-06-03-40/§45</li><li>lov/1999-03-26-15/§21</li><li>forskrift/2000-02-11-99</li></ul></dd><dt class="dateOfPublication">Kunngjort</dt><dd class="dateOfPublication">2002-12-20</dd><dt class="lastupdated">Rettet</dt><dd class="lastupdated">2002-12-23 (kapittelnummerering)</dd><dt class="journalNumber">Journalnummer</dt><dd class="journalNumber">2002-1279</dd><dt class="titleShort">Korttittel</dt><dd class="titleShort">Forskrift om vinterloddefisket 2003</dd><dt class="title">Tittel</dt><dd class="title">Forskrift om regulering av vinterloddefisket i Barentshavet i 2003.</dd><dt class="miscInformation">Annet om dokumentet</dt><dd class="miscInformation">Fastsatt av Fiskeridepartementet 13. desember 2002 med hjemmel i lov av 3. juni 1983 nr. 40 om saltvannsfiske m.v. § 4, § 5, § 9, § 11 og § 45 og lov av 26. mars 1999 nr. 15 om retten til å delta i fiske og fangst (deltakerloven) § 21, jf. kgl.res. av 11. februar 2000 nr. 99.</dd><dt class="refid">RefID</dt><dd class="refid">forskrift/2002-12-13-1597</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om regulering av vinterloddefisket i Barentshavet i 2003.<ul class="tocSubUl"><li>Kapittel I. Forbud og totalkvote mv.<ul class="tocSubUl"><li>§ 1. Forbud</li><li>§ 2. Totalkvote og virkeområde</li><li>§ 3. Definisjoner</li></ul></li><li>Kapittel II. Ringnotgruppen<ul class="tocSubUl"><li>§ 4. Vilkår for deltakelse</li><li>§ 5. Gruppekvote</li><li>§ 6. Fartøykvote</li></ul></li><li>Kapittel III. Trålgruppen<ul class="tocSubUl"><li>§ 7. Vilkår for deltakelse</li><li>§ 8. Gruppekvote</li><li>§ 9. Maksimalkvote</li></ul></li><li>Kapittel IV. Kystfartøygruppen<ul class="tocSubUl"><li>§ 10. Vilkår for deltakelse</li><li>§ 11. Gruppekvote</li><li>§ 12. Maksimalkvoter</li></ul></li><li>Kapittel V. Fellesbestemmelser<ul class="tocSubUl"><li>§ 13. Kvoteutnyttelse</li><li>§ 14. Overføring av fangst</li><li>§ 15. Levering av fangst</li><li>§ 16. Påmelding</li><li>§ 17. Leiefartøy</li><li>§ 18. Føringsfartøy</li><li>§ 19. Siste utseilingsdato</li><li>§ 20. Omregningsfaktorer</li><li>§ 21. Bifangst</li><li>§ 22. Dumping og neddreping</li><li>§ 23. Inspektør om bord</li><li>§ 24. Stengte områder</li><li>§ 25. Stopp i fisket</li><li>§ 26. Bemyndigelse</li></ul></li><li>Kapittel VI. Straff og ikrafttredelse<ul class="tocSubUl"><li>§ 27. Straff</li><li>§ 28. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2002-12-13-1597" id="dokument"><h1>Forskrift om regulering av vinterloddefisket i Barentshavet i 2003.</h1><section class="section" data-name="kapI" id="kapittel-1" data-lovdata-URL="LTI/forskrift/2002-12-13-1597/KAPITTEL_1"><h2>Kapittel I. Forbud og totalkvote mv.</h2><article class="legalArticle" data-lovdata-URL="LTI/forskrift/2002-12-13-1597/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Forbud</span></h3><article class="legalP" id="kapittel-1-paragraf-1-ledd-1">Det er forbudt for norske fartøy å fiske og levere lodde i 2003.</article><article class="legalP" id="kapittel-1-paragraf-1-ledd-2">Forbudet nevnt i første ledd gjelder norske fartøy i det nordøstlige Atlanterhav og i Barentshavet (ICES statistikkområder I og II). Forbudet gjelder også for norske fartøy som nyttes til loddefiske i dette området av andre enn norske statsborgere eller de som er likestilt med norske statsborgere etter lov av 3. juni 1983 nr. 40 om saltvannsfiske m.v. § 1 annet ledd.</article></article><article class="legalArticle" data-lovdata-URL="LTI/forskrift/2002-12-13-1597/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Totalkvote og virkeområde</span></h3><article class="legalP" id="kapittel-1-paragraf-2-ledd-1">Uten hensyn til forbudet i § 1 kan norske fartøy i perioden fra 15. januar til og med 30. april fiske totalt 183.000 tonn i området sør for 74° N, med unntak av Fiskevernsonen rundt Svalbard.</article></article><article class="legalArticle" data-lovdata-URL="LTI/forskrift/2002-12-13-1597/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">Med «fiske og levere» forstås i denne forskrift at vedkommende fartøy som har adgang til å delta, tar utseiling til feltet, fisker med eget redskap og fører selv fangsten til fiskemottaket. Levering omfatter både lossing og omsetning av fangsten med utstedelse av pliktig sluttseddel. For fartøy som ikke selv kan føre fangst, for fartøy som må låssette eller som deltar i låssettingsfisket, skjer levering ved opptak fra lås/pose i sjøen til førings-/kjøpefartøy. Ved opptak veies kvantumet, og førings-/kjøperfartøy og fisker utsteder bryggeseddel etter lagets bestemmelser.</article><article class="legalP" id="kapittel-1-paragraf-3-ledd-2">Med «lastekapasitet» forstås i denne forskrift fartøyets samlede lastekapasitet regnet ut fra de rom og tanker som kan nyttes til føring av løsført fangst. Fryserom som også kan nyttes til løsført råstoff regnes med i fartøyets lasterom for løsført fangst. 10 hl svarer til 1 m<sup>3</sup> lasteromsvolum etter denne forskrift.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2002-12-13-1597/KAPITTEL_2"><h2>Kapittel II. Ringnotgruppen</h2><article class="legalArticle" data-lovdata-URL="LTI/forskrift/2002-12-13-1597/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Vilkår for deltakelse</span></h3><article class="legalP" id="kapittel-2-paragraf-1-ledd-1">Fartøy med ringnottillatelse, jf. forskrift av 2. mars 1979 nr. 1 om adgang til å delta i fiske med ringnot, kan delta.</article></article><article class="legalArticle" data-lovdata-URL="LTI/forskrift/2002-12-13-1597/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Gruppekvote</span></h3><article class="legalP" id="kapittel-2-paragraf-2-ledd-1">Fartøy i ringnotgruppen kan fiske og levere inntil 140.910 tonn.</article></article><article class="legalArticle" data-lovdata-URL="LTI/forskrift/2002-12-13-1597/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Fartøykvote</span></h3><article class="legalP" id="kapittel-2-paragraf-3-ledd-1">Ringnotfartøy som har adgang til å delta, tildeles fartøykvoter med utgangspunkt i følgende basiskvoter: <table><tbody><tr><td data-text-align="left" data-vertical-align="top">1.500 hl</td><td data-text-align="left" data-vertical-align="top">+40% av konsesjonskapasiteten fra</td><td data-text-align="right" data-vertical-align="top">0 – 4.000 hl</td></tr><tr><td data-text-align="left" data-vertical-align="top" /><td data-text-align="left" data-vertical-align="top">+30% av konsesjonskapasiteten fra</td><td data-text-align="right" data-vertical-align="top">4.000 – 6.000 hl</td></tr><tr><td data-text-align="left" data-vertical-align="top" /><td data-text-align="left" data-vertical-align="top">+20% av konsesjonskapasiteten fra</td><td data-text-align="right" data-vertical-align="top">6.000 – 10.000 hl</td></tr><tr><td data-text-align="left" data-vertical-align="top" /><td data-text-align="left" data-vertical-align="top">+10% av konsesjonskapasiteten over</td><td data-text-align="right" data-vertical-align="top">10.000 hl</td></tr></tbody></table></article><article class="legalP" id="kapittel-2-paragraf-3-ledd-2">Kvoten til det enkelte fartøy fremkommer ved å multiplisere basiskvoten for fartøyet med den faktoren en får ved å dividere gruppekvoten med summen av basiskvotene. Fiskeridirektoratet fastsetter faktoren og kan endre denne.</article><article class="legalP" id="kapittel-2-paragraf-3-ledd-3">Basiskvoten blir omregnet slik at 1 hektoliter = 0,1 tonn (100 kilogram).</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2002-12-13-1597/KAPITTEL_3"><h2>Kapittel III. Trålgruppen</h2><article class="legalArticle" data-lovdata-URL="LTI/forskrift/2002-12-13-1597/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Vilkår for deltakelse</span></h3><article class="legalP" id="kapittel-3-paragraf-1-ledd-1">Fartøy på 27,5 meter største lengde eller over og som har loddetråltillatelse, jf. forskrift av 12. desember 1986 nr. 2185 om tildeling av tillatelse til å drive fiske med trål § 9-1, kan delta.</article></article><article class="legalArticle" data-lovdata-URL="LTI/forskrift/2002-12-13-1597/§8" data-name="§8" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Gruppekvote</span></h3><article class="legalP" id="kapittel-3-paragraf-2-ledd-1">Fartøy i trålgruppen kan fiske og levere inntil 20.130 tonn.</article></article><article class="legalArticle" data-lovdata-URL="LTI/forskrift/2002-12-13-1597/§9" data-name="§9" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Maksimalkvote</span></h3><article class="legalP" id="kapittel-3-paragraf-3-ledd-1">Deltakende fartøy kan fiske på maksimalkvoter. Maksimalkvotene blir utregnet på følgende måte:</article><article class="legalP" id="kapittel-3-paragraf-3-ledd-2">Det etableres en basiskvote for hvert enkelt fartøy etter følgende nøkkel: <table><tbody><tr><td data-text-align="left" data-vertical-align="top">50 tonn</td><td data-text-align="left" data-vertical-align="top">+50% av bruttotonnasje fra</td><td data-text-align="right" data-vertical-align="top">0 – 99 tonn</td></tr><tr><td data-text-align="left" data-vertical-align="top" /><td data-text-align="left" data-vertical-align="top">+40% av bruttotonnasje fra</td><td data-text-align="right" data-vertical-align="top">100 – 199 tonn</td></tr><tr><td data-text-align="left" data-vertical-align="top" /><td data-text-align="left" data-vertical-align="top">+30% av bruttotonnasje fra</td><td data-text-align="right" data-vertical-align="top">200 – 299 tonn</td></tr><tr><td data-text-align="left" data-vertical-align="top" /><td data-text-align="left" data-vertical-align="top">+20% av bruttotonnasje fra</td><td data-text-align="right" data-vertical-align="top">300 – 399 tonn</td></tr><tr><td data-text-align="left" data-vertical-align="top" /><td data-text-align="left" data-vertical-align="top">+10% av bruttotonnasje fra</td><td data-text-align="right" data-vertical-align="top">400 – 600 tonn</td></tr></tbody></table></article><article class="legalP" id="kapittel-3-paragraf-3-ledd-3">Maksimalkvoten til det enkelte fartøy fremkommer ved å multiplisere basiskvoten for vedkommende fartøy med den faktoren en får ved å dividere gruppekvoten med summen av basiskvotene.</article><article class="legalP" id="kapittel-3-paragraf-3-ledd-4">Ved beregning av basiskvote gjelder tonnasje i henhold til Skipskontrollens målebrev/identitetsbevis utstedt før 31. desember 1998. Øket bruttotonnasje som følge av ombygging eller utskifting etter denne dato skal ikke legges til grunn som beregningsgrunnlag.</article><article class="legalP" id="kapittel-3-paragraf-3-ledd-5">Fiskeridirektoratet fastsetter faktoren og kan endre denne.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2002-12-13-1597/KAPITTEL_4"><h2>Kapittel IV. Kystfartøygruppen</h2><article class="legalArticle" data-lovdata-URL="LTI/forskrift/2002-12-13-1597/§10" data-name="§10" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Vilkår for deltakelse</span></h3><article class="legalP" id="kapittel-4-paragraf-1-ledd-1">Eier med fartøy som oppfyller følgende vilkår, kan delta:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-1-ledd-1-punkt-1"><article class="legalP" id="kapittel-4-paragraf-1-ledd-1-punkt-1-ledd-1">Fartøyet må være registrert i merkeregisteret, være under 27,5 meter største lengde, og ha en lasteromskapasitet på 1.500 hl eller mindre.</article></article></li><li data-li-identifier="b)" data-name="b)"><article class="listArticle" id="kapittel-4-paragraf-1-ledd-1-punkt-2"><article class="legalP" id="kapittel-4-paragraf-1-ledd-1-punkt-2-ledd-1">Fartøyet må være egnet, bemannet og utstyrt for å delta i loddefisket.</article></article></li><li data-li-identifier="c)" data-name="c)"><article class="listArticle" id="kapittel-4-paragraf-1-ledd-1-punkt-3"><article class="legalP" id="kapittel-4-paragraf-1-ledd-1-punkt-3-ledd-1">Eier og høvedsmann må være ført på blad B i fiskermanntallet.</article></article></li><li data-li-identifier="d)" data-name="d)"><article class="listArticle" id="kapittel-4-paragraf-1-ledd-1-punkt-4"><article class="legalP" id="kapittel-4-paragraf-1-ledd-1-punkt-4-ledd-1">Fartøy som skal nytte trål må ha loddetråltillatelse, jf. forskrift av 12. desember 1986 nr. 2185 om tildeling av tillatelse til å drive fiske med trål § 9-1.</article></article></li></ul></article><article class="legalP" id="kapittel-4-paragraf-1-ledd-2">Fartøy på 27,5 og til og med 33,5 meter største lengde som har adgang til å delta i kystgruppens fiske etter norsk vårgytende sild i 2003 kan delta uavhengig av lengdevilkåret i første ledd bokstav a.</article></article><article class="legalArticle" data-lovdata-URL="LTI/forskrift/2002-12-13-1597/§11" data-name="§11" id="kapittel-4-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Gruppekvote</span></h3><article class="legalP" id="kapittel-4-paragraf-2-ledd-1">Fartøy i kystfartøygruppen kan fiske og levere inntil 21.960 tonn.</article></article><article class="legalArticle" data-lovdata-URL="LTI/forskrift/2002-12-13-1597/§12" data-name="§12" id="kapittel-4-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Maksimalkvoter</span></h3><article class="legalP" id="kapittel-4-paragraf-3-ledd-1">Fartøy som gis adgang til å delta tildeles maksimalkvoter i henhold til følgende basiskvoter:<ul class="defaultList"><li><article class="listArticle" id="kapittel-4-paragraf-3-ledd-1-punkt-1"><article class="legalP" id="kapittel-4-paragraf-3-ledd-1-punkt-1-ledd-1">Fartøy under 27,5 meter største lengde: 1,00.</article></article></li><li><article class="listArticle" id="kapittel-4-paragraf-3-ledd-1-punkt-2"><article class="legalP" id="kapittel-4-paragraf-3-ledd-1-punkt-2-ledd-1">Fartøy på eller mellom 27,5 meter største lengde og 33,5 meter største lengde: 1,25.</article></article></li></ul></article><article class="legalP" id="kapittel-4-paragraf-3-ledd-2">Maksimalkvoten til det enkelte fartøy fremkommer ved å multiplisere basiskvoten for vedkommende fartøy med den faktoren en får ved å dividere gruppekvoten med summen av basiskvotene. Faktoren fastsettes av Fiskeridirektoratet.</article><article class="legalP" id="kapittel-4-paragraf-3-ledd-3">Fartøy i kystfartøygruppen er begrenset av en kvote på 150 tonn losset kvantum per tur.</article><article class="legalP" id="kapittel-4-paragraf-3-ledd-4">Leveringer over 150 tonn losset kvantum per tur vil bli inndratt og belastet fartøyets eventuelle gjenstående kvote.</article></article></section><section class="section" data-name="kapV" id="kapittel-5" data-lovdata-URL="LTI/forskrift/2002-12-13-1597/KAPITTEL_5"><h2>Kapittel V. Fellesbestemmelser</h2><article class="legalArticle" data-lovdata-URL="LTI/forskrift/2002-12-13-1597/§13" data-name="§13" id="kapittel-5-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Kvoteutnyttelse</span></h3><article class="legalP" id="kapittel-5-paragraf-1-ledd-1">Hvert fartøy kan bare fiske og levere én kvote.</article><article class="legalP" id="kapittel-5-paragraf-1-ledd-2">Ved erverv av fartøy med sikte på fortsatt drift blir fartøyets kvote redusert med det kvantum tidligere eier har fisket med samme fartøy.</article><article class="legalP" id="kapittel-5-paragraf-1-ledd-3">Ved erverv av fartøy til utskifting av annet fartøy blir erstatningsfartøyets kvote redusert med det kvantum som er fisket med utskiftingsfartøyet.</article></article><article class="legalArticle" data-lovdata-URL="LTI/forskrift/2002-12-13-1597/§14" data-name="§14" id="kapittel-5-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Overføring av fangst</span></h3><article class="legalP" id="kapittel-5-paragraf-2-ledd-1">Det kvantum som kan fiskes med det enkelte fartøy kan ikke overføres til annet fartøy. Det er også forbudt å motta og å levere fangst som er fisket av et annet fartøy. Forbudet i første punktum gjelder ikke overføring av fangst mellom notfartøy under fiske på feltet for å unngå neddreping. Overføring av fangst som er tatt om bord er likevel ikke tillatt.</article></article><article class="legalArticle" data-lovdata-URL="LTI/forskrift/2002-12-13-1597/§15" data-name="§15" id="kapittel-5-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Levering av fangst</span></h3><article class="legalP" id="kapittel-5-paragraf-3-ledd-1">Det er forbudt å utstede legitimasjonsdokument som bryggeseddel og sluttseddel lydende på fartøy som verken har fisket eller levert fangsten selv.</article></article><article class="legalArticle" data-lovdata-URL="LTI/forskrift/2002-12-13-1597/§16" data-name="§16" id="kapittel-5-paragraf-4"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Påmelding</span></h3><article class="legalP" id="kapittel-5-paragraf-4-ledd-1">Fartøy i trål- eller kystfartøygruppen som ønsker å delta i loddefisket må være skriftlig påmeldt til Norges Sildesalgslag, Harstad innen 10. januar 2003.</article><article class="legalP" id="kapittel-5-paragraf-4-ledd-2">Ingen fartøy kan være påmeldt eller delta i mer enn en gruppe.</article></article><article class="legalArticle" data-lovdata-URL="LTI/forskrift/2002-12-13-1597/§17" data-name="§17" id="kapittel-5-paragraf-5"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Leiefartøy</span></h3><article class="legalP" id="kapittel-5-paragraf-5-ledd-1">Det er forbudt å benytte leiefartøy.</article></article><article class="legalArticle" data-lovdata-URL="LTI/forskrift/2002-12-13-1597/§18" data-name="§18" id="kapittel-5-paragraf-6"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Føringsfartøy</span></h3><article class="legalP" id="kapittel-5-paragraf-6-ledd-1">Etter godkjenning fra Fiskeridirektoratet kan fiskefartøy nyttes som føringsfartøy. Fartøyets kvote skal være fisket og levert. Det kan settes vilkår ved bruk av fartøy som føringsfartøy.</article></article><article class="legalArticle" data-lovdata-URL="LTI/forskrift/2002-12-13-1597/§19" data-name="§19" id="kapittel-5-paragraf-7"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Siste utseilingsdato</span></h3><article class="legalP" id="kapittel-5-paragraf-7-ledd-1">Siste utseilingsdato settes til 7 dager etter at konsumloddefisket har startet. Fiskeridirektoratet fastsetter siste utseilingsdato.</article><article class="legalP" id="kapittel-5-paragraf-7-ledd-2">Melding om utseiling skal sendes Norges Sildesalgslag, Harstad. Fartøy som siste utseilingsdato ikke allerede har fisket og levert lodde, må ha avsluttet annet fiske, eventuelt levert annen fangst og være på feltet eller ha kurs mot feltet siste utseilingsdato. Det er dessuten en forutsetning at fartøyet har nødvendig redskap for loddefiske om bord.</article><article class="legalP" id="kapittel-5-paragraf-7-ledd-3">Fiskeridirektoratet kan ved forlis og havari som medfører vesentlig driftsavbrudd, dispensere fra kravet om siste utseilingsdato.</article></article><article class="legalArticle" data-lovdata-URL="LTI/forskrift/2002-12-13-1597/§20" data-name="§20" id="kapittel-5-paragraf-8"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Omregningsfaktorer</span></h3><article class="legalP" id="kapittel-5-paragraf-8-ledd-1">Ved loddeproduksjon er omregningsfaktoren 2,0 slik at 1 tonn rognlodde blir avregnet med 2 tonn fersk lodde på kvoten.</article><article class="legalP" id="kapittel-5-paragraf-8-ledd-2">Ved lodderognproduksjon er omregningsfaktoren 7,58 slik at 1 tonn lodderogn avregnes med 7,58 tonn fersk lodde på kvoten.</article><article class="legalP" id="kapittel-5-paragraf-8-ledd-3">Summen av alle leverte produkter, inklusive kapp og faks, skal ikke overstige den fastsatte kvote for det enkelte fartøy.</article></article><article class="legalArticle" data-lovdata-URL="LTI/forskrift/2002-12-13-1597/§21" data-name="§21" id="kapittel-5-paragraf-9"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Bifangst</span></h3><article class="legalP" id="kapittel-5-paragraf-9-ledd-1">Det er ikke tillatt å ha innblanding av torsk, hyse, sild eller blåkveite i loddefangster.</article></article><article class="legalArticle" data-lovdata-URL="LTI/forskrift/2002-12-13-1597/§22" data-name="§22" id="kapittel-5-paragraf-10"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Dumping og neddreping</span></h3><article class="legalP" id="kapittel-5-paragraf-10-ledd-1">Det er forbudt å slippe fangst som er død eller døende og å kaste ut fangst eller fiskeavfall.</article><article class="legalP" id="kapittel-5-paragraf-10-ledd-2">I fisket med not er det i alle tilfelle forbudt å slippe fangst etter at pumping av fangsten normalt kan påbegynnes.</article><article class="legalP" id="kapittel-5-paragraf-10-ledd-3">Er lodde forsettlig eller uaktsomt dumpet eller er det på andre måter forårsaket neddreping av lodde, kan Fiskeridirektoratet fatte vedtak om en forholdsmessig avkortning av kvoten.</article><article class="legalP" id="kapittel-5-paragraf-10-ledd-4">Fiskeridirektoratet kan gjøre unntak fra forbudet i første ledd, eller påby opptak av fangst.</article></article><article class="legalArticle" data-lovdata-URL="LTI/forskrift/2002-12-13-1597/§23" data-name="§23" id="kapittel-5-paragraf-11"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Inspektør om bord</span></h3><article class="legalP" id="kapittel-5-paragraf-11-ledd-1">Fiskeridirektoratet kan plassere inspektører om bord i det enkelte fartøy for inspeksjonsoppdrag og observatører kan plasseres om bord for observasjon og registrering av fisket.</article></article><article class="legalArticle" data-lovdata-URL="LTI/forskrift/2002-12-13-1597/§24" data-name="§24" id="kapittel-5-paragraf-12"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Stengte områder</span></h3><article class="legalP" id="kapittel-5-paragraf-12-ledd-1">Fiskeridirektoratet kan fastsette forskrift om områdebegrensning mv. i fisket etter lodde i Barentshavet i 2002, herunder forbud mot å fiske lodde innenfor 4 nautiske mil av grunnlinjene dersom fangst ikke tilfredsstiller krav om mindre enn:<ul class="defaultList"><li data-li-identifier="-" data-name="-"><article class="listArticle" id="kapittel-5-paragraf-12-ledd-1-punkt-1"><article class="legalP" id="kapittel-5-paragraf-12-ledd-1-punkt-1-ledd-1">300 eksemplarer av artene torsk, hyse, sild og blåkveite under minstemål per tonn lodde, eller</article></article></li><li data-li-identifier="-" data-name="-"><article class="listArticle" id="kapittel-5-paragraf-12-ledd-1-punkt-2"><article class="legalP" id="kapittel-5-paragraf-12-ledd-1-punkt-2-ledd-1">35 kg torsk over minstemål per 100 tonn lodde, eller</article></article></li><li data-li-identifier="-" data-name="-"><article class="listArticle" id="kapittel-5-paragraf-12-ledd-1-punkt-3"><article class="legalP" id="kapittel-5-paragraf-12-ledd-1-punkt-3-ledd-1">10% av lodde under minstemål på 11 cm.</article></article></li></ul></article></article><article class="legalArticle" data-lovdata-URL="LTI/forskrift/2002-12-13-1597/§25" data-name="§25" id="kapittel-5-paragraf-13"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Stopp i fisket</span></h3><article class="legalP" id="kapittel-5-paragraf-13-ledd-1">Fiskeridirektoratet kan stoppe fisket når gruppekvoten eller totalkvoten er beregnet oppfisket.</article><article class="legalP" id="kapittel-5-paragraf-13-ledd-2">Fiskeridirektoratet kan stoppe fisket selv om det enkelte fartøy ikke har fisket hele fartøy-/maksimalkvoten.</article></article><article class="legalArticle" data-lovdata-URL="LTI/forskrift/2002-12-13-1597/§26" data-name="§26" id="kapittel-5-paragraf-14"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Bemyndigelse</span></h3><article class="legalP" id="kapittel-5-paragraf-14-ledd-1">Fiskeridirektoratet kan endre denne forskrift og fastsette nærmere bestemmelser som er nødvendige for å oppnå en rasjonell og hensiktsmessig utøvelse eller gjennomføring av fisket.</article></article></section><section class="section" data-name="kapVI" id="kapittel-6" data-lovdata-URL="LTI/forskrift/2002-12-13-1597/KAPITTEL_6"><h2>Kapittel VI. Straff og ikrafttredelse</h2><article class="legalArticle" data-lovdata-URL="LTI/forskrift/2002-12-13-1597/§27" data-name="§27" id="kapittel-6-paragraf-1"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Straff</span></h3><article class="legalP" id="kapittel-6-paragraf-1-ledd-1">Forsettlig eller uaktsom overtredelse av bestemmelser gitt i eller i medhold av denne forskrift straffes i henhold til lov av 3. juni 1983 nr. 40 om saltvannsfiske m.v. § 53 og lov av 26. mars 1999 nr. 15 om retten til å delta i fiske og fangst § 29. På samme måte straffes medvirkning og forsøk.</article></article><article class="legalArticle" data-lovdata-URL="LTI/forskrift/2002-12-13-1597/§28" data-name="§28" id="kapittel-6-paragraf-2"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-2-ledd-1">Denne forskrift trer i kraft 1. januar 2003 og gjelder til og med 31. desember 2003.</article></article></section></main></body></html>