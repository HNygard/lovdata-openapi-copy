<!DOCTYPE html><html lang="no"><head><title>Forskrift om endring i forskrift til lov om kirkegårder, kremasjon og gravferd (gravferdsloven).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-12-11-1672</dd><dt class="dokid">DokumentID</dt><dd class="dokid">LTI/forskrift/2002-12-11-1672</dd><dt class="ministry">Departement</dt><dd class="ministry"><ul><li>Kultur- og kirkedepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 18</dd><dt class="dateInForce">I kraft fra</dt><dd class="dateInForce">2003-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1997-01-10-16</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1996-06-07-32/§2</li><li>lov/1996-06-07-32/§4</li><li>lov/1996-06-07-32/§25</li><li>lov/1996-06-07-32/§26</li></ul></dd><dt class="dateOfPublication">Kunngjort</dt><dd class="dateOfPublication">2003-01-03</dd><dt class="journalNumber">Journalnummer</dt><dd class="journalNumber">2002-1362</dd><dt class="titleShort">Korttittel</dt><dd class="titleShort">Endr. i forskrift til gravferdsloven</dd><dt class="title">Tittel</dt><dd class="title">Forskrift om endring i forskrift til lov om kirkegårder, kremasjon og gravferd (gravferdsloven).</dd><dt class="miscInformation">Annet om dokumentet</dt><dd class="miscInformation">Fastsatt av Kultur- og kirkedepartementet 11. desember 2002 med hjemmel i lov av 7. juni 1996 nr. 32 om kirkegårder, kremasjon og gravferd (gravferdsloven) § 2, § 4, § 25 og § 26.</dd><dt class="refid">RefID</dt><dd class="refid">forskrift/2002-12-11-1672</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift til lov om kirkegårder, kremasjon og gravferd (gravferdsloven).<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2002-12-11-1672" id="dokument"><h1>Forskrift om endring i forskrift til lov om kirkegårder, kremasjon og gravferd (gravferdsloven).</h1><section class="section" data-name="kapI" id="kapittel-1" data-lovdata-URL="LTI/forskrift/2002-12-11-1672/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 10. januar 1997 nr. 16 til lov om kirkegårder, kremasjon og gravferd (gravferdsloven) gjøres følgende endringer:</article> <article class="defaultP" margin-top="true">§ 2 første ledd skal lyde:</article><article class="legalP" id="kapittel-1-ledd-2">Kommunen skal sørge for at det er tilstrekkelig areal til kirkegård og at slikt areal reguleres etter kap. VII i plan- og bygningsloven av 14. juni 1985 nr. 77. Regulert areal til ny kirkegård eller kirkegårdsutvidelse skal om mulig også omfatte en buffersone mellom kirkegårdsareal og naboskap, og det bør dessuten foretas hensiktsmessig støyskjerming. Bispedømmerådet skal som statlig fagmyndighet ha anledning til å uttale seg før kommunen gjør vedtak, jf. plan- og bygningsloven kap. VI og VII.</article> <article class="defaultP" margin-top="true">§ 5 nytt annet ledd skal lyde:</article><article class="legalP" id="kapittel-1-ledd-3">Dersom hensynet til kirkegårdsdriften gjør det nødvendig, kan hele eller deler av kirkegård stenges midlertidig for gravlegging. Berørte rettighetshavere skal så langt det er mulig varsles skriftlig i god tid og senest tre uker før slik stenging iverksettes. Bestemmelsen i § 11 første ledd gjelder tilsvarende ved midlertidig stenging.</article> <article class="defaultP" margin-top="true">§ 6 skal lyde:</article><article class="legalP" id="kapittel-1-ledd-4">Ved anlegg og utvidelse av kirkegård kreves byggetillatelse og ferdigattest etter plan- og bygningslovens bestemmelser. Godkjenning av eller uttalelse om kirkegårdsplanen fra bispedømmerådet skal følge byggesøknaden. Ferdig opparbeidet kirkegårdsareal skal godkjennes av bispedømmerådet før det tas i bruk. Bispedømmerådet skal påse at det foreligger kommunal ferdigattest og erklæring fra kirkelig fellesråd om at kirkegården er ferdigstilt i henhold til planene.</article> <article class="defaultP" margin-top="true">§ 12 tredje ledd skal lyde:</article><article class="legalP" id="kapittel-1-ledd-5">Tidligere benyttet grav kan bare brukes på nytt når det ikke finnes annet enn grove knokler og kisterester etter tidligere gravlegging. Slike rester skal graves ned i bunnen av graven før ny gravlegging. Verdigjenstander som er gravlagt med en avdød og som ikke er å regne som løse kulturminner etter lov om kulturminner av 9. juni 1978 nr. 50 § 12, skal graves ned på tilsvarende måte.</article> <article class="defaultP" margin-top="true">§ 19 annet ledd første punktum skal lyde:</article><article class="legalP" id="kapittel-1-ledd-6">Gravregister omfattes av lov av 14. april 2000 nr. 31 om behandling av personopplysninger (personopplysningsloven), og retten til innsyn i registret reguleres i lovens § 18.</article> <article class="defaultP" margin-top="true">§ 21 nytt annet ledd skal lyde:</article><article class="legalP" id="kapittel-1-ledd-7">Kirkelig fellesråd kan gi tillatelse til at navn på person påføres gravminne på en eksisterende grav et annet sted enn der vedkommende er gravlagt. Navnet må da fjernes fra det opprinnelige gravminnet.</article> <article class="defaultP" margin-top="true">§ 21 nåværende annet ledd blir nytt tredje ledd.</article> <article class="defaultP" margin-top="true">§ 24 skal lyde:</article><article class="legalP" id="kapittel-1-ledd-8">Stående gravminne i stein skal festes til fundament i stein med to 15 cm lange og 12 mm tykke syrefaste bolter.</article><article class="legalP" id="kapittel-1-ledd-9">Fundament skal ha en form og en størrelse som forhindrer at gravminnet kan veltes og skal i bunnen ha en anleggsflate som er dobbelt så bred som gravminnets tykkelse. Gravminne som er mer enn 60 cm høyt skal ha en fundamentdybde som utgjør minst 20% av gravminnets høyde over bakken. Fundament skal ikke være synlig over bakken.</article><article class="legalP" id="kapittel-1-ledd-10">Når særlige grunner tilsier det, kan kirkelig fellesråd skjerpe eller lempe kravene etter denne paragrafen.</article> <article class="defaultP" margin-top="true">§ 29 annet ledd skal lyde:</article><article class="legalP" id="kapittel-1-ledd-11">Kiste skal være forarbeidet av trevirke. Den skal ikke være lengre enn 230 cm, bredere enn 80 cm og høyere enn 60 cm inkludert håndtak og føtter. Det skal være minst fire føtter med høyde 5 cm.</article> <article class="defaultP" margin-top="true">§ 31 første ledd skal lyde:</article><article class="legalP" id="kapittel-1-ledd-12">Materialer til bruk i askeurne skal være nedbrytbare i jord innen den fredningstid som gjelder for kirkegården, og urnen skal være av slik kvalitet at den tåler vanlig håndtering og forsendelse i posten.</article> <article class="defaultP" margin-top="true">§ 32 skal lyde:</article><article class="legalP" id="kapittel-1-ledd-13">I krematorium skal det bare kremeres lik etter mennesker. Bare ett lik skal kremeres av gangen med mindre særlige grunner tilsier noe annet. Uten særskilt tillatelse fra krematoriets daglige leder kan ikke andre enn krematoriets tilsatte være tilstede ved kremasjon.</article> <article class="defaultP" margin-top="true">§ 38 skal lyde:</article><article class="legalP" id="kapittel-1-ledd-14">Kirkelig fellesråds myndighet etter forskriftene kan delegeres til daglig leder av fellesrådets virksomhet.</article></section><section class="section" data-name="kapII" id="kapittel-2" data-lovdata-URL="LTI/forskrift/2002-12-11-1672/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. januar 2003.</article></section></main></body></html>