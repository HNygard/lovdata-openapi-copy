<!DOCTYPE html><html lang="no"><head><title>Forskrift om kompensasjon for utgifter til renter til investeringer i skoleanlegg fra Den Norske Stats Husbank.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-06-06-523</dd><dt class="dokid">DokumentID</dt><dd class="dokid">LTI/forskrift/2002-06-06-523</dd><dt class="ministry">Departement</dt><dd class="ministry"><ul><li>Kommunal- og regionaldepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 6</dd><dt class="dateInForce">I kraft fra</dt><dd class="dateInForce">2002-06-06</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1946-03-01-3/§1</li><li>lov/1946-03-01-3/§21</li></ul></dd><dt class="dateOfPublication">Kunngjort</dt><dd class="dateOfPublication">2002-06-11</dd><dt class="journalNumber">Journalnummer</dt><dd class="journalNumber">2002-0479</dd><dt class="titleShort">Korttittel</dt><dd class="titleShort">Forskrift om rentekompensasjon for skoleanlegg</dd><dt class="title">Tittel</dt><dd class="title">Forskrift om kompensasjon for utgifter til renter til investeringer i skoleanlegg fra Den Norske Stats Husbank.</dd><dt class="miscInformation">Annet om dokumentet</dt><dd class="miscInformation">Fastsatt av Kommunal- og regionaldepartementet 6. juni 2002 med hjemmel i lov av 1. mars 1946 nr. 3 om Den Norske Stats Husbank § 1 og § 21.</dd><dt class="refid">RefID</dt><dd class="refid">forskrift/2002-06-06-523</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om kompensasjon for utgifter til renter til investeringer i skoleanlegg fra Den Norske Stats Husbank.<ul class="tocSubUl"><li>§ 1. Formål</li><li>§ 2. Hvem som kan få rentekompensasjon</li><li>§ 3. Hva det kan gis rentekompensasjon til</li><li>§ 4. Størrelsen på rentekompensasjonen</li><li>§ 5. Søknad og saksgang</li><li>§ 6. Særlige bestemmelser</li><li>§ 7. Nærmere retningslinjer</li><li>§ 8. Prioritering</li><li>§ 9. Sanksjoner ved mislighold</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2002-06-06-523" id="dokument"><h1>Forskrift om kompensasjon for utgifter til renter til investeringer i skoleanlegg fra Den Norske Stats Husbank.</h1><article class="legalArticle" data-lovdata-URL="LTI/forskrift/2002-06-06-523/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Rentekompensasjonen skal stimulere kommunene og fylkeskommunene til å rehabilitere, oppruste og tilrettelegge eksisterende skoleanlegg, og til å oppføre nye skolebygg der det er behov for det.</article><article class="legalP" id="paragraf-1-ledd-2">Ordningen skal bidra til å sikre at alle elever i grunnskolen og i videregående opplæring får gode læringsforhold. Funksjonshemmedes behov skal ivaretas.</article></article><article class="legalArticle" data-lovdata-URL="LTI/forskrift/2002-06-06-523/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hvem som kan få rentekompensasjon</span></h2><article class="legalP" id="paragraf-2-ledd-1">Rentekompensasjon gis kun til kommuner og fylkeskommuner.</article></article><article class="legalArticle" data-lovdata-URL="LTI/forskrift/2002-06-06-523/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hva det kan gis rentekompensasjon til</span></h2><article class="legalP" id="paragraf-3-ledd-1">Det kan gis rentekompensasjon ved investeringer til utbedring og nybygg samt bredbåndstilknytning til skolene dersom dette inngår i et aktuelt byggeprosjekt.</article><article class="legalP" id="paragraf-3-ledd-2">Det kan søkes om tilskudd til prosjekter som er påbegynt, men som blir ferdigstilt etter 1. januar 2002.</article></article><article class="legalArticle" data-lovdata-URL="LTI/forskrift/2002-06-06-523/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Størrelsen på rentekompensasjonen</span></h2><article class="legalP" id="paragraf-4-ledd-1">Den årlige bevilgningen fastsettes av Stortinget.</article><article class="legalP" id="paragraf-4-ledd-2">Fordelingen av investeringsrammen mellom kommunene, og mellom kommunene og fylkeskommunene, skjer etter en fordelingsnøkkel gitt av Utdannings- og forskningsdepartementet.</article><article class="legalP" id="paragraf-4-ledd-3">Rentekompensasjonen utbetales etterskuddsvis og beregnes på grunnlag av rentekostnader etter et tilsvarende Husbanklån på flytende rente over 20 år med 5 års avdragsfrihet.</article></article><article class="legalArticle" data-lovdata-URL="LTI/forskrift/2002-06-06-523/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søknad og saksgang</span></h2><article class="legalP" id="paragraf-5-ledd-1">Søknad om tilsagn og utbetaling av rentekompensasjonen sendes Husbanken. Husbanken organiserer søknadsmottak, og utbetaler tilskuddet innenfor de økonomiske rammer som er stilt til disposisjon.</article></article><article class="legalArticle" data-lovdata-URL="LTI/forskrift/2002-06-06-523/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Særlige bestemmelser</span></h2><article class="legalP" id="paragraf-6-ledd-1">Utforming og innredning skal følge bestemmelsene i forskrift om miljørettet helsevern i barnehager og skoler m.v. (av 1. desember 1995 nr. 928) om ikke dokumenterte dispensasjoner etter samme forskrift foreligger.</article></article><article class="legalArticle" data-lovdata-URL="LTI/forskrift/2002-06-06-523/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Nærmere retningslinjer</span></h2><article class="legalP" id="paragraf-7-ledd-1">Husbankens hovedstyre gir nærmere retningslinjer for gjennomføringen av kompensasjonsordningen.</article></article><article class="legalArticle" data-lovdata-URL="LTI/forskrift/2002-06-06-523/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Prioritering</span></h2><article class="legalP" id="paragraf-8-ledd-1">Departementet kan fastsette regler om prioritering av søknader.</article></article><article class="legalArticle" data-lovdata-URL="LTI/forskrift/2002-06-06-523/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Sanksjoner ved mislighold</span></h2><article class="legalP" id="paragraf-9-ledd-1">Dersom det avdekkes at forutsetningene for tilskuddet ikke er overholdt, kan staten redusere eller stanse utbetalingen av rentekompensasjonen, og eventuelt kreve tilbakebetaling fra den aktuelle kommunen/fylkeskommunen.</article></article><article class="legalArticle" data-lovdata-URL="LTI/forskrift/2002-06-06-523/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Forskriften trer i kraft straks.</article></article></main></body></html>