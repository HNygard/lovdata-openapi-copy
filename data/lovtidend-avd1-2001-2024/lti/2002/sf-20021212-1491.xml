<!DOCTYPE html><html lang="no"><head><title>Forskrift (Nr. 126) om bokføring og inntektsdokumentasjon for serveringssteder.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-12-12-1491</dd><dt class="dokid">DokumentID</dt><dd class="dokid">LTI/forskrift/2002-12-12-1491</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 17</dd><dt class="dateInForce">I kraft fra</dt><dd class="dateInForce">2003-04-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1969-06-19-66/§45</li><li>forskrift/1969-07-09-4338</li><li>lov/1980-06-13-24/§5-2</li><li>forskrift/2002-11-07-1476</li></ul></dd><dt class="dateOfPublication">Kunngjort</dt><dd class="dateOfPublication">2002-12-17</dd><dt class="lastupdated">Rettet</dt><dd class="lastupdated">2002-12-27 (Tittel)</dd><dt class="journalNumber">Journalnummer</dt><dd class="journalNumber">2002-1241</dd><dt class="titleShort">Korttittel</dt><dd class="titleShort">Forskrift om bokføring for serveringssteder</dd><dt class="title">Tittel</dt><dd class="title">Forskrift (Nr. 126) om bokføring og inntektsdokumentasjon for serveringssteder.</dd><dt class="miscInformation">Annet om dokumentet</dt><dd class="miscInformation">Fastsatt av Skattedirektoratet 12. desember 2002 med hjemmel i lov av 19. juni 1969 nr. 66 om merverdiavgift § 45, jf. fullmakt av 9. juli 1969 og lov av 13. juni 1980 nr. 24 om ligningsforvaltning (ligningsloven) § 5-2, jf. delegeringsvedtak av 7. november 2002 nr. 1476.</dd><dt class="refid">RefID</dt><dd class="refid">forskrift/2002-12-12-1491</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift (Nr. 126) om bokføring og inntektsdokumentasjon for serveringssteder.<ul class="tocSubUl"><li>I<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Spesifikasjon av omsetning, uttak, varekjøp og varebeholdning</li><li>§ 4. Dokumentasjon av kontantomsetning</li><li>§ 5. Systemdokumentasjon/brukerbeskrivelse for kassasystemer</li><li>§ 6. Kasseavstemming</li><li>§ 7. Prisoversikter</li><li>§ 8. Oppbevaringspliktig regnskapsmateriale</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2002-12-12-1491" id="dokument"><h1>Forskrift (Nr. 126) om bokføring og inntektsdokumentasjon for serveringssteder.</h1><section class="section" data-name="kapI" id="kapittel-1" data-lovdata-URL="LTI/forskrift/2002-12-12-1491/KAPITTEL_1"><h2 data-text-align="center">I</h2><article class="legalArticle" data-lovdata-URL="LTI/forskrift/2002-12-12-1491/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriften skal sikre god dokumentasjon av all omsetning i serveringsvirksomheter i restaurantbransjen, og bidra til at all omsetning og uttak bokføres, beskattes og avgiftsberegnes korrekt.</article></article><article class="legalArticle" data-lovdata-URL="LTI/forskrift/2002-12-12-1491/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder den som i næring driver serveringssted der det foregår servering av øl, vin eller brennevin.</article></article><article class="legalArticle" data-lovdata-URL="LTI/forskrift/2002-12-12-1491/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Spesifikasjon av omsetning, uttak, varekjøp og varebeholdning</span></h3><article class="legalP" id="kapittel-1-paragraf-3-ledd-1">Bokføringen skal innrettes slik at omsetning og uttak kan spesifiseres på varegruppene mat, øl, vin, brennevin, mineralvann, tobakk, kaffe og te og andre varer. Innkjøpte varer for videresalg skal spesifiseres på tilsvarende måte. Ved varetelling grupperes varene på samme måte som spesifikasjon av varekjøp.</article><article class="legalP" id="kapittel-1-paragraf-3-ledd-2">Eventuelle overnattingsinntekter, garderobeinntekter, inngangspenger (cover charge), automatinntekter skal spesifiseres. Annen omsetning skal spesifiseres i den grad det er nødvendig av hensyn til rapportering til skatte- og avgiftsmyndighetene.</article></article><article class="legalArticle" data-lovdata-URL="LTI/forskrift/2002-12-12-1491/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Dokumentasjon av kontantomsetning</span></h3><article class="legalP" id="kapittel-1-paragraf-4-ledd-1">Kontantomsetning skal fortløpende registreres på kassaapparat, terminal eller annet likeverdig system og dokumenteres ved daterte, nummererte summeringsstrimler (kassaruller) eller tilsvarende rapporter, med mindre annet er bestemt i denne forskrift. Summeringsstrimlene skal angi klokkeslett for hvert enkelt salg. Omsetningen må registreres på en slik måte at det klart fremgår hvilke beløp som skal avgiftsberegnes med de forskjellige merverdiavgiftssatsene.</article><article class="legalP" id="kapittel-1-paragraf-4-ledd-2">Kassaapparatet skal kunne skrive kvittering til kunden for hvert salg og beløpet som registreres skal være lett synlig for kunden med mindre det er vanskelig gjennomførbart. Kvittering skal alltid skrives ut når beløpet som registreres på kassaapparatet ikke er lett synlig.</article><article class="legalP" id="kapittel-1-paragraf-4-ledd-3">Registreringer på kassaapparatet eller terminalen skal ikke slettes eller endres uten at det tydelig fremkommer i inntektsdokumentasjonen. Korreksjonsposter skal dokumenteres med angivelse av beløp, årsak og antall korreksjoner.</article><article class="legalP" id="kapittel-1-paragraf-4-ledd-4">Ved dagens slutt skal det skrives ut summeringsstrimler (z-rapporter) med angivelse av klokkeslett for når kassaapparatet er avsluttet. Rapportene skal vise kontantomsetning fordelt på de varegrupper som er nevnt i § 3. I tillegg skal rapportene vise korreksjoner som er foretatt i løpet av dagen.</article><article class="legalP" id="kapittel-1-paragraf-4-ledd-5">Inngangspenger og garderobeavgift kan dokumenteres med gjenpart av forhåndsnummererte billetter der det klart fremgår hva kunden har betalt og hva betalingen gjelder. Billettene skal for hvert år være fortløpende nummerert. Billettsystemet må også kunne dokumentere kunder som gis fri adgang og/eller fri garderobe på grunnlag av medlemskap eller lignende. Det skal daglig utarbeides en rapport over omsetningen basert på antall solgte billetter.</article><article class="legalP" id="kapittel-1-paragraf-4-ledd-6">Inntekter fra gevinst- og underholdningsautomater skal dokumenteres med kopi av tømmebilag for automaten og faktura eller avregning fra automatens eier eller entreprenør. Tømmebilag for gevinst- og underholdningsautomater skal minst inneholde de opplysninger som det stilles krav om i forskrift til lotteriloven.</article></article><article class="legalArticle" data-lovdata-URL="LTI/forskrift/2002-12-12-1491/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Systemdokumentasjon/brukerbeskrivelse for kassasystemer</span></h3><article class="legalP" id="kapittel-1-paragraf-5-ledd-1">Det skal foreligge en lettfattelig systembeskrivelse av kassasystemets oppbygging og funksjoner. Beskrivelsen skal være på norsk, svensk, dansk eller engelsk. Skattedirektoratet kan ved enkeltvedtak gjøre unntak fra kravet til språk.</article></article><article class="legalArticle" data-lovdata-URL="LTI/forskrift/2002-12-12-1491/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Kasseavstemming</span></h3><article class="legalP" id="kapittel-1-paragraf-6-ledd-1">Det skal daglig foretas en opptelling av kontantbeholdningen i virksomheten. Beholdningen skal avstemmes mot omsetningen i henhold til rapporter som nevnt i § 4.</article><article class="legalP" id="kapittel-1-paragraf-6-ledd-2">Avstemmingen skal vises i en oppgjørsbok eller i et forhåndsnummerert løsbladsystem. Eventuelle differanser skal forklares. Oppstillingen skal dateres og signeres av den som har foretatt kassaopptelling og avstemming.</article></article><article class="legalArticle" data-lovdata-URL="LTI/forskrift/2002-12-12-1491/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Prisoversikter</span></h3><article class="legalP" id="kapittel-1-paragraf-7-ledd-1">Det skal utarbeides oversikt over priser som til enhver tid er oppkrevd. I den utstrekning trykte menyer brukes, skal disse dokumentere prisene. Det skal likeledes utarbeides oversikt over hvilke priser som brukes ved uttak til eiere, ansatte, artister og kunder.</article><article class="legalP" id="kapittel-1-paragraf-7-ledd-2">Prisoversiktene skal dateres og signeres av den som har ansvaret for å fastsette prisene.</article><article class="legalP" id="kapittel-1-paragraf-7-ledd-3">Serveringssteder som oftere enn hver uke endrer sin matmeny er unntatt fra kravet om å dokumentere priser for denne del av omsetningen.</article></article><article class="legalArticle" data-lovdata-URL="LTI/forskrift/2002-12-12-1491/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Oppbevaringspliktig regnskapsmateriale</span></h3><article class="legalP" id="kapittel-1-paragraf-8-ledd-1">Dokumentasjon som nevnt i § 4 til § 7 skal oppbevares ordnet her i landet i minst 10 år etter regnskapsårets slutt.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2002-12-12-1491/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft med virkning fra 1. april 2003.</article></section></main></body></html>