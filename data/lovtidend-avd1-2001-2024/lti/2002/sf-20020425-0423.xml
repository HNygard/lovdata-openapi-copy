<!DOCTYPE html><html lang="no"><head><title>Forskrift om arbeid og utplassering av ungdom på norske skip.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-04-25-423</dd><dt class="dokid">DokumentID</dt><dd class="dokid">LTI/forskrift/2002-04-25-423</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 5</dd><dt class="dateInForce">I kraft fra</dt><dd class="dateInForce">2002-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2000-08-31-888</li><li>forskrift/1986-02-03-232</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1975-05-30-18/§4</li><li>lov/1975-05-30-18/§40</li><li>forskrift/1986-01-31-221</li><li>forskrift/1988-12-23-1081</li><li>forskrift/1988-12-27-4321</li><li>lov/1977-06-03-50/§1</li><li>forskrift/1988-03-28-4320</li></ul></dd><dt class="dateOfPublication">Kunngjort</dt><dd class="dateOfPublication">2002-05-10</dd><dt class="journalNumber">Journalnummer</dt><dd class="journalNumber">2002-0384</dd><dt class="titleShort">Korttittel</dt><dd class="titleShort">Forskrift om arbeid av ungdom på norske skip</dd><dt class="title">Tittel</dt><dd class="title">Forskrift om arbeid og utplassering av ungdom på norske skip.</dd><dt class="miscInformation">Annet om dokumentet</dt><dd class="miscInformation">Fastsatt av Sjøfartsdirektoratet 25. april 2002 med hjemmel i sjømannslov av 30. mai 1975 nr. 18 § 4 og § 40, jf. kgl.res. av 31. januar 1986 nr. 221, kgl.res. av 23. desember 1988 nr. 1081 og delegeringsvedtak av 27. desember 1988 og lov av 3. juni 1977 nr. 50 om arbeidstiden på skip § 1 nr. 4, jf. delegeringsvedtak av 28. mars 1988, jf. EØS-avtalens vedlegg XVIII nr. 29 (direktiv 94/33/EF).</dd><dt class="refid">RefID</dt><dd class="refid">forskrift/2002-04-25-423</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om arbeid og utplassering av ungdom på norske skip.<ul class="tocSubUl"><li>Kapittel 1. Generelle bestemmelser<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Ansvar</li><li>§ 4. Fravik</li></ul></li><li>Kapittel 2. Vern av unge i arbeidet<ul class="tocSubUl"><li>§ 5. Risikovurdering og tiltak</li><li>§ 6. Helseundersøkelse</li><li>§ 7. Underrettelse av unge og foreldre/verger</li><li>§ 8. Arbeidsforbud</li></ul></li><li>Kapittel 3. Arbeidstidsbestemmelser for ungdom<ul class="tocSubUl"><li>§ 9. Arbeidstid for ungdom</li><li>§ 10. Forbud mot nattarbeid</li><li>§ 11. Hvilepauser og fritid</li><li>§ 12. Arbeid i tilfelle ulykker eller naturkatastrofer og lignende</li></ul></li><li>Kapittel 4. Tilsyn og hjemreise mv. for ungdom<ul class="tocSubUl"><li>§ 13. Tilsyn med tilpassing om bord</li><li>§ 14. Vern mot rusmidler</li><li>§ 15. Hjemreise ved manglende tilpassing</li><li>§ 16. Hjemreise for de under 18 år</li></ul></li><li>Kapittel 5. Spesielle regler for utplassering av ungdom i praktisk arbeid i innenriks fart<ul class="tocSubUl"><li>§ 17. Vilkår for utplassering</li><li>§ 18. Alminnelige bestemmelser ved utplassering</li><li>§ 19. Plikter og rettigheter for utplassert ungdom</li><li>§ 20. Skipsførers spesielle plikter</li><li>§ 21. Rederiets plikter og rettigheter</li><li>§ 22. Utplasseringsinstitusjonens ansvar</li></ul></li><li>Kapittel 6. Avsluttende bestemmelser<ul class="tocSubUl"><li>§ 23. Straff</li><li>§ 24. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2002-04-25-423" id="dokument"><h1>Forskrift om arbeid og utplassering av ungdom på norske skip.</h1><section class="section" data-name="kap1" id="kapittel-1" data-lovdata-URL="LTI/forskrift/2002-04-25-423/KAPITTEL_1"><h2>Kapittel 1. Generelle bestemmelser</h2><article class="legalArticle" data-lovdata-URL="LTI/forskrift/2002-04-25-423/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Bestemmelsene i denne forskrift gjelder for arbeid, og arbeid som er ledd i lærlingkontrakter eller videregående opplæring, som utføres av ungdom under 18 år på norske skip, herunder fiske- og fangstfartøy.</article><article class="legalP" id="kapittel-1-paragraf-1-ledd-2">Forskriften gjelder tilsvarende for ungdom som har fylt 14 år og er utplassert i arbeid på skip i innenriks fart som ledd i skolegang eller praktisk yrkesorientering.</article><article class="legalP" id="kapittel-1-paragraf-1-ledd-3">Bestemmelsene i denne forskrift kommer i tillegg til de generelle bestemmelser i forskrift av 4. august 2000 nr. 808 om arbeidsmiljø, sikkerhet og helse for arbeidstakere på skip, og lov av 3. juni 1977 nr. 50 om arbeidstiden på skip.</article></article><article class="legalArticle" data-lovdata-URL="LTI/forskrift/2002-04-25-423/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">I denne forskrift betyr:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">ungdom eller unge; enhver arbeidstaker som er under 18 år.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">utplassering i arbeid på skip i innenriks fart som ledd i skolegang eller praktisk yrkesorientering, når arbeidet ikke kan være til skade for deres helse eller utvikling; grunnskolens praksisordninger i arbeidslivet eller Aetats yrkesorienterende programmer.</article></article></li></ul></article></article><article class="legalArticle" data-lovdata-URL="LTI/forskrift/2002-04-25-423/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Ansvar</span></h3><article class="legalP" id="kapittel-1-paragraf-3-ledd-1">Skipsfører og rederiet har ansvar for at arbeidet blir utført i samsvar med bestemmelsene i denne forskrift. Arbeidstakerne skal medvirke ved gjennomføring av denne forskrift.</article></article><article class="legalArticle" data-lovdata-URL="LTI/forskrift/2002-04-25-423/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Fravik</span></h3><article class="legalP" id="kapittel-1-paragraf-4-ledd-1">Sjøfartsdirektoratet kan etter skriftlig søknad i enkelttilfeller fravike bestemmelsene i denne forskrift slik det er bestemt i § 8, tredje ledd, § 9, sjuende ledd, § 10, tredje ledd og § 11, fjerde ledd når det er helse- og sikkerhetsmessig forsvarlig. De bestemmelser som kan fravikes ved dispensasjon er ikke bindende for arbeid som er ledd i godkjente lærlingkontrakter eller videregående opplæring.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2002-04-25-423/KAPITTEL_2"><h2>Kapittel 2. Vern av unge i arbeidet</h2><article class="legalArticle" data-lovdata-URL="LTI/forskrift/2002-04-25-423/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Risikovurdering og tiltak</span></h3><article class="legalP" id="kapittel-2-paragraf-1-ledd-1">Skipsfører og/eller rederiet skal forut for inngåelse av ansettelsesavtale eller ved vesentlige endringer av arbeidsforholdene sørge for at det blir vurdert om påvirkninger i arbeidsmiljøet kan gi risiko for skade på unge arbeidstakere.</article><article class="legalP" id="kapittel-2-paragraf-1-ledd-2">Det skal under denne vurderingen tas hensyn til den særlige risiko som skyldes ungdoms manglende erfaring, manglende bevissthet om eksisterende eller mulig risiko eller det forhold at de ikke er fullt utviklet.</article><article class="legalP" id="kapittel-2-paragraf-1-ledd-3">Vurderingen skal særlig vedrøre følgende forhold:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-3-punkt-1"><article class="legalP" id="kapittel-2-paragraf-1-ledd-3-punkt-1-ledd-1">arbeidsstedets og arbeidsplassens utstyr og innretning,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-3-punkt-2"><article class="legalP" id="kapittel-2-paragraf-1-ledd-3-punkt-2-ledd-1">arten, graden og varigheten av utsettelsen for fysiske, biologiske og kjemiske faktorer,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-ledd-3-punkt-3"><article class="legalP" id="kapittel-2-paragraf-1-ledd-3-punkt-3-ledd-1">utformingen, valget og anvendelsen av arbeidsutstyr,</article></article></li><li data-li-identifier="d)" data-name="d)"><article class="listArticle" id="kapittel-2-paragraf-1-ledd-3-punkt-4"><article class="legalP" id="kapittel-2-paragraf-1-ledd-3-punkt-4-ledd-1">organiseringen av arbeidet,</article></article></li><li data-li-identifier="e)" data-name="e)"><article class="listArticle" id="kapittel-2-paragraf-1-ledd-3-punkt-5"><article class="legalP" id="kapittel-2-paragraf-1-ledd-3-punkt-5-ledd-1">de unges nivå med hensyn til opplæring og instruksjon.</article></article></li></ul></article><article class="legalP" id="kapittel-2-paragraf-1-ledd-4">Avdekker vurderingen at ungdom utsettes for risiko skal skipsfører og/eller rederi iverksette det nødvendige for å ivareta de unges sikkerhet og helse.</article></article><article class="legalArticle" data-lovdata-URL="LTI/forskrift/2002-04-25-423/§6" data-name="§6" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Helseundersøkelse</span></h3><article class="legalP" id="kapittel-2-paragraf-2-ledd-1">Viser risikovurderingen som nevnt i § 5 at det er risiko for, eller er det grunn til å tro, at ungdom har vært utsatt for noe som kan ha betydning for deres sikkerhet, fysiske eller psykiske helse eller utvikling skal de regelmessig undergis hensiktsmessig legeundersøkelse. Rederiet bærer utgiftene ved en slik helseundersøkelse.</article></article><article class="legalArticle" data-lovdata-URL="LTI/forskrift/2002-04-25-423/§7" data-name="§7" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Underrettelse av unge og foreldre/verger</span></h3><article class="legalP" id="kapittel-2-paragraf-3-ledd-1">Skipsføreren/rederiet plikter å informere de unge om de forhold vurderingen som nevnt i § 5 avdekker samt hvilke sikkerhetstiltak som er iverksatt for å ivareta de unges sikkerhet og helse. Tilsvarende informasjon har de unges foreldre eller verger krav på.</article></article><article class="legalArticle" data-lovdata-URL="LTI/forskrift/2002-04-25-423/§8" data-name="§8" id="kapittel-2-paragraf-4"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Arbeidsforbud</span></h3><article class="legalP" id="kapittel-2-paragraf-4-ledd-1">Ungdom skal ikke utføre arbeid som:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-4-ledd-1-punkt-1"><article class="legalP" id="kapittel-2-paragraf-4-ledd-1-punkt-1-ledd-1">objektivt sett overstiger deres fysiske eller psykiske yteevne,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-4-ledd-1-punkt-2"><article class="legalP" id="kapittel-2-paragraf-4-ledd-1-punkt-2-ledd-1">medfører skadelig utsettelse for giftige eller kreftfremkallende faktorer, faktorer som forårsaker arvelige eller genetiske skader, faktorer som forårsaker fosterskader, eller faktorer som på annen måte kan forårsake kroniske skader for mennesker,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-4-ledd-1-punkt-3"><article class="legalP" id="kapittel-2-paragraf-4-ledd-1-punkt-3-ledd-1">medfører utsettelse for skadelig stråling,</article></article></li><li data-li-identifier="d)" data-name="d)"><article class="listArticle" id="kapittel-2-paragraf-4-ledd-1-punkt-4"><article class="legalP" id="kapittel-2-paragraf-4-ledd-1-punkt-4-ledd-1">som innebærer ulykkesrisiko, som ungdom må antas ikke å kunne være kjent med eller avverge på grunn av manglende kjennskap til sikkerhetsaspektene eller manglende erfaring eller øvelse, eller</article></article></li><li data-li-identifier="e)" data-name="e)"><article class="listArticle" id="kapittel-2-paragraf-4-ledd-1-punkt-5"><article class="legalP" id="kapittel-2-paragraf-4-ledd-1-punkt-5-ledd-1">på grunn av ekstrem kulde eller varme eller på grunn av støy eller rystelser bringer deres helse i fare.</article></article></li></ul></article><article class="legalP" id="kapittel-2-paragraf-4-ledd-2">Følgende ikke uttømmende liste er retningsgivende for hva slags arbeid som ikke kan utføres av ungdom:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-4-ledd-2-punkt-1"><article class="legalP" id="kapittel-2-paragraf-4-ledd-2-punkt-1-ledd-1">arbeid som medfører utsettelse for ioniserende stråling,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-4-ledd-2-punkt-2"><article class="legalP" id="kapittel-2-paragraf-4-ledd-2-punkt-2-ledd-1">arbeid i hyperbarisk atmosfære, f.eks. i trykkamre og ved dykking,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-4-ledd-2-punkt-3"><article class="legalP" id="kapittel-2-paragraf-4-ledd-2-punkt-3-ledd-1">arbeid som medfører utsettelse for biologiske faktorer som kan fremkalle alvorlig sykdom eller på annen måte være farlig for ungdom,</article></article></li><li data-li-identifier="d)" data-name="d)"><article class="listArticle" id="kapittel-2-paragraf-4-ledd-2-punkt-4"><article class="legalP" id="kapittel-2-paragraf-4-ledd-2-punkt-4-ledd-1">arbeid med stoffer og produkter som er klassifisert som giftige (T), svært giftige (Tx), etsende eller eksplosive,</article></article></li><li data-li-identifier="e)" data-name="e)"><article class="listArticle" id="kapittel-2-paragraf-4-ledd-2-punkt-5"><article class="legalP" id="kapittel-2-paragraf-4-ledd-2-punkt-5-ledd-1">arbeid med stoffer og produkter som er klassifisert som skadelige (Xn) og som har en eller flere av følgende risikoadvarsler: <ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-4-ledd-2-punkt-5-ledd-1-punkt-1"><article class="legalP" id="kapittel-2-paragraf-4-ledd-2-punkt-5-ledd-1-punkt-1-ledd-1">fare for uhelbredelig skadevirkning,</article></article></li><li data-li-identifier="2." data-name="2."><article class="listArticle" id="kapittel-2-paragraf-4-ledd-2-punkt-5-ledd-1-punkt-2"><article class="legalP" id="kapittel-2-paragraf-4-ledd-2-punkt-5-ledd-1-punkt-2-ledd-1">mulig fare for uhelbredelig skadevirkning,</article></article></li><li data-li-identifier="3." data-name="3."><article class="listArticle" id="kapittel-2-paragraf-4-ledd-2-punkt-5-ledd-1-punkt-3"><article class="legalP" id="kapittel-2-paragraf-4-ledd-2-punkt-5-ledd-1-punkt-3-ledd-1">kan forårsake allergi ved innånding eller hudkontakt,</article></article></li><li data-li-identifier="4." data-name="4."><article class="listArticle" id="kapittel-2-paragraf-4-ledd-2-punkt-5-ledd-1-punkt-4"><article class="legalP" id="kapittel-2-paragraf-4-ledd-2-punkt-5-ledd-1-punkt-4-ledd-1">fare for kreft,</article></article></li><li data-li-identifier="5." data-name="5."><article class="listArticle" id="kapittel-2-paragraf-4-ledd-2-punkt-5-ledd-1-punkt-5"><article class="legalP" id="kapittel-2-paragraf-4-ledd-2-punkt-5-ledd-1-punkt-5-ledd-1">fare for arvelige skader,</article></article></li><li data-li-identifier="6." data-name="6."><article class="listArticle" id="kapittel-2-paragraf-4-ledd-2-punkt-5-ledd-1-punkt-6"><article class="legalP" id="kapittel-2-paragraf-4-ledd-2-punkt-5-ledd-1-punkt-6-ledd-1">kan svekke fruktbarheten,</article></article></li><li data-li-identifier="7." data-name="7."><article class="listArticle" id="kapittel-2-paragraf-4-ledd-2-punkt-5-ledd-1-punkt-7"><article class="legalP" id="kapittel-2-paragraf-4-ledd-2-punkt-5-ledd-1-punkt-7-ledd-1">kan forårsake fosterskader,</article></article></li></ul></article></article></li><li data-li-identifier="f)" data-name="f)"><article class="listArticle" id="kapittel-2-paragraf-4-ledd-2-punkt-6"><article class="legalP" id="kapittel-2-paragraf-4-ledd-2-punkt-6-ledd-1">arbeid med stoffer og produkter som er klassifisert som irriterende (Xi) og som har en eller flere av følgende risikosetninger: <ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-4-ledd-2-punkt-6-ledd-1-punkt-1"><article class="legalP" id="kapittel-2-paragraf-4-ledd-2-punkt-6-ledd-1-punkt-1-ledd-1">ekstremt brannfarlig,</article></article></li><li data-li-identifier="2." data-name="2."><article class="listArticle" id="kapittel-2-paragraf-4-ledd-2-punkt-6-ledd-1-punkt-2"><article class="legalP" id="kapittel-2-paragraf-4-ledd-2-punkt-6-ledd-1-punkt-2-ledd-1">kan forårsake allergi ved innånding,</article></article></li><li data-li-identifier="3." data-name="3."><article class="listArticle" id="kapittel-2-paragraf-4-ledd-2-punkt-6-ledd-1-punkt-3"><article class="legalP" id="kapittel-2-paragraf-4-ledd-2-punkt-6-ledd-1-punkt-3-ledd-1">kan forårsake allergi ved hudkontakt,</article></article></li></ul></article></article></li><li data-li-identifier="g)" data-name="g)"><article class="listArticle" id="kapittel-2-paragraf-4-ledd-2-punkt-7"><article class="legalP" id="kapittel-2-paragraf-4-ledd-2-punkt-7-ledd-1">arbeid med stoffer og preparater som er kreftfremkallende,</article></article></li><li data-li-identifier="h)" data-name="h)"><article class="listArticle" id="kapittel-2-paragraf-4-ledd-2-punkt-8"><article class="legalP" id="kapittel-2-paragraf-4-ledd-2-punkt-8-ledd-1">arbeid med bly og blyforbindelser,</article></article></li><li data-li-identifier="i)" data-name="i)"><article class="listArticle" id="kapittel-2-paragraf-4-ledd-2-punkt-9"><article class="legalP" id="kapittel-2-paragraf-4-ledd-2-punkt-9-ledd-1">arbeid med fremstilling og håndtering av redskap, fyrverkeri og objekter som inneholder sprengstoff,</article></article></li><li data-li-identifier="j)" data-name="j)"><article class="listArticle" id="kapittel-2-paragraf-4-ledd-2-punkt-10"><article class="legalP" id="kapittel-2-paragraf-4-ledd-2-punkt-10-ledd-1">arbeid som innebærer håndtering av utstyr til produksjon, oppbevaring eller anvendelse av komprimerte, flytende eller oppløste gasser,</article></article></li><li data-li-identifier="k)" data-name="k)"><article class="listArticle" id="kapittel-2-paragraf-4-ledd-2-punkt-11"><article class="legalP" id="kapittel-2-paragraf-4-ledd-2-punkt-11-ledd-1">arbeid som innebærer risiko for høyspenning.</article></article></li></ul></article><article class="legalP" id="kapittel-2-paragraf-4-ledd-3">Sjøfartsdirektoratet kan fravike bestemmelsene i denne paragraf hvis dette er nødvendig av hensyn til den yrkesmessige utdanning for ungdom, og arbeidet skjer under tilsyn av skipsfører, den denne har delegert ansvaret til eller et verneombud.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2002-04-25-423/KAPITTEL_3"><h2>Kapittel 3. Arbeidstidsbestemmelser for ungdom</h2><article class="legalArticle" data-lovdata-URL="LTI/forskrift/2002-04-25-423/§9" data-name="§9" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Arbeidstid for ungdom</span></h3><article class="legalP" id="kapittel-3-paragraf-1-ledd-1">Arbeidstiden for ungdom skal være slik at den ikke hindrer skolegang de trenger for sin utdanning, eller hindrer dem i å dra nytte av undervisningen.</article><article class="legalP" id="kapittel-3-paragraf-1-ledd-2">For ungdom som er under 15 år eller skolepliktig, må den alminnelige arbeidstid ikke overstige 2 timer i døgnet og 12 timer i uken. På undervisningsfrie dager kan arbeidstiden heves til 7 timer i døgnet. I skolefrie perioder på minst én uke kan arbeidstiden heves til 7 timer i døgnet og 35 timer i uken.</article><article class="legalP" id="kapittel-3-paragraf-1-ledd-3">For ungdom som er under 15 år eller skolepliktig, og som arbeider som ledd i ordning med vekslende teoretisk og/eller praktisk utdanning, må arbeids- og skoletid til sammen ikke overstige 8 timer i døgnet eller 40 timer i uken.</article><article class="legalP" id="kapittel-3-paragraf-1-ledd-4">For ungdom som er fylt 15 år og som ikke er skolepliktig, må den alminnelige arbeidstiden ikke overskride 8 timer i døgnet eller 40 timer i uken.</article><article class="legalP" id="kapittel-3-paragraf-1-ledd-5">Ved tilsetting hos flere arbeidsgivere skal arbeidstiden etter de tre foregående ledd legges sammen. Arbeidsgiver skal skaffe seg kjennskap til ungdoms skoletid og arbeidstid hos andre arbeidsgivere.</article><article class="legalP" id="kapittel-3-paragraf-1-ledd-6">Ungdom under 18 år må ikke nyttes til overtidsarbeid.</article><article class="legalP" id="kapittel-3-paragraf-1-ledd-7">Sjøfartsdirektoratet kan fravike tredje og fjerde ledd i denne paragraf når det er helse- og sikkerhetsmessig forsvarlig.</article></article><article class="legalArticle" data-lovdata-URL="LTI/forskrift/2002-04-25-423/§10" data-name="§10" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Forbud mot nattarbeid</span></h3><article class="legalP" id="kapittel-3-paragraf-2-ledd-1">Ungdom under 18 år må ikke arbeide mellom klokken 2000 og klokken 0800 i større utstrekning enn at vedkommende får minst 9 timers sammenhengende fritid i dette tidsrom. Dette gjelder dog ikke arbeid som nevnt i lov om arbeidstid på skip § 7 nr. 1.</article><article class="legalP" id="kapittel-3-paragraf-2-ledd-2">På fiskefartøy skal følgende regler gjelde: Ungdom som er under 15 år eller er skolepliktig skal ha sammenhengende arbeidsfri mellom klokken 2000 og klokken 0600. Ungdom mellom 15 og 18 år skal ha en sammenhengende arbeidsfri periode mellom klokken 2200 og 0600 eller mellom klokken 2300 og 0700.</article><article class="legalP" id="kapittel-3-paragraf-2-ledd-3">Sjøfartsdirektoratet kan dispensere fra forbudet mot nattarbeid for ungdom som har fylt 15 år og som ikke er skolepliktige når dette er nødvendig for deres yrkesopplæring og det skjer under tilsyn av skipsfører, den denne har delegert ansvaret til eller et verneombud.</article><article class="legalP" id="kapittel-3-paragraf-2-ledd-4">Før ungdom settes til nattarbeid, og deretter med jevne mellomrom, skal de tilbys helseundersøkelse og vurdering av sin arbeidsevne, med mindre de bare unntaksvis arbeider i det tidsrommet nattarbeid er forbudt. Rederiet bærer utgiftene ved slik helseundersøkelse.</article></article><article class="legalArticle" data-lovdata-URL="LTI/forskrift/2002-04-25-423/§11" data-name="§11" id="kapittel-3-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Hvilepauser og fritid</span></h3><article class="legalP" id="kapittel-3-paragraf-3-ledd-1">Ungdom under 18 år skal ha en pause på minst 30 minutter, om mulig sammenhengende dersom den daglige arbeidstid overstiger 4 1/2 time.</article><article class="legalP" id="kapittel-3-paragraf-3-ledd-2">Ungdom som er under 15 år eller er skolepliktig, skal ha en sammenhengende hvileperiode mellom to arbeidsperioder på minst 14 timer. Ungdom som har fylt 15 år og som ikke er skolepliktig, skal ha en sammenhengende hvileperiode på minst 12 timer mellom to arbeidsperioder.</article><article class="legalP" id="kapittel-3-paragraf-3-ledd-3">Ungdom som er under 18 år skal ha en sammenhengende ukentlig fritid på minst 36 timer. Fritiden skal så vidt mulig omfatte søn- eller helligdag.</article><article class="legalP" id="kapittel-3-paragraf-3-ledd-4">Sjøfartsdirektoratet kan etter søknad dispensere fra bestemmelsene om hviletid og fritid i første – tredje ledd dersom det er nødvendig for de unges yrkesopplæring.</article></article><article class="legalArticle" data-lovdata-URL="LTI/forskrift/2002-04-25-423/§12" data-name="§12" id="kapittel-3-paragraf-4"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Arbeid i tilfelle ulykker eller naturkatastrofer og lignende</span></h3><article class="legalP" id="kapittel-3-paragraf-4-ledd-1">Ovennevnte begrensninger i arbeidstid for ungdom som er fylt 15 år og som ikke er skolepliktig gjelder ikke arbeid som nevnt i lov om arbeidstid på skip § 7 nr. 1.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2002-04-25-423/KAPITTEL_4"><h2>Kapittel 4. Tilsyn og hjemreise mv. for ungdom</h2><article class="legalArticle" data-lovdata-URL="LTI/forskrift/2002-04-25-423/§13" data-name="§13" id="kapittel-4-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Tilsyn med tilpassing om bord</span></h3><article class="legalP" id="kapittel-4-paragraf-1-ledd-1">Skipsføreren skal føre et spesielt tilsyn med hvordan personer under 18 år tilpasser seg forholdene om bord og i havn. Om nødvendig skal skipsføreren sørge for at det utpekes en egen kontaktperson for slik ungdom.</article><article class="legalP" id="kapittel-4-paragraf-1-ledd-2">Har skipsfører i utenriksfart grunn til å tro at det hos slik ungdom er inntrådt fysiske eller psykiske forstyrrelser som antas å gjøre det utilrådelig at vedkommende fortsetter tjenesten, skal skipsføreren etter å ha undersøkt forholdene bringe tjenesteforholdet om bord til opphør og fatte beslutning om hjemsendelse av den unge. Før skipsfører fatter slik beslutning skal han om mulig rådføre seg med lege.</article></article><article class="legalArticle" data-lovdata-URL="LTI/forskrift/2002-04-25-423/§14" data-name="§14" id="kapittel-4-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Vern mot rusmidler</span></h3><article class="legalP" id="kapittel-4-paragraf-2-ledd-1">Forbud i lov av 2. juni 1989 nr. 27 om omsetning av alkoholholdig drikk m.v. mot salg eller skjenking av rusdrikk, gjelder tilsvarende for ungdom under 18 år som er tilsatt på norske skip.</article><article class="legalP" id="kapittel-4-paragraf-2-ledd-2">Finner skipsføreren at slik ungdom i utenriks fart misbruker eller er i ferd med å utvikle et avhengighetsforhold til alkohol eller andre rusmidler, skal skipsføreren etter å ha undersøkt forholdene bringe tjenesteforholdet om bord til opphør og fatte beslutning om hjemsendelse av den unge. Før skipsfører fatter slik beslutning skal han om mulig rådføre seg med lege.</article></article><article class="legalArticle" data-lovdata-URL="LTI/forskrift/2002-04-25-423/§15" data-name="§15" id="kapittel-4-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Hjemreise ved manglende tilpassing</span></h3><article class="legalP" id="kapittel-4-paragraf-3-ledd-1">Blir tjenesteforholdet om bord brakt til opphør som nevnt i § 13, annet ledd og § 14, annet ledd, skal utgiftene ved reise til bostedet dekkes av staten hvis den unge ikke har rett til fri hjemreise etter andre bestemmelser. Dersom den unge ikke er bosatt i Norge, skal utgiftene til hjemreise dekkes av rederiet.</article><article class="legalP" id="kapittel-4-paragraf-3-ledd-2">Ved beslutning om hjemsendelse av ungdom som nevnt i § 13, annet ledd og § 14, annet ledd, skal det såvidt mulig holdes avhør som fastsatt i sjømannsloven § 16. Protokoll eller journalutdrag fra slikt avhør skal sammen med andre saksdokumenter sendes Sjøfartsdirektoratet. Disse dokumenter og eventuell senere fremstilling av den unge for autorisert sjømannslege vil gi grunnlag for dyktighets- eller udyktighetserklæring for videre tjeneste til sjøs. Dersom denne legeundersøkelse viser at den unge var arbeidsudyktig ved fratredelse får bestemmelsene i sjømannsloven § 28 tilsvarende anvendelse.</article></article><article class="legalArticle" data-lovdata-URL="LTI/forskrift/2002-04-25-423/§16" data-name="§16" id="kapittel-4-paragraf-4"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Hjemreise for de under 18 år</span></h3><article class="legalP" id="kapittel-4-paragraf-4-ledd-1">Ungdom som ved vanlig opphør av tjenesteforholdet er under 18 år ved fratredelse i utlandet, skal hjemsendes. Rederiet dekker utgiftene til reise med underhold til bostedet, hvis ikke staten skal dekke utgiftene etter andre bestemmelser.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2002-04-25-423/KAPITTEL_5"><h2>Kapittel 5. Spesielle regler for utplassering av ungdom i praktisk arbeid i innenriks fart</h2><article class="legalArticle" data-lovdata-URL="LTI/forskrift/2002-04-25-423/§17" data-name="§17" id="kapittel-5-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Vilkår for utplassering</span></h3><article class="legalP" id="kapittel-5-paragraf-1-ledd-1">Ungdom som har fylt 14 år kan utplasseres til arbeid på skip i innenriks fart som ledd i skolegang eller praktisk yrkesorientering dersom:<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-1-ledd-1-punkt-1"><article class="legalP" id="kapittel-5-paragraf-1-ledd-1-punkt-1-ledd-1">arbeidet ikke kan være til skade for deres helse eller utvikling eller</article></article></li><li data-li-identifier="b)" data-name="b)"><article class="listArticle" id="kapittel-5-paragraf-1-ledd-1-punkt-2"><article class="legalP" id="kapittel-5-paragraf-1-ledd-1-punkt-2-ledd-1">utplasseringen skjer som ledd i gjennomføringen av grunnskolens praksisordninger i arbeidslivet eller Aetats yrkesorienterende programmer.</article></article></li></ul></article></article><article class="legalArticle" data-lovdata-URL="LTI/forskrift/2002-04-25-423/§18" data-name="§18" id="kapittel-5-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Alminnelige bestemmelser ved utplassering</span></h3><article class="legalP" id="kapittel-5-paragraf-2-ledd-1">Ungdom utplassert til arbeid om bord skal ikke inngå i skipets besetning.</article><article class="legalP" id="kapittel-5-paragraf-2-ledd-2">Ungdom som skal utplasseres i tre måneder eller lenger, skal legeundersøkes før utplassering tar til, jf. sjømannslovens § 26.</article><article class="legalP" id="kapittel-5-paragraf-2-ledd-3">Sjømannslovens § 47 om erstatning for tapte eiendeler gis tilsvarende anvendelse. Forøvrig avgjøres spørsmål om erstatning ved skade eller tap etter vanlige erstatningsregler.</article></article><article class="legalArticle" data-lovdata-URL="LTI/forskrift/2002-04-25-423/§19" data-name="§19" id="kapittel-5-paragraf-3"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Plikter og rettigheter for utplassert ungdom</span></h3><article class="legalP" id="kapittel-5-paragraf-3-ledd-1">De unge skal følge de ordensregler som gjelder om bord, og behandle andre ombordværende på en sømmelig måte. De kan ta med seg ting til personlig bruk om bord i et rimelig omfang.</article><article class="legalP" id="kapittel-5-paragraf-3-ledd-2">De unge skal utføre arbeidet etter beste evne i samsvar med instrukser. De skal bruke verneutstyr og ellers medvirke til å hindre ulykker og helseskader. Videre plikter de unge å innrette sin fritid slik at de er uthvilte og forøvrig i stand til å utføre sitt arbeid.</article><article class="legalP" id="kapittel-5-paragraf-3-ledd-3">Under skipets opphold i havn har den unge normalt rett til å gå i land i sin fritid om dagen og vanlig kveldstid. Skipsføreren avgjør om den unge kan gå i land. Ved avgjørelsen skal det tas hensyn til skipets avgang, den enkelte unges alder, modenhet og pålitelighet, forholdene i havnen og andre forhold av betydning. Skipsføreren skal fastsette tid når den unge skal være ombord.</article></article><article class="legalArticle" data-lovdata-URL="LTI/forskrift/2002-04-25-423/§20" data-name="§20" id="kapittel-5-paragraf-4"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Skipsførers spesielle plikter</span></h3><article class="legalP" id="kapittel-5-paragraf-4-ledd-1">Skipsføreren skal sørge for at det opprettes egen personkontakt for den unge, jf. § 13, første ledd.</article><article class="legalP" id="kapittel-5-paragraf-4-ledd-2">Skipsføreren skal sørge for at den unge hjemsendes hvis han finner det utilrådelig at den unge fortsetter praksisperioden ut som følge av sykdom, skade, tilpassing eller andre forhold av betydning, jf. § 13 og § 14. Når forholdene tillater det skal avgjørelse om slik hjemsendelse skje i samarbeid med den ansvarlige institusjon for utplasseringen. Skipsføreren er ansvarlig for at den unge ledsages ved slik hjemsendelse.</article><article class="legalP" id="kapittel-5-paragraf-4-ledd-3">Skipsføreren skal sørge for at de unge får samme kost og har sunnhetsforhold som skipets besetning.</article></article><article class="legalArticle" data-lovdata-URL="LTI/forskrift/2002-04-25-423/§21" data-name="§21" id="kapittel-5-paragraf-5"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Rederiets plikter og rettigheter</span></h3><article class="legalP" id="kapittel-5-paragraf-5-ledd-1">Rederier som deltar i en utplasseringsordning plikter å legge forholdene til rette om bord i skip hvor praksisen skal finne sted.</article><article class="legalP" id="kapittel-5-paragraf-5-ledd-2">Rederiet har rett til uten begrunnelse å nekte å ta i mot en ungdom for utplassering.</article></article><article class="legalArticle" data-lovdata-URL="LTI/forskrift/2002-04-25-423/§22" data-name="§22" id="kapittel-5-paragraf-6"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Utplasseringsinstitusjonens ansvar</span></h3><article class="legalP" id="kapittel-5-paragraf-6-ledd-1">Den institusjon som leder utplasseringen, er ansvarlig for at skriftlig tillatelse er innhentet fra den unges foresatte i god tid før praksisen finner sted.</article><article class="legalP" id="kapittel-5-paragraf-6-ledd-2">Institusjonen skal sørge for at reise til og fra skipet skjer under trygge forhold, og om nødvendig sørge for ledsager, jf. § 20, tredje ledd.</article><article class="legalP" id="kapittel-5-paragraf-6-ledd-3">Institusjonen skal sørge for nødvendig forsikringsdekning i forbindelse med utplasseringen.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2002-04-25-423/KAPITTEL_6"><h2>Kapittel 6. Avsluttende bestemmelser</h2><article class="legalArticle" data-lovdata-URL="LTI/forskrift/2002-04-25-423/§23" data-name="§23" id="kapittel-6-paragraf-1"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Straff</span></h3><article class="legalP" id="kapittel-6-paragraf-1-ledd-1">Forsettlig eller uaktsom overtredelse av bestemmelsene i denne forskrift straffes med bøter eller med fengsel inntil tre måneder i henhold til Almindelig borgerlig straffelov av 22. mai 1902 nr. 10 § 416 dersom ikke strengere straff kommer til anvendelse i henhold til annen lovbestemmelse.</article></article><article class="legalArticle" data-lovdata-URL="LTI/forskrift/2002-04-25-423/§24" data-name="§24" id="kapittel-6-paragraf-2"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-2-ledd-1">Denne forskrift trer i kraft 1. juli 2002. Fra samme tid oppheves forskrift av 31. august 2000 nr. 888 om arbeid av ungdom på norske skip og forskrift av 3. februar 1986 nr. 232 om utplassering av ungdom i praktisk arbeid i innenriks fart.</article></article></section></main></body></html>