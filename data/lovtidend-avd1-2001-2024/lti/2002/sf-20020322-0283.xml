<!DOCTYPE html><html lang="no"><head><title>Forskrift om produksjonstilskudd i jordbruket.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-03-22-283</dd><dt class="dokid">DokumentID</dt><dd class="dokid">LTI/forskrift/2002-03-22-283</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 3</dd><dt class="dateInForce">I kraft fra</dt><dd class="dateInForce">2002-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-07-01-782</li><li>forskrift/1999-07-01-784</li><li>forskrift/1999-07-01-785</li><li>forskrift/1999-07-01-786</li><li>forskrift/1999-07-01-787</li><li>forskrift/1999-07-01-788</li><li>forskrift/1999-07-01-789</li><li>forskrift/1999-11-15-1173</li><li>forskrift/2000-11-27-1682</li><li>forskrift/2001-07-02-980</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§3</li><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">2002-03-26</dd><dt class="journalNumber">Journalnummer</dt><dd class="journalNumber">2002-0278</dd><dt class="titleShort">Korttittel</dt><dd class="titleShort">Forskrift om produksjonstilskudd i jordbruket</dd><dt class="title">Tittel</dt><dd class="title">Forskrift om produksjonstilskudd i jordbruket.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 22. mars 2002 med hjemmel i lov av 12. mai 1995 nr. 23 om jord (jordlova) § 3 og § 18, og etter samråd med Norges Bondelag og Norsk Bonde- og Småbrukarlag.</dd><dt class="refid">RefID</dt><dd class="refid">forskrift/2002-03-22-283</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om produksjonstilskudd i jordbruket.<ul class="tocSubUl"><li>§ 1. Formål</li><li>§ 2. Produksjonstilskuddet</li><li>§ 3. Grunnvilkår</li><li>§ 4. Begrensninger som følge av eierforhold mv.</li><li>§ 5. Tilskudd til jordbruksareal</li><li>§ 6. Tilskudd til husdyr</li><li>§ 7. Kulturlandskapskrav</li><li>§ 8. Søknad og utbetaling</li><li>§ 9. Administrasjon, dispensasjon og klage</li><li>§ 10. Opplysningsplikt og kontroll</li><li>§ 11. Avkorting ved regelverksbrudd</li><li>§ 12. Avkorting ved feilopplysninger</li><li>§ 13. Beregning og innkreving av avkortingsbeløp mv.</li><li>§ 14. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2002-03-22-283" id="dokument"><h1>Forskrift om produksjonstilskudd i jordbruket.</h1><article class="legalArticle" data-lovdata-URL="LTI/forskrift/2002-03-22-283/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med produksjonstilskudd i jordbruket er å bidra til et aktivt og bærekraftig jordbruk innenfor de målsettinger Stortinget har trukket opp.</article></article><article class="legalArticle" data-lovdata-URL="LTI/forskrift/2002-03-22-283/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Produksjonstilskuddet</span></h2><article class="legalP" id="paragraf-2-ledd-1">Som produksjonstilskudd regnes tilskudd til jordbruksareal og husdyrhold etter satser, soner, definisjoner m.m. fastsatt i eller i medhold av jordbruksoppgjøret.</article></article><article class="legalArticle" data-lovdata-URL="LTI/forskrift/2002-03-22-283/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Grunnvilkår</span></h2><article class="legalP" id="paragraf-3-ledd-1">Produksjonstilskudd kan gis til foretak som driver vanlig jordbruksproduksjon på én eller flere landbrukseiendommer.</article></article><article class="legalArticle" data-lovdata-URL="LTI/forskrift/2002-03-22-283/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Begrensninger som følge av eierforhold mv.</span></h2><article class="legalP" id="paragraf-4-ledd-1">Produksjonstilskudd kan ikke gis til foretak som helt eller delvis eies av<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">aksjeselskap, med mindre foretaket som søker om tilskudd eier landbrukseiendom,</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">andre foretak som selv søker om produksjonstilskudd til samme produksjon, eller</article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">enhver som er innehaver av, eller har eierinteresser i andre foretak som søker om produksjonstilskudd til samme produksjon.</article></article></li></ul></article><article class="legalP" id="paragraf-4-ledd-2">Med produksjonstilskudd til samme produksjon menes tilskudd til husdyr og arealtilskudd til samme vekstgrupper, slik disse vekstgruppene til enhver tid er definert i eller i medhold av jordbruksoppgjøret.</article><article class="legalP" id="paragraf-4-ledd-3">Produksjonstilskudd kan ikke innvilges foretak som driver på en slik måte at det inngår i et driftsfellesskap med andre foretak som også søker om produksjonstilskudd til samme produksjon.</article></article><article class="legalArticle" data-lovdata-URL="LTI/forskrift/2002-03-22-283/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilskudd til jordbruksareal</span></h2><article class="legalP" id="paragraf-5-ledd-1">Det kan gis tilskudd til drift og beiting av jordbruksareal. Tilskuddet kan gis til det areal foretaket disponerer på det tidspunkt som er fastsatt i eller i medhold av jordbruksoppgjøret.</article><article class="legalP" id="paragraf-5-ledd-2">Ut over det som følger av første ledd kan det gis særlige tilskudd til foretak som disponerer og høster et areal som:<ul class="defaultList"><li data-li-identifier="1." data-name="1."><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">er større enn 5 daa, ligger over verneskogsgrensen<sup class="footnotereference" data-footnotereferencevalue="1">1</sup> og høyere enn den faste bosetningen i området. Tilskuddet beregnes ut fra den avstanden som avlingen transporteres.</article></article></li><li data-li-identifier="2." data-name="2."><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">er større enn 5 daa og har en helning på 1:5 eller brattere, under forutsetning av at minst 50% av foretakets totale areal har en helning på 1:5 eller brattere.</article></article></li><li data-li-identifier="3." data-name="3."><article class="listArticle" id="paragraf-5-ledd-2-punkt-3"><article class="legalP" id="paragraf-5-ledd-2-punkt-3-ledd-1">drives økologisk.<sup class="footnotereference" data-footnotereferencevalue="2">2</sup></article></article></li></ul></article><article class="legalP" id="paragraf-5-ledd-3">Det kan gis et særlig tilskudd til foretak som legger om arealer til økologisk drift, og driver dette arealet økologisk i minst 5 år etter omleggingen. Tilskuddet utbetales året etter at arealet er klassifisert som økologisk karensareal.<sup class="footnotereference" data-footnotereferencevalue="2">2</sup> Dersom det tidligere er utbetalt omleggingstilskudd for et areal, kan det ikke gis nytt tilskudd til det samme arealet før det er gått 10 år siden sist det ble utbetalt slikt tilskudd.</article><footer class="footnotes"><article class="footnote" data-name="1." data-unique-footnote-counter="1"><span class="footnoteLabel">1.</span> Jf. lov av 21. mai 1965 om skogbruk og skogvern § 32.</article><article class="footnote" data-name="2." data-unique-footnote-counter="2"><span class="footnoteLabel">2.</span> Jf. forskrift av 5. mai 1998 nr. 402 om produksjon og merking av økologiske landbruksvarer.</article></footer></article><article class="legalArticle" data-lovdata-URL="LTI/forskrift/2002-03-22-283/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilskudd til husdyr</span></h2><article class="legalP" id="paragraf-6-ledd-1">Det kan gis tilskudd til foretak med husdyrhold. Tilskuddet beregnes ut fra totalt antall husdyr som disponeres av foretaket på det tidspunkt eller i den periode som er fastsatt i eller i medhold av jordbruksoppgjøret.</article><article class="legalP" id="paragraf-6-ledd-2">Ut over det som følger av første ledd, kan det gis særlige tilskudd til foretak som:<ul class="defaultList"><li data-li-identifier="1." data-name="1."><article class="listArticle" id="paragraf-6-ledd-2-punkt-1"><article class="legalP" id="paragraf-6-ledd-2-punkt-1-ledd-1">disponerer husdyr som årlig beiter minst 8 uker i utmark.</article></article></li><li data-li-identifier="2." data-name="2."><article class="listArticle" id="paragraf-6-ledd-2-punkt-2"><article class="legalP" id="paragraf-6-ledd-2-punkt-2-ledd-1">disponerer husdyr av storferaser som defineres som bevaringsverdige.<sup class="footnotereference" data-footnotereferencevalue="1">1</sup> Tilskuddet kan gis dersom husdyret er registrert i husdyrkontrollen eller Nordisk Genbank Husdyr (kuregisteret ved Norsk landbruksmuseum). Kyr må ha kalvet minst en gang, og okser må være 12 måneder eller eldre på registreringstidspunktet. Det gis ikke tilskudd til mer enn to okser av samme rase i et foretak.</article></article></li><li data-li-identifier="3." data-name="3."><article class="listArticle" id="paragraf-6-ledd-2-punkt-3"><article class="legalP" id="paragraf-6-ledd-2-punkt-3-ledd-1">driver melkeproduksjon og som disponerer kvote,<sup class="footnotereference" data-footnotereferencevalue="2">2</sup> produksjonsrettighet for geitmelk<sup class="footnotereference" data-footnotereferencevalue="3">3</sup> eller har fritak fra overproduksjonsavgift.<sup class="footnotereference" data-footnotereferencevalue="4">4</sup></article></article></li><li data-li-identifier="4." data-name="4."><article class="listArticle" id="paragraf-6-ledd-2-punkt-4"><article class="legalP" id="paragraf-6-ledd-2-punkt-4-ledd-1">har hoveddelen av sin melkeproduksjon på seter i minst 4 uker i sommerhalvåret.</article></article></li><li data-li-identifier="5." data-name="5."><article class="listArticle" id="paragraf-6-ledd-2-punkt-5"><article class="legalP" id="paragraf-6-ledd-2-punkt-5-ledd-1">driver økologisk husdyrproduksjon eller har startet omlegging til slik produksjon.<sup class="footnotereference" data-footnotereferencevalue="5">5</sup></article></article></li></ul></article><footer class="footnotes"><article class="footnote" data-name="1." data-unique-footnote-counter="3"><span class="footnoteLabel">1.</span> Kyr og okser som er 7/8 raserene nordlandsfe, sidet trønderfe, østlandsk rødkolle, dølafe, vestlandsk raudkolle, vestlandsk fjordfe og telemarksfe.</article><article class="footnote" data-name="2." data-unique-footnote-counter="4"><span class="footnoteLabel">2.</span> Jf. forskrift av 17. desember 1997 nr. 1450 om kvoteordningen for melk § 2 bokstav a.</article><article class="footnote" data-name="3." data-unique-footnote-counter="5"><span class="footnoteLabel">3.</span> Jf. forskrift av 26. september 2001 nr. 1122 om produksjonsrettigheter til lokal foredling av geitmelk.</article><article class="footnote" data-name="4." data-unique-footnote-counter="6"><span class="footnoteLabel">4.</span> Jf. retningslinjer om fritak fra overproduksjonsavgift fastsatt av Omsetningsrådets sekretariat 29. juni 1999.</article><article class="footnote" data-name="5." data-unique-footnote-counter="7"><span class="footnoteLabel">5.</span> Jf. forskrift av 5. mai 1998 nr. 402 om produksjon og merking av økologiske landbruksvarer.</article></footer></article><article class="legalArticle" data-lovdata-URL="LTI/forskrift/2002-03-22-283/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Kulturlandskapskrav</span></h2><article class="legalP" id="paragraf-7-ledd-1">Med mindre kommunen samtykker, kan foretak som mottar produksjonstilskudd ikke foreta inngrep som er av betydning for kulturlandskapet. Som inngrep regnes ikke tiltak som må sees på som normal skjøtsel av eiendommen.</article><article class="legalP" id="paragraf-7-ledd-2">Mot vassdrag med årssikker vannføring og mot kanaler uten årssikker vannføring skal det settes igjen en vegetasjonssone på minst 2 meter, målt horisontalt, regnet ved normalvannføring. Slik vegetasjonssone kan ikke jordarbeides.</article><article class="legalP" id="paragraf-7-ledd-3">Dersom jorda på en landbrukseiendom som foretaket disponerer er utsatt for erosjon, kan fylkesmannen bestemme at foretaket må følge bestemte jordarbeidsrutiner eller gjennomføre lignende tiltak.</article><article class="legalP" id="paragraf-7-ledd-4">For brudd på bestemmelser gitt i eller i medhold av denne paragrafen, gjelder § 11 om avkorting tilsvarende.</article></article><article class="legalArticle" data-lovdata-URL="LTI/forskrift/2002-03-22-283/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Søknad og utbetaling</span></h2><article class="legalP" id="paragraf-8-ledd-1">Søknad skal fremsettes på søknadsskjema fastsatt av Statens landbruksforvaltning innen de frister som er fastsatt i eller i medhold av jordbruksoppgjøret. Foretak som søker produksjonstilskudd må oppgi organisasjonsnummer.</article><article class="legalP" id="paragraf-8-ledd-2">Innvilget tilskudd utbetales til det foretaket som fremsatte søknaden. Tilskuddet kan ikke overdras til eie eller pant.</article></article><article class="legalArticle" data-lovdata-URL="LTI/forskrift/2002-03-22-283/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Administrasjon, dispensasjon og klage</span></h2><article class="legalP" id="paragraf-9-ledd-1">Vedtak om produksjonstilskudd fattes av kommunen. Fylkesmannen kan i særlige tilfeller dispensere fra reglene i denne forskriften.</article><article class="legalP" id="paragraf-9-ledd-2">Vedtak fattet av kommunen kan påklages<sup class="footnotereference" data-footnotereferencevalue="1">1</sup> til fylkesmannen. Vedtak fattet av fylkesmannen kan påklages til Statens landbruksforvaltning.</article><article class="legalP" id="paragraf-9-ledd-3">Statens landbruksforvaltning kan gi utfyllende bestemmelser til forskriften.</article><footer class="footnotes"><article class="footnote" data-name="1." data-unique-footnote-counter="8"><span class="footnoteLabel">1.</span> Jf. lov av 10. februar 1967 om behandlingsmåten i forvaltningssaker (forvaltningsloven) kap. VI.</article></footer></article><article class="legalArticle" data-lovdata-URL="LTI/forskrift/2002-03-22-283/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Opplysningsplikt og kontroll</span></h2><article class="legalP" id="paragraf-10-ledd-1">Foretak som ytes produksjonstilskudd plikter å gi alle nødvendige opplysninger som kommunen, fylkesmannen eller Statens landbruksforvaltning krever.</article><article class="legalP" id="paragraf-10-ledd-2">Kommunen, fylkesmannen og Statens landbruksforvaltning fører tilsyn med at utbetaling av produksjonstilskudd er riktige, og har adgang til all bokføring, korrespondanse og opptegnelser som vedkommer foretakets produksjonstilskudd. Opplysninger gitt i forbindelse med søknad om tilskudd kan også kontrolleres ved telling og måling på de landbrukseiendommer som foretaket disponerer.</article></article><article class="legalArticle" data-lovdata-URL="LTI/forskrift/2002-03-22-283/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Avkorting ved regelverksbrudd</span></h2><article class="legalP" id="paragraf-11-ledd-1">Dersom foretaket driver eller har drevet sin virksomhet i strid med regelverk for jordbruksvirksomhet, kan hele eller deler av tilskuddet holdes tilbake inntil forholdet er rettet. Er det ved overtredelsen av slikt regelverk utvist grov uaktsomhet eller forsett, kan hele eller deler av tilskuddet som tilfaller foretaket avkortes.</article></article><article class="legalArticle" data-lovdata-URL="LTI/forskrift/2002-03-22-283/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Avkorting ved feilopplysninger</span></h2><article class="legalP" id="paragraf-12-ledd-1">Dersom foretaket uaktsomt eller forsettlig har gitt feil opplysninger i søknaden som har eller ville dannet grunnlag for en urettmessig utbetaling av tilskuddet, kan hele eller deler av produksjonstilskuddet som tilfaller foretaket avkortes.</article></article><article class="legalArticle" data-lovdata-URL="LTI/forskrift/2002-03-22-283/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Beregning og innkreving av avkortingsbeløp mv.</span></h2><article class="legalP" id="paragraf-13-ledd-1">Differansen mellom utbetalt beløp og redusert tilskudd som følge av vedtak om avkorting etter § 11 og § 12, kan kreves tilbakebetalt fra mottakeren eller motregnes i senere tilskuddsutbetalinger. Tilsvarende gjelder der foretaket som følge av manglende oppfyllelse av vilkår i denne forskriften eller av andre grunner har mottatt en utbetaling som ikke er berettiget.</article><article class="legalP" id="paragraf-13-ledd-2">Til avkortingsbeløpet som nevnt i første ledd kan det legges rente tilsvarende gjeldende morarente.<sup class="footnotereference" data-footnotereferencevalue="1">1</sup> Der mottakeren ikke var i aktsom god tro om utbetalingen, kan renter kreves fra det tidspunkt tilbakebetalingskravet er kommet fram til foretaket. Ved grov uaktsomhet eller forsett kan renter kreves fra tidspunktet for utbetalingen av det urettmessige tilskuddet.</article><article class="legalP" id="paragraf-13-ledd-3">Krav fra offentlig myndighet som utspringer av foretakets jordbruksvirksomhet kan motregnes i senere produksjonstilskuddsutbetalinger til foretaket.</article><footer class="footnotes"><article class="footnote" data-name="1." data-unique-footnote-counter="9"><span class="footnoteLabel">1.</span> Jf. forskrift av 17. desember 1993 nr. 1144 om forsinket betaling.</article></footer></article><article class="legalArticle" data-lovdata-URL="LTI/forskrift/2002-03-22-283/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h2><article class="legalP" id="paragraf-14-ledd-1">Forskriften trer i kraft 1. juli 2002. Samtidig oppheves følgende forskrifter:<ul class="defaultList"><li data-li-identifier="-" data-name="-"><article class="listArticle" id="paragraf-14-ledd-1-punkt-1"><article class="legalP" id="paragraf-14-ledd-1-punkt-1-ledd-1">generell forskrift av 1. juli 1999 nr. 782 om produksjonstilskudd i jordbruket,</article></article></li><li data-li-identifier="-" data-name="-"><article class="listArticle" id="paragraf-14-ledd-1-punkt-2"><article class="legalP" id="paragraf-14-ledd-1-punkt-2-ledd-1">forskrift av 1. juli 1999 nr. 784 om tilskudd til husdyr,</article></article></li><li data-li-identifier="-" data-name="-"><article class="listArticle" id="paragraf-14-ledd-1-punkt-3"><article class="legalP" id="paragraf-14-ledd-1-punkt-3-ledd-1">forskrift av 1. juli 1999 nr. 785 om areal- og kulturlandskapstilskudd,</article></article></li><li data-li-identifier="-" data-name="-"><article class="listArticle" id="paragraf-14-ledd-1-punkt-4"><article class="legalP" id="paragraf-14-ledd-1-punkt-4-ledd-1">forskrift av 1. juli 1999 nr. 786 om tilskudd til dyrking av fôr i fjellet,</article></article></li><li data-li-identifier="-" data-name="-"><article class="listArticle" id="paragraf-14-ledd-1-punkt-5"><article class="legalP" id="paragraf-14-ledd-1-punkt-5-ledd-1">forskrift av 1. juli 1999 nr. 787 om driftsvansketilskudd for brattlendte bruk,</article></article></li><li data-li-identifier="-" data-name="-"><article class="listArticle" id="paragraf-14-ledd-1-punkt-6"><article class="legalP" id="paragraf-14-ledd-1-punkt-6-ledd-1">forskrift av 1. juli 1999 nr. 788 om tilskudd til seterdrift med melkeproduksjon,</article></article></li><li data-li-identifier="-" data-name="-"><article class="listArticle" id="paragraf-14-ledd-1-punkt-7"><article class="legalP" id="paragraf-14-ledd-1-punkt-7-ledd-1">forskrift av 1. juli 1999 nr. 789 om tilskudd til dyr på utmarksbeite,</article></article></li><li data-li-identifier="-" data-name="-"><article class="listArticle" id="paragraf-14-ledd-1-punkt-8"><article class="legalP" id="paragraf-14-ledd-1-punkt-8-ledd-1">forskrift av 15. november 1999 nr. 1173 om tilskudd til bevaringsverdige storferaser,</article></article></li><li data-li-identifier="-" data-name="-"><article class="listArticle" id="paragraf-14-ledd-1-punkt-9"><article class="legalP" id="paragraf-14-ledd-1-punkt-9-ledd-1">forskrift av 27. november 2000 nr. 1682 om tilskudd til økologisk landbruk,</article></article></li><li data-li-identifier="-" data-name="-"><article class="listArticle" id="paragraf-14-ledd-1-punkt-10"><article class="legalP" id="paragraf-14-ledd-1-punkt-10-ledd-1">forskrift av 2. juli 2001 nr. 980 om driftstilskudd til melkeproduksjon.</article></article></li></ul></article></article></main></body></html>