<!DOCTYPE html><html lang="no"><head><title>Forskrift om tildeling av bachelorgrad ved Høgskolen i Tromsø.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-12-12-1705</dd><dt class="dokid">DokumentID</dt><dd class="dokid">LTI/forskrift/2002-12-12-1705</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 19</dd><dt class="dateInForce">I kraft fra</dt><dd class="dateInForce">2003-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-22/§45</li><li>lov/1995-05-12-22/§46</li><li>forskrift/2002-10-11-1124/§33</li></ul></dd><dt class="dateOfPublication">Kunngjort</dt><dd class="dateOfPublication">2003-01-07</dd><dt class="journalNumber">Journalnummer</dt><dd class="journalNumber">2002-1432</dd><dt class="titleShort">Korttittel</dt><dd class="titleShort">Forskrift om bachelorgrad ved HiTos</dd><dt class="title">Tittel</dt><dd class="title">Forskrift om tildeling av bachelorgrad ved Høgskolen i Tromsø.</dd><dt class="miscInformation">Annet om dokumentet</dt><dd class="miscInformation">Fastsatt av styret for Høgskolen i Tromsø 12. desember 2002 med hjemmel i lov av 12. mai 1995 nr. 22 om universiteter og høgskoler § 45 nr. 1 og § 46 nr. 2 og kgl.res. av 11. oktober 2002 nr. 1124 § 33.</dd><dt class="refid">RefID</dt><dd class="refid">forskrift/2002-12-12-1705</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tildeling av bachelorgrad ved Høgskolen i Tromsø.<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Krav til bachelorgraden</li><li>§ 4. Faglig overlapping – reduksjon i studiepoeng</li><li>§ 5. Vitnemål</li><li>§ 6. Overgangsordninger</li><li>§ 7. Klagebehandling</li><li>§ 8. Utfyllende regler</li><li>§ 9. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2002-12-12-1705" id="dokument"><h1>Forskrift om tildeling av bachelorgrad ved Høgskolen i Tromsø.</h1><article class="legalArticle" data-lovdata-URL="LTI/forskrift/2002-12-12-1705/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften omhandler krav til bachelorgraden ved Høgskolen i Tromsø.</article></article><article class="legalArticle" data-lovdata-URL="LTI/forskrift/2002-12-12-1705/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><ul class="defaultList"><li data-li-identifier="a)" data-name="a)"><article class="listArticle" id="paragraf-2-punkt-1"><article class="legalP" id="paragraf-2-punkt-1-ledd-1"><i>Studiepoeng</i> – Mål på omfanget av et studium. Et fullt studieår er normert til 60 studiepoeng.</article></article></li><li data-li-identifier="b)" data-name="b)"><article class="listArticle" id="paragraf-2-punkt-2"><article class="legalP" id="paragraf-2-punkt-2-ledd-1"><i>Emne</i> – Den minste studiepoenggivende enheten som kan inngå i et fag eller en emnegruppe eller et studieprogram.</article></article></li><li data-li-identifier="c)" data-name="c)"><article class="listArticle" id="paragraf-2-punkt-3"><article class="legalP" id="paragraf-2-punkt-3-ledd-1"><i>Emnegruppe</i> – Samling av emner fra ett eller flere fag som gjennom en studieplan eller fagplan er definert å utgjøre en samlet enhet.</article></article></li><li data-li-identifier="d)" data-name="d)"><article class="listArticle" id="paragraf-2-punkt-4"><article class="legalP" id="paragraf-2-punkt-4-ledd-1"><i>Fag</i> – Samling av emner som er beslektet og er samlet under en felles betegnelse.</article></article></li><li data-li-identifier="e)" data-name="e)"><article class="listArticle" id="paragraf-2-punkt-5"><article class="legalP" id="paragraf-2-punkt-5-ledd-1"><i>Studieprogram</i> – Ett eller flere studieløp med et definert innhold i henhold til fag- eller studieplan, som fører fram til en avsluttet eksamen eller grad.</article></article></li></ul></article><article class="legalArticle" data-lovdata-URL="LTI/forskrift/2002-12-12-1705/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til bachelorgraden</span></h2><article class="legalP" id="paragraf-3-ledd-1">Bachelorgraden oppnås på grunnlag av:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">Rammeplanstyrte utdanninger: Fullført 3-årig studium (180 studiepoeng) med nasjonalt fastsatt rammeplan.</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">Andre studietilbud med faste studieløp: Fullført 3-årig studium (180 studiepoeng) eller 4-årig studium (240 studiepoeng) med plan fastsatt av styret for Høgskolen i Tromsø. Kravene til dybde og bredde er angitt i § 3 første ledd bokstav c.</article></article></li><li data-li-identifier="c)" data-name="c)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">Øvrige studieløp: Fullført 3-årig normert studium (180 studiepoeng) som består av yrkesrettet utdanning eller fordypning i fag eller emnegrupper av et omfang på minimum 90 studiepoeng kombinert med maksimum 30 studiepoeng frittstående emner. For øvrig må utdanningen bestå av fag eller emnegrupper av minimum 30 studiepoengs omfang.</article></article></li></ul></article></article><article class="legalArticle" data-lovdata-URL="LTI/forskrift/2002-12-12-1705/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Faglig overlapping – reduksjon i studiepoeng</span></h2><article class="legalP" id="paragraf-4-ledd-1">Innenfor bachelorgraden kan det ikke inngå mer enn 10 studiepoeng faglig overlapping. Overlapping utover 10 studiepoeng må kompenseres.</article></article><article class="legalArticle" data-lovdata-URL="LTI/forskrift/2002-12-12-1705/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Vitnemål</span></h2><article class="legalP" id="paragraf-5-ledd-1">For å kunne tildele en bachelorgrad med vitnemål fra Høgskolen i Tromsø må minst 60 studiepoeng være avlagt ved Høgskolen i Tromsø.</article><article class="legalP" id="paragraf-5-ledd-2">Vitnemål for oppnådd bachelorgrad etter denne forskrifts § 3 første ledd bokstav a eller bokstav b utstedes automatisk for de som oppfyller kravene.</article><article class="legalP" id="paragraf-5-ledd-3">Vitnemål for oppnådd bachelorgrad etter denne forskrifts § 3 første ledd bokstav c utstedes etter søknad. Søkeren må selv dokumentere at kravene til bachelorgrad er oppfyllt.</article><article class="legalP" id="paragraf-5-ledd-4">Vitnemål for bachelorgraden skrives ut på norsk. Et eget vitnemålstillegg (Diploma Supplement) gir en nærmere beskrivelse på engelsk av kandidatens utdanning og av det norske utdanningssystemet.</article></article><article class="legalArticle" data-lovdata-URL="LTI/forskrift/2002-12-12-1705/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Overgangsordninger</span></h2><article class="legalP" id="paragraf-6-ledd-1">Studenter som fra 1. januar 2003 eller senere oppfyller kravene til bachelorgraden tildeles denne graden.</article><article class="legalP" id="paragraf-6-ledd-2">Studenter som oppfyller kravet til bachelorgraden gjennom eksamen avlagt etter 1. januar 2003 får tildelt bachelorgrad.</article><article class="legalP" id="paragraf-6-ledd-3">Studenter som har fullført en 3-årig utdanning før denne forskriften trer i kraft oppfyller ikke kravene til bachelorgraden. Disse henvises til overgangsordningene for cand.mag.-graden.</article><article class="legalP" id="paragraf-6-ledd-4">En student kan ikke tildeles både graden bachelor og graden candidata/candidatus magisterii (cand.mag.-graden) på grunnlag av samme utdanning/studium, selv om grunnlaget for tildeling av cand.mag.-graden går utover grunnlaget for tildeling av bachelorgraden.</article><article class="legalP" id="paragraf-6-ledd-5">Studenter som ved ikrafttredelse av denne forskriften har gjennomført studier og avlagt eksamen i fag, emner eller emnegrupper av minst 3 års normert studietid (180 studiepoeng) uten å oppfylle kravet til bachelorgraden, gis anledning til å fullføre cand.mag.-graden i løpet av en overgangsperiode til 30. juni 2005.</article></article><article class="legalArticle" data-lovdata-URL="LTI/forskrift/2002-12-12-1705/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Klagebehandling</span></h2><article class="legalP" id="paragraf-7-ledd-1">Klage over avslag på tildeling av bachelorgrad i henhold til denne forskrift behandles av styrets klagenemnd. Klagenemndas vedtak er endelig.</article></article><article class="legalArticle" data-lovdata-URL="LTI/forskrift/2002-12-12-1705/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Utfyllende regler</span></h2><article class="legalP" id="paragraf-8-ledd-1">Styret for Høgskolen i Tromsø kan fastsette utfyllende regler til denne forskriften.</article></article><article class="legalArticle" data-lovdata-URL="LTI/forskrift/2002-12-12-1705/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Forskriften trer i kraft 1. januar 2003.</article></article></main></body></html>