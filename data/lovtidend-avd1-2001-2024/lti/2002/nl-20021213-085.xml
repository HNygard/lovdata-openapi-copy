<!DOCTYPE html><html lang="no"><head><title>Lov om omdanning av Luftfartsverket til aksjeselskap.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2002-12-13-85</dd><dt class="dokid">DokumentID</dt><dd class="dokid">LTI/lov/2002-12-13-85</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 17</dd><dt class="dateInForce">I kraft fra</dt><dd class="dateInForce">2002-12-13, Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1915-08-13-6</li><li>lov/1975-06-06-29</li><li>lov/1981-05-22-25</li><li>lov/1993-06-11-101</li></ul></dd><dt class="dateOfPublication">Kunngjort</dt><dd class="dateOfPublication">2002-12-13</dd><dt class="journalNumber">Journalnummer</dt><dd class="journalNumber">2002-1253</dd><dt class="titleShort">Korttittel</dt><dd class="titleShort">Lov om Statens lufthavnselskap AS</dd><dt class="title">Tittel</dt><dd class="title">Lov om omdanning av Luftfartsverket til aksjeselskap.</dd><dt class="miscInformation">Annet om dokumentet</dt><dd class="miscInformation">Ot.prp.nr.14 (2002–2003), Innst.O.nr.40 (2002–2003) og Besl.O.nr.33 (2002–2003). Odels- og lagtingsvedtak hhv. 9. og 12. desember 2002. Fremmet av Samferdselsdepartementet.</dd><dt class="refid">RefID</dt><dd class="refid">lov/2002-12-13-85</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om omdanning av Luftfartsverket til aksjeselskap.<ul class="tocSubUl"><li>§ 1. Formål</li><li>§ 2. Overføring av forpliktelser</li><li>§ 3. Overføring av offentlige rettigheter, tillatelser mv.</li><li>§ 4. Overgangsbestemmelser for de ansattes rettigheter</li><li>§ 5. Ikrafttredelse</li><li>§ 6. Endringer i andre lover</li></ul></li></ul></dd></dl></header><main class="documentBody" data-lovdata-URL="LTI/lov/2002-12-13-85" id="dokument"><h1>Lov om omdanning av Luftfartsverket til aksjeselskap.</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1." data-name="1."><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov av 13. august 1915 nr. 6 om rettergangsmåten for tvistemål (tvistemålsloven).</article></article></li><li data-li-identifier="2." data-name="2."><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov av 6. juni 1975 nr. 29 om eigedomsskatt til kommunane.</article></article></li><li data-li-identifier="3." data-name="3."><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov av 22. mai 1981 nr. 25 om rettergangsmåten i straffesaker (Straffeprosessloven).</article></article></li><li data-li-identifier="4." data-name="4."><article class="listArticle" data-text-size="small" id="punkt-4"><article class="legalP" id="punkt-4-ledd-1">Lov av 11. juni 1993 nr. 101 om luftfart (luftfartsloven).</article></article></li></ul></article><article class="legalArticle" data-lovdata-URL="LTI/lov/2002-12-13-85/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med denne loven er å regulere visse overgangsspørsmål i forbindelse med omdanning av forvaltningsbedriften Luftfartsverket til aksjeselskap.</article></article><article class="legalArticle" data-lovdata-URL="LTI/lov/2002-12-13-85/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Overføring av forpliktelser</span></h2><article class="legalP" id="paragraf-2-ledd-1">Overføring til aksjeselskapet av forpliktelser knyttet til forvaltningsbedriften Luftfartsverket har frigjørende virkning for staten.</article><article class="legalP" id="paragraf-2-ledd-2">Fordringshavere og andre rettighetshavere kan ikke motsette seg overføringen eller gjøre gjeldende at overføringen utgjør en bortfallsgrunn for rettsforholdet.</article></article><article class="legalArticle" data-lovdata-URL="LTI/lov/2002-12-13-85/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Overføring av offentlige rettigheter, tillatelser mv.</span></h2><article class="legalP" id="paragraf-3-ledd-1">Offentlige rettigheter, tillatelser, konsesjoner med videre som gjelder forvaltningsbedriften Luftfartsverket blir fra omdanningstidspunktet overført til aksjeselskapet.</article><article class="legalP" id="paragraf-3-ledd-2">Omregistrering i grunnboken og andre offentlige registre i forbindelse med omdanningen skjer ved navneendring.</article></article><article class="legalArticle" data-lovdata-URL="LTI/lov/2002-12-13-85/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Overgangsbestemmelser for de ansattes rettigheter</span></h2><article class="legalP" id="paragraf-4-ledd-1">Bestemmelsen i denne paragraf gjelder ansatte i forvaltningsbedriften Luftfartsverket som ved omdanningen til aksjeselskap blir ansatt i selskapet.</article><article class="legalP" id="paragraf-4-ledd-2">Lov 4. mars 1983 nr. 3 om statens tjenestemenn m.m. (tjenestemannsloven) § 13 nr. 2 til nr. 6 om fortrinnsrett til annen statsstilling og ventelønn skal i tilfelle som nevnt i første ledd fremdeles gjelde for arbeidstakere som blir oppsagt av grunner som nevnt i tjenestemannsloven § 13 nr. 1 bokstavene a, b og c, og som var omfattet av disse bestemmelsene før overgangen. Fortrinnsretten til annen statsstilling og retten til ventelønn etter forrige punktum gjelder i tre år etter ansettelse i aksjeselskapet.</article><article class="legalP" id="paragraf-4-ledd-3">Staten kan kreve utbetalte utgifter til ventelønn etter annet ledd refundert fra selskapet.</article></article><article class="legalArticle" data-lovdata-URL="LTI/lov/2002-12-13-85/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Ikrafttredelse</span></h2><article class="legalP" id="paragraf-5-ledd-1">Loven trer i kraft straks, med unntak av § 6 som gjelder fra den tid Kongen bestemmer.</article></article><article class="legalArticle" data-lovdata-URL="LTI/lov/2002-12-13-85/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Endringer i andre lover</span></h2><article class="legalP" id="paragraf-6-ledd-1">Fra det tidspunkt som fremgår av § 5 gjøres følgende endringer i andre lover:</article> <article class="defaultP" margin-top="true">1. I lov 13. august 1915 nr. 6 om rettergangsmåten for tvistemål (tvistemålsloven) skal § 204 nr. 2 første ledd første og nytt annet punktum lyde:</article><article class="legalP" id="paragraf-6-ledd-2">Uten samtykke fra departementet må retten ikke ta imot forklaring som vitnet ikke kan gi uten å krenke lovbestemt taushetsplikt han har som følge av tjeneste eller arbeid for stat eller kommune. Tilsvarende gjelder for vitne som har taushetsplikt som følge av tjeneste eller arbeid for familievernkontor, postoperatør, tilbyder av tilgang til telenett eller teletjeneste, teleinstallatør, eller statens lufthavnselskap.</article> <article class="defaultP" margin-top="true">Nåværende annet punktum blir nytt tredje punktum.</article> <article class="defaultP" margin-top="true">2. I lov 6. juni 1975 nr. 29 om eigedomsskatt til kommunane skal § 5 ny bokstav f) lyde:<ul class="defaultList"><li data-li-identifier="f)" data-name="f)"><article class="listArticle" id="paragraf-6-ledd-2-punkt-1"><article class="legalP" id="paragraf-6-ledd-2-punkt-1-ledd-1">Eigedom som statens lufthamnselskap eig, i same omfang som fritaket for statens eigedom etter bokstav a femte strekpunkt.</article></article></li></ul></article> <article class="defaultP" margin-top="true">3. I lov 22. mai 1981 nr. 25 om rettergangsmåten i straffesaker (straffeprosessloven) skal § 118 første ledd første og nytt annet punktum lyde:</article><article class="legalP" id="paragraf-6-ledd-3">Uten samtykke fra departementet må retten ikke ta imot forklaring som vitnet ikke kan gi uten å krenke lovbestemt taushetsplikt han har som følge av tjeneste eller arbeid for stat eller kommune. Tilsvarende gjelder for vitne som har taushetsplikt som følge av tjeneste eller arbeid for familievernkontor, postoperatør, tilbyder av tilgang til telenett eller teletjeneste, teleinstallatør, eller statens lufthavnselskap.</article> <article class="defaultP" margin-top="true">Nåværende annet punktum blir nytt tredje punktum.</article> <article class="defaultP" margin-top="true">4. I lov 11. juni 1993 nr. 101 om luftfart (luftfartsloven) skal § 13-2 første og annet ledd lyde:</article><article class="legalP" id="paragraf-6-ledd-4">Er avgifter som påløper i forbindelse med et luftfartøys benyttelse av norsk landingsplass til allmenn bruk, eller andre luftfartsanlegg eller tjenester som er stilt til rådighet for eier eller bruker av luftfartøy, ikke blitt betalt til fastsatt tid eller tilstrekkelig sikkerhet stilt, kan innehaveren eller luftfartsmyndigheten hindre fartøyet i å forlate plassen eller holde tilbake et annet fartøy med samme eier eller bruker.</article><article class="legalP" id="paragraf-6-ledd-5">Luftfartsmyndigheten kan i tillegg;<ul class="defaultList"><li data-li-identifier="1." data-name="1."><article class="listArticle" id="paragraf-6-ledd-5-punkt-1"><article class="legalP" id="paragraf-6-ledd-5-punkt-1-ledd-1">nekte eier eller bruker adgang til norsk landingsplass,</article></article></li><li data-li-identifier="2." data-name="2."><article class="listArticle" id="paragraf-6-ledd-5-punkt-2"><article class="legalP" id="paragraf-6-ledd-5-punkt-2-ledd-1">nekte eier eller bruker adgang til norsk luftrom,</article></article></li></ul><p class="leddfortsettelse">inntil avgiften er betalt eller tilstrekkelig sikkerhet stilt.</p></article></article></main></body></html>