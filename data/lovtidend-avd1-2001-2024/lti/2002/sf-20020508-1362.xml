<!DOCTYPE html><html lang="no"><head><title>Forskrift om bachelorgrad ved Høgskolen i Bergen.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-05-08-1362</dd><dt class="dokid">DokumentID</dt><dd class="dokid">LTI/forskrift/2002-05-08-1362</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 17</dd><dt class="dateInForce">I kraft fra</dt><dd class="dateInForce">2002-08-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-22/§45</li><li>forskrift/2002-10-11-1124/§15</li></ul></dd><dt class="dateOfPublication">Kunngjort</dt><dd class="dateOfPublication">2002-12-13</dd><dt class="journalNumber">Journalnummer</dt><dd class="journalNumber">2002-1192</dd><dt class="titleShort">Korttittel</dt><dd class="titleShort">Forskrift om bachelorgrad ved HiB</dd><dt class="title">Tittel</dt><dd class="title">Forskrift om bachelorgrad ved Høgskolen i Bergen.</dd><dt class="miscInformation">Annet om dokumentet</dt><dd class="miscInformation">Fastsatt av styret for Høgskolen i Bergen 8. mai 2002 med hjemmel i lov av 12. mai 1995 nr. 22 om universiteter og høgskoler § 45, jf. kgl.res. av 11. oktober 2002 nr. 1124 § 15.</dd><dt class="refid">RefID</dt><dd class="refid">forskrift/2002-05-08-1362</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om bachelorgrad ved Høgskolen i Bergen.<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Krav til bachelorgradens omfang og innhold</li><li>§ 4. Reduksjon i studiepoeng</li><li>§ 5. Studierett</li><li>§ 6. Vitnemål</li><li>§ 7. Overgangsbestemmelser</li><li>§ 8. Utfyllende bestemmelser</li><li>§ 9. Iverksetting</li></ul></li></ul></dd></dl></header><main class="documentBody" data-lovdata-URL="LTI/forskrift/2002-05-08-1362" id="dokument"><h1>Forskrift om bachelorgrad ved Høgskolen i Bergen.</h1><article class="legalArticle" data-lovdata-URL="LTI/forskrift/2002-05-08-1362/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder krav til bachelorgrad ved Høgskolen i Bergen. Dersom det ikke er samsvar mellom denne forskriften og rammeplanen for en utdanning, gjelder rammeplanen fremfor forskriften.</article></article><article class="legalArticle" data-lovdata-URL="LTI/forskrift/2002-05-08-1362/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1"><table><tbody><tr><td data-text-align="left" data-vertical-align="top"><i>Rammeplan</i></td><td data-text-align="left" data-vertical-align="top">En plan for et studium der departementet har fastsatt nasjonale rammer for innholdet i studiet.</td></tr><tr><td data-text-align="left" data-vertical-align="top"><i>Fagplan</i></td><td data-text-align="left" data-vertical-align="top">En konkretisering av det faglige innholdet i studier som er regulert av rammeplan.</td></tr><tr><td data-text-align="left" data-vertical-align="top"><i>Studieplan</i></td><td data-text-align="left" data-vertical-align="top">Plan for det faglige innholdet i studier som ikke er regulert av rammeplan.</td></tr><tr><td data-text-align="left" data-vertical-align="top"><i>Fag</i></td><td data-text-align="left" data-vertical-align="top">Samling av emner som er beslektet, og som er samlet under én felles fagbetegnelse.</td></tr><tr><td data-text-align="left" data-vertical-align="top"><i>Emne</i></td><td data-text-align="left" data-vertical-align="top">Den minste enheten som kan inngå i et fag eller et studieprogram.</td></tr><tr><td data-text-align="left" data-vertical-align="top"><i>Emnegruppe</i></td><td data-text-align="left" data-vertical-align="top">Samling av emner fra ett eller flere fag som gjennom en studieplan/fagplan er definert til å utgjøre en samlet enhet.</td></tr><tr><td data-text-align="left" data-vertical-align="top"><i>Grad</i></td><td data-text-align="left" data-vertical-align="top">Utdanning med et bestemt omfang og en bestemt sammensetning, og som gir rett til å bruke en bestemt tittel. Tittelen dokumenteres i vitnemål.</td></tr><tr><td data-text-align="left" data-vertical-align="top"><i>Studiepoeng</i></td><td data-text-align="left" data-vertical-align="top">Mål på omfanget av et studium, der et fullt studieår er normert til 60 studiepoeng.</td></tr><tr><td data-text-align="left" data-vertical-align="top"><i>Diploma Supplement</i></td><td data-text-align="left" data-vertical-align="top">Vitnemålsvedlegg som gir informasjon om: kandidatens kvalifikasjon, utdanningens innhold, institusjonen som har gitt utdanningen, utdanningssystemet.</td></tr><tr><td data-text-align="left" data-vertical-align="top"><i>Profesjonsrettet bachelorgrad</i></td><td data-text-align="left" data-vertical-align="top">Tildeles etter fullført 3-årig rammeplanfestet studium.</td></tr><tr><td data-text-align="left" data-vertical-align="top"><i>Disiplinrettet bachelorgrad</i></td><td data-text-align="left" data-vertical-align="top">Tildeles etter fullført 3-årig integrert studieprogram som er definert i studieplan, og som fyller innholdskravet til bachelorgrad.</td></tr></tbody></table></article></article><article class="legalArticle" data-lovdata-URL="LTI/forskrift/2002-05-08-1362/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til bachelorgradens omfang og innhold</span></h2><article class="legalP" id="paragraf-3-ledd-1">Bachelorgraden oppnås på grunnlag av eksamen i fag, emne, emnegrupper eller studieprogram av minimum 180 studiepoengs omfang.</article><article class="legalP" id="paragraf-3-ledd-2">Grunnlaget for graden skal omfatte ett av følgende:<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">integrert yrkesrettet utdanning av minimum 180 studiepoengs omfang</article></article></li><li data-li-identifier="b." data-name="b."><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">integrert yrkesrettet utdanning eller annet studieprogram av minimum 120 studiepoengs omfang kombinert med godkjent påbygging eller spesialisering innenfor samme eller annet fag/fagområde av minimum 60 studiepoengs omfang</article></article></li><li data-li-identifier="c." data-name="c."><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">integrert yrkesrettet utdanning eller fordypning i fag, emner eller emnegrupper av minimum 90 studiepoengs omfang kombinert med fordypning i ytterligere fag, emner eller emnegrupper av minimum 30 studiepoengs omfang. De resterende 60 studiepoeng kan bestå av frittstående emner. Slike frittstående emner må ha et omfang på minimum 10 studiepoeng.</article></article></li></ul></article><article class="legalP" id="paragraf-3-ledd-3">Fastsatt studieplan/fagplan skal gjelde for hele studieåret. Studieplan/fagplan for kommende studieår skal være oppdatert innen 1. august.</article><article class="legalP" id="paragraf-3-ledd-4">Det skal fremgå når i studiet det er tilrettelagt for utenlandsopphold av minst 3 måneders varighet.</article><article class="legalP" id="paragraf-3-ledd-5">Studieplanen/fagplanen for alle studier som gir Bachelorgrad, skal være beskrevet på engelsk i Diploma Supplement. Alle eksamensemner som skal inngå på vitnemålet, skal være oversatt til engelsk.</article> <article class="defaultP" margin-top="true"><i>Tillegg for disiplinrettet bachelorgrad</i><p class="leddfortsettelse">Studieplanen skal fastsette:</p><ul class="defaultList"><li data-li-identifier="-" data-name="-"><article class="listArticle" id="paragraf-3-ledd-5-punkt-1"><article class="legalP" id="paragraf-3-ledd-5-punkt-1-ledd-1">Studieprogrammets mål, varighet, omfang og nivå</article></article></li><li data-li-identifier="-" data-name="-"><article class="listArticle" id="paragraf-3-ledd-5-punkt-2"><article class="legalP" id="paragraf-3-ledd-5-punkt-2-ledd-1">Opptakskrav</article></article></li><li data-li-identifier="-" data-name="-"><article class="listArticle" id="paragraf-3-ledd-5-punkt-3"><article class="legalP" id="paragraf-3-ledd-5-punkt-3-ledd-1">Studiets innhold, oppbygging og sammensetning</article></article></li><li data-li-identifier="-" data-name="-"><article class="listArticle" id="paragraf-3-ledd-5-punkt-4"><article class="legalP" id="paragraf-3-ledd-5-punkt-4-ledd-1">Eventuelle særlige vilkår for å avlegge eksamen, slik som godkjent deltakelse i laboratorieøvinger, obligatoriske skriftlige arbeider m.m.</article></article></li><li data-li-identifier="-" data-name="-"><article class="listArticle" id="paragraf-3-ledd-5-punkt-5"><article class="legalP" id="paragraf-3-ledd-5-punkt-5-ledd-1">Eksamensordning, prøve- og vurderingsform.</article></article></li></ul></article><article class="legalP" id="paragraf-3-ledd-6">Studiet skal inneholde filosofiske og/eller vitenskapsteoretiske emner av et omfang på minimum 15 studiepoeng.</article></article><article class="legalArticle" data-lovdata-URL="LTI/forskrift/2002-05-08-1362/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Reduksjon i studiepoeng</span></h2><article class="legalP" id="paragraf-4-ledd-1">Overlapping i faginnhold mellom fag/emner/emnegrupper/studieprogram som inngår i grunnlaget for bachelorgraden, kan ikke utgjøre mer enn 10 studiepoeng. Overlapping utover 10 studiepoeng må kompenseres.</article></article><article class="legalArticle" data-lovdata-URL="LTI/forskrift/2002-05-08-1362/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Studierett</span></h2><article class="legalP" id="paragraf-5-ledd-1">En student har studierett til det studiet vedkommende er tatt opp til. Studieretten tildeles etter høgskolens tilbud og studentens aksept av studieplass.</article></article><article class="legalArticle" data-lovdata-URL="LTI/forskrift/2002-05-08-1362/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Vitnemål</span></h2><article class="legalP" id="paragraf-6-ledd-1">Fullført utdanning som gir bachelorgrad, dokumenteres ved vitnemål. Beståtte emner utover det som kreves til graden, dokumenteres ved karakterutskrift.</article><article class="legalP" id="paragraf-6-ledd-2">For å kunne tildele en bachelorgrad med vitnemål fra Høgskolen i Bergen må eksamen i fag/emner/emnegrupper/studieprogram av et samlet omfang på minimum 60 studiepoeng være avlagt ved høgskolen.</article><article class="legalP" id="paragraf-6-ledd-3">Vitnemål for oppnådd bachelorgrad etter denne forskrifts § 3 annet ledd bokstav a eller b utstedes automatisk til de kandidater som oppfyller kravene.</article><article class="legalP" id="paragraf-6-ledd-4">Vitnemål for oppnådd bachelorgrad etter denne forskrifts § 3 annet ledd bokstav c utstedes etter søknad. Søkeren må selv dokumentere at kravene er oppfylt.</article><article class="legalP" id="paragraf-6-ledd-5">Diploma Supplement skal følge alle vitnemål, jf. § 3.</article></article><article class="legalArticle" data-lovdata-URL="LTI/forskrift/2002-05-08-1362/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Overgangsbestemmelser</span></h2><article class="legalP" id="paragraf-7-ledd-1">Bachelorgraden tildeles fra og med 20. juni 2003. Fra samme dato skriver ikke høgskolen ut de gamle 3-årige gradsbetegnelsene.</article><article class="legalP" id="paragraf-7-ledd-2">En student kan ikke tildeles både graden bachelor og graden candidata/candidatus magisterii (cand.mag.-graden) på grunnlag av samme utdanning/studium, selv om grunnlaget for tildeling av cand.mag.-graden går utover grunnlaget for tildeling av bachelorgraden.</article><article class="legalP" id="paragraf-7-ledd-3">Studenter som er i studieløp, og som har tallkarakterer på avlagte eksamener til og med våren 2002, vil fra og med første ordinære eksamen høsten 2002 få bokstavkarakterer. Tallkarakterer vil ikke bli omregnet til bokstavkarakterer. Både tallkarakterene og bokstavkarakterene vil bli skrevet på vitnemålet.</article></article><article class="legalArticle" data-lovdata-URL="LTI/forskrift/2002-05-08-1362/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Utfyllende bestemmelser</span></h2><article class="legalP" id="paragraf-8-ledd-1">Styret kan fastsette utfyllende bestemmelser til denne forskriften.</article></article><article class="legalArticle" data-lovdata-URL="LTI/forskrift/2002-05-08-1362/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Iverksetting</span></h2><article class="legalP" id="paragraf-9-ledd-1">Forskriften er gyldig fra 1. august 2002.</article></article></main></body></html>