<!DOCTYPE html><html lang="no"><head><title>Forskrift om endring i forskrift om høsting på Svalbard.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-06-24-1085</dd><dt class="dokid">DokumentID</dt><dd class="dokid">LTI/forskrift/2002-06-24-1085</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 13</dd><dt class="dateInForce">I kraft fra</dt><dd class="dateInForce">2002-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-06-24-712</li></ul></dd><dt class="appliesTo">Gjelder for</dt><dd class="appliesTo">Svalbard</dd><dt class="basedOn">Hjemmel</dt><dd class="basedOn"><ul><li>lov/2001-06-15-79/§31</li><li>lov/2001-06-15-79/§32</li></ul></dd><dt class="dateOfPublication">Kunngjort</dt><dd class="dateOfPublication">2002-10-11</dd><dt class="journalNumber">Journalnummer</dt><dd class="journalNumber">2002-0939</dd><dt class="titleShort">Korttittel</dt><dd class="titleShort">Endr. i forskrift om høsting på Svalbard</dd><dt class="title">Tittel</dt><dd class="title">Forskrift om endring i forskrift om høsting på Svalbard.</dd><dt class="miscInformation">Annet om dokumentet</dt><dd class="miscInformation">Fastsatt av Miljøverndepartementet 24. juni 2002 med hjemmel i lov av 15. juni 2001 nr. 79 om miljøvern på Svalbard (svalbardmiljøloven) § 31 og § 32.</dd><dt class="refid">RefID</dt><dd class="refid">forskrift/2002-06-24-1085</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om høsting på Svalbard.<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2002-06-24-1085" id="dokument"><h1>Forskrift om endring i forskrift om høsting på Svalbard.</h1><section class="section" data-name="kapI" id="kapittel-1" data-lovdata-URL="LTI/forskrift/2002-06-24-1085/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 24. juni 2002 nr. 712 om høsting på Svalbard er det fastsatt merknader som lyder:</article> <article class="defaultP" margin-top="true"><i>Merknader til de enkelte bestemmelser i forskrift om høsting på Svalbard</i></article> <article class="defaultP" margin-top="true"><i>Til kapittel I. Innledende bestemmelser</i></article><article class="legalP" id="kapittel-1-ledd-2">Kapitlet inneholder generelle bestemmelser om formål, virkeområde, definisjoner og om hvem som er forvaltningsmyndighet etter forskriften. Bestemmelsene viderefører i stor grad tilsvarende bestemmelser i svalbardmiljøloven.</article> <article class="defaultP" margin-top="true"><i>Til § 1 (formål)</i></article><article class="legalP" id="kapittel-1-ledd-3">Paragrafen viderefører svalbardmiljøloven (lov om miljøvern på Svalbard av 15. juni 2001 nr. 79) § 24, som angir det overordnede prinsipp for forvaltning av flora og fauna på Svalbard. Svalbardmiljøloven lovfester fredningsprinsippet for flora og fauna på Svalbard, og forskriften åpner for en begrenset høsting innenfor lovens rammer. Forskriften har som formål å bidra til å sikre villmarksnaturen på Svalbard for fremtidige generasjoner gjennom forvaltningen av fauna.</article><article class="legalP" id="kapittel-1-ledd-4">Formålbestemmelsen er grunnleggende for tolkningen av de øvrige bestemmelser i forskriften og særlig for praktiseringen av det forvaltningsskjønn (fullmakter) som de andre paragrafene i forskriften inneholder.</article> <article class="defaultP" margin-top="true"><i>Til § 2 (virkeområde)</i></article><article class="legalP" id="kapittel-1-ledd-5">Forskriftens saklige virkeområde er i henhold til paragrafens <i>første ledd</i> høsting, og sanking av egg og dun, av vill fauna. Forskriften omfatter all fauna med unntak av saltvannsfisk, krepsdyr og sjøpattedyr som ikke er stedegne på Svalbard. De sjøpattedyr som i all hovedsak er hjemmehørende på Svalbard og anses som stedegne er hvithval, hvalross, svalbardsteinkobbe, ringsel og storkobbe. Avgrensingen mot saltvannsfisk, krepsdyr og sjøpattedyr som ikke er stedegne på Svalbard er i tråd med svalbardmiljølovens avgrensing mot disse artene, jf. lovens § 23.</article><article class="legalP" id="kapittel-1-ledd-6">Annet ledd angir forskriftens stedlige virkeområde til Svalbards landområder med sjøområdet ut til territorialgrensen, jf. svalbardmiljøloven § 2. Svalbards landområder omfatter alle øyer, holmer og skjær mellom 10 og 35 grader østlig lengde og 74 og 81 grader nordlig bredde, jf. svalbardloven (lov om Svalbard av 17. juli 1925 nr. 11) § 1 annet ledd. Dette inkluderer blant annet Spitsbergen, Nordaustlandet, Barentsøya, Edgeøya, Prins Karls Forland, Kong Karls Land, Kvitøya, Hopen og Bjørnøya.</article><article class="legalP" id="kapittel-1-ledd-7">Territorialgrensen – yttergrensen for sjøterritoriet – går 4 nautiske mil fra grunnlinjene, jf. forskrift av 1. juni 2001 nr. 556 om grensen for det norske sjøterritorium ved Svalbard.</article> <article class="defaultP" margin-top="true"><i>Til § 3 (definisjoner)</i></article><article class="legalP" id="kapittel-1-ledd-8">Paragrafen definerer sentrale begreper som benyttes i forskriften.</article><article class="legalP" id="kapittel-1-ledd-9"><i>Bokstav a</i> definerer fastboende som den som fyller vilkårene for å være gyldig innført i register over befolkningen på Svalbard, jf. forskrift av 4. februar 1994 nr. 111 om register over befolkningen på Svalbard. I medhold av befolkningsregisterforskriften § 2 tredje ledd vil personer som er innført i befolkningsregisteret, men som f.eks. avtjener militærtjeneste eller som er under utdanning, regnes som fastboende, til tross for at de for tiden ikke oppholder seg på Svalbard.</article><article class="legalP" id="kapittel-1-ledd-10">Definisjonen av høsting i <i>bokstav b</i> er gjentatt fra svalbardmiljøloven § 3 bokstav c, hvor høsting er et artsnøytralt samlebegrep for jakt, fangst og fiske.</article><article class="legalP" id="kapittel-1-ledd-11">Svalbardmiljøloven skiller mellom høsting og sanking. Sanking av egg og dun omfattes ikke av lovens generelle høstingsbegrep.</article><article class="legalP" id="kapittel-1-ledd-12">Definisjonen av fauna i <i>bokstav c</i> er hentet fra svalbardmiljøloven § 3 bokstav e. Ut fra sammenhengen i økosystemet er begrepet gitt en vid betydning, slik at det også omfatter encellede organismer. Faunabegrepet er vesentlig videre enn begrepet vilt etter viltforskriften (forskrift av 24. mai 1996 nr. 516 om forvaltning av vilt på Svalbard) § 2, sjøpattedyrforskriften (forskrift av 11. august 1978 nr. 3765 om forvaltning av vilt og ferskvannsfisk på Svalbard og Jan Mayen) § 2 eller viltloven (lov av 29. mai 1981 nr. 38 om viltet ) § 2, idet ingen av dem omfatter for eksempel insekter eller fisk og annen marin fauna (likevel slik at sjøpattedyr omfattes av viltbegrepet i 1978-forskriften).</article><article class="legalP" id="kapittel-1-ledd-13">Fauna omfatter kun de arter som lever naturlig i vill tilstand på Svalbard. Det dekker imidlertid en innført art som kan sies å ha etablert seg, uansett om det er tale om en levedyktig bestand på sikt (for eksempel smågnagere i bosettingene). Hunder og andre husdyr faller utenfor begrepet slik det er brukt her.</article><article class="legalP" id="kapittel-1-ledd-14">Definisjonen av sjøpattedyr i <i>bokstav d</i> er ny. Definisjonen er hentet fra Fiskeridepartementets forslag til forskrift om forvaltning av sjøpattedyr på Svalbard, som ble sendt på høring i 1999. Med sjøpattedyr menes alle arter av sel og hval som er stedegne på Svalbard, jf. merknaden til forskriftens § 2. Isbjørn omfattes ikke av definisjonen av sjøpattedyr. De arter som ikke omfattes av forskriften er særskilt unntatt fra det saklige virkeområde i forskriftens § 2, første ledd.</article><article class="legalP" id="kapittel-1-ledd-15">Definisjonen av vassdrag i <i>bokstav e</i> er i hovedsak videreført fra røyeforskriften (forskrift av 31. januar 1997 nr. 101 om forvaltning av røye og ferskvannsorganismer på Svalbard) § 4. Med vassdrag menes innsjø, vann, tjern, elv, elvearm, bekk eller kanal. Ferskvannslaguner og strengsjøer regnes også som vassdrag. Definisjonen av vassdrag omfatter etter dette ikke de store lagunene med brakkvann</article> <article class="defaultP" margin-top="true"><i>Til § 4 (forvaltningsmyndighet)</i></article><article class="legalP" id="kapittel-1-ledd-16">Forskriftens saklige virkeområde omfatter arter innenfor flere departementers myndighetsområde. Bestemmelsen angir forvaltningsmyndighetene for høsting på Svalbard. For alle arter, med unntak av sjøpattedyr, er forvaltningsmyndighet etter forskriften Miljøverndepartementet, Direktoratet for naturforvaltning og Sysselmannen på Svalbard. Sjøpattedyrene er fiskerimyndighetenes ansvarsområde, og når det gjelder forvaltning av disse etter forskriften er Fiskeridepartementet, Fiskeridirektoratet og Sysselmannen på Svalbard forvaltningsmyndighet.</article> <article class="defaultP" margin-top="true"><i>Til kapittel II. Generelle bestemmelser om høsting og sanking</i></article><article class="legalP" id="kapittel-1-ledd-17">Kapitlet åpner for en viss høsting og sanking på Svalbard, og angir hvilke arter og innenfor hvilket tidsrom høsting og sanking kan skje. I tillegg oppstilles vilkår for høsting og sanking i form av krav om kort og rapportering. Det gis også bestemmelser om kvoter og områdebegrensninger, og om høsting forbeholdt fastboende. Reglene er i stor grad en videreføring av gjeldende regelverk, men bestemmelsene er gjort mer generelle for å passe både til jakt, fangst og fiske.</article> <article class="defaultP" margin-top="true"><i>Til § 5 (fredningsprinsippet)</i></article><article class="legalP" id="kapittel-1-ledd-18">Fredningsprinsippet innebærer at all fauna på Svalbard med egg, reir og bo er fredet, og at høsting og sanking kun kan skje etter reglene i denne forskriften. Prinsippet er gjentatt fra svalbardmiljøloven § 25. Svalbardmiljølovens prinsipp om at høsting ikke skal påvirke bestandenes sammensetning og utvikling nevneverdig, jf. lovens § 31 siste ledd, er inntatt. Dette prinsippet legger føringer for i hvor stor grad høsting kan tillates på Svalbard.</article> <article class="defaultP" margin-top="true"><i>Til § 6 (human høsting og sanking)</i></article><article class="legalP" id="kapittel-1-ledd-19">Bestemmelsen er en videreføring av viltforskriften § 15 om human jakt. Bestemmelsen er gjort generell og omfatter nå all form for høsting og sanking.</article><article class="legalP" id="kapittel-1-ledd-20">Kravet om human høsting og sanking innebærer at selve utøvelsen må være aktsom. Det kreves ikke at høstingen/sankingen faktisk medfører skade eller lidelse for at den skal rammes av bestemmelsen.</article> <article class="defaultP" margin-top="true"><i>Til § 7 (høstbare arter og høstingstider)</i></article><article class="legalP" id="kapittel-1-ledd-21">Svalbardmiljøloven lovfester fredningsprinsippet for all flora og fauna i svalbardmiljøloven § 25. Paragrafen her åpner for at det kan skje en begrenset høsting på visse arter i form av jakt, fangst og fiske.</article><article class="legalP" id="kapittel-1-ledd-22">Overordnete prinsipper for høsting på Svalbard er at artene skal gis anledning til å utvikle seg mest mulig upåvirket av menneskelig virksomhet, og at artenes naturlige produktivitet og mangfold skal bevares. Derfor tillates kun en begrenset høsting av de arter hvor høstingen ikke påvirker bestandenes sammensetning og utvikling nevneverdig, jf. svalbardmiljøloven § 31 siste ledd.</article><article class="legalP" id="kapittel-1-ledd-23">Paragrafen åpner for høsting og angir høstingstiden for de enkelte arter.</article><article class="legalP" id="kapittel-1-ledd-24">Bestemmelsens <i>første ledd</i> om jakt er i all hovedsak en videreføring av forskrift av 26. mai 1997 nr. 531 om jaktbare arter og jakttidsrammer på Svalbard og Jan Mayen, forskrift av 18. juni 1997 nr. 623 om alminnelige jakttider på Svalbard for jaktsesongene fra 1. mai 1997 til og med 30. april 2002 og forskrift av 11. august 1978 nr. 3765 om forvaltning av vilt og ferskvannsfisk på Svalbard og Jan Mayen.</article><article class="legalP" id="kapittel-1-ledd-25">Adgangen til å jakte på fjellrev, svalbardrein, svalbardrype, kortnebbgås, havhest, polarlomvi, teist, polarmåke, ringsel og storkobbe videreføres. Jakttidene for disse artene videreføres, med unntak av jakttiden for polarmåke. Jakttiden for denne innskrenkes slik at den avsluttes 31. oktober, samtidig med at jakttiden for de øvrige sjøfuglartene på Svalbard avsluttes.</article><article class="legalP" id="kapittel-1-ledd-26">Bestemmelsens annet ledd om fangst er en videreføring av forskrift av 18. juni 1997 nr. 622 om jakt- og fangstutøvelse på Svalbard § 23, som åpnet for fangst av fjellrev. Nærmere bestemmelser om redskaper og utøvelse av fangsten er gitt i kapittel VII.</article><article class="legalP" id="kapittel-1-ledd-27">Bestemmelsens tredje ledd om åpning for fiske er en videreføring av røyeforskriftens § 12 om tillatelse til fiske. Fiske etter røye er tillatt utenfor naturreservatene. Det gjelder ingen generell høstingstid for fiske etter røye, men for fiske med garn gjelder en fredningstid som fremgår av § 23 om garnfiske. Fiske må følge bestemmelsene i § 11 og kapittel V.</article> <article class="defaultP" margin-top="true"><i>Til § 8 (egg- og dunsanking)</i></article><article class="legalP" id="kapittel-1-ledd-28">Egg- og dunsanking var tidligere regulert i viltforskriftens § 9. Etter denne bestemmelsen kunne dunsanking foregå fritt utenom verneområdene i perioden fra og med 16. august til og med 31. oktober. Fredningsprinsippet innebærer at det er nødvendig å åpne spesielt også for egg- og dunsanking.</article><article class="legalP" id="kapittel-1-ledd-29">Sysselmannen er i bestemmelsen gitt hjemmel til å gi tillatelse til dunsanking fra ærfugl, hvitkinngås og kortnebbgås, og til eggsanking fra ærfugl, polarmåke og svartbak. All egg- og dunsanking krever særskilt tillatelse i det enkelte tilfelle.</article> <article class="defaultP" margin-top="true"><i>Til § 9 (jakt-, fangst- og fiskekort)</i></article><article class="legalP" id="kapittel-1-ledd-30">Som vilkår for all høsting på Svalbard kreves at man løser kort for jakt, fangst eller fiske. Kravet om å løse kort fremgår også av svalbardmiljøloven § 32 annet ledd, og tidligere av § 1 i forskrift om jakt- og fangstutøvelse og § 13 i røyeforskriften. Kortet angir hvilke arter man har rett til å høste, eventuell kvotebegrensning som er fastsatt i medhold av § 10, hvilket tidsrom og i hvilke områder høstingen kan foregå.</article><article class="legalP" id="kapittel-1-ledd-31">Kortet vil gjelde for et nærmere angitt tidsrom, og fristen for rapportering er knyttet opp mot kortets gyldighetstid, jf. § 12. Det skal betales et gebyr ved løsning av kort for jakt, fangst eller fiske, når gebyrsats er fastsatt av departementet, jf. § 35. Salg av kort og innkreving av gebyr administreres av Sysselmannen.</article><article class="legalP" id="kapittel-1-ledd-32">Kortet skal medbringes under høsting slik at det skal kunne kontrolleres at den som driver høsting har løst kort.</article> <article class="defaultP" margin-top="true"><i>Til § 10 (kvoter og områdebegrensning)</i></article><article class="legalP" id="kapittel-1-ledd-33">Sysselmannen gis en generell hjemmel til å fastsette kvoter for felling og fangst, og til å begrense høsting i visse områder. Kvotene skal fastsettes ved forskrift.</article><article class="legalP" id="kapittel-1-ledd-34">Slike kvoter er særlig aktuelle for jakt, og det kan fastsettes ulike kvoter for fastboende og for tilreisende til Svalbard. Kvotene kan fastsettes for flere år, men når det gjelder felling av svalbardrein skal det fastsettes årlig kvote.</article> <article class="defaultP" margin-top="true"><i>Til § 11 (høsting forbeholdt fastboende)</i></article><article class="legalP" id="kapittel-1-ledd-35">Det følger av svalbardmiljøloven § 32 at enhver har rett til å høste fauna og sanke egg og dun i samsvar med lovens regler. For enkelte arter kan høsting forbeholdes fastboende, jf. lovens § 32 tredje ledd.</article><article class="legalP" id="kapittel-1-ledd-36">Bestemmelsen her forbeholder jakt på svalbardrein, jakt og fangst på fjellrev, samt fiske etter røye med garn for fastboende på Svalbard. Når det gjelder garnfiske er dette en videreføring av røyeforskriftens § 12 om tillatelse til fiske. For felling av svalbardrein fulgte dette tidligere av § 18 i forskrift om jakt- og fangstutøvelse på Svalbard.</article><article class="legalP" id="kapittel-1-ledd-37">Jakt på svalbardrein, jakt og fangst på fjellrev, samt garnfiske etter røye krever dessuten særskilt tillatelse fra Sysselmannen. Dette gjelder i tillegg til kravet om løsning av kort, men tillatelsen kan tas inn som del av jakt-, fangst- eller fiskekortet. Tillatelsen er personlig og skal gjelde for et nærmere angitt område og tidsrom. Vilkår om utøvelse av jakten, fangsten eller fisket kan stilles i den enkelte tillatelse.</article><article class="legalP" id="kapittel-1-ledd-38">Når det gjelder tildeling av fellingstillatelse for svalbardrein er det gitt egne regler i kapittel VIII.</article> <article class="defaultP" margin-top="true"><i>Til § 12 (rapporteringsplikt)</i></article><article class="legalP" id="kapittel-1-ledd-39">Tilsvarende bestemmelser om rapporteringsplikt fremgikk tidligere av røyeforskriftens § 18 og forskrift om jakt- og fangstutøvelse § 2.</article><article class="legalP" id="kapittel-1-ledd-40">Det er rapporteringsplikt for all høsting og for sanking av egg.</article><article class="legalP" id="kapittel-1-ledd-41">Fristen for rapportering er knyttet opp mot gyldighetstiden for jakt-, fangst- og fiskekortet, da høstingstiden for de ulike arter har ulik sluttdato. Rapporteringsfristen er 10 dager etter utløpet av kortets gyldighetstid. Tilsvarende frist gjelder også på fastlandet.</article> <article class="defaultP" margin-top="true"><i>Til § 13 (data til vitenskap og forvaltning)</i></article><article class="legalP" id="kapittel-1-ledd-42">Bestemmelsen er en videreføring av viltforskriften § 27, men omfatter nå all form for høsting og sanking.</article><article class="legalP" id="kapittel-1-ledd-43">Sysselmannen kan i medhold av paragrafen gi enhver som høster eller sanker på Svalbard pålegg om å gi opplysninger om byttet eller pålegg om å avgi byttet, eller deler av det, til vitenskapelige formål. Dersom avgivelsen omfatter store deler av byttet kan Sysselmannen bestemme at det skal ytes vederlag for avgivelsen.</article> <article class="defaultP" margin-top="true"><i>Til kapittel III. Særskilte vilkår for jakt og fangst</i></article><article class="legalP" id="kapittel-1-ledd-44">Kapitlet inneholder en del særskilte vilkår for jakt- og fangstutøvelse i form av bestemmelser om aldersgrense og krav om jegerprøve og skyteprøve. Bestemmelsene gjelder kun for utøvelse av jakt og fangst, og er av den grunn skilt ut i et eget kapittel for å skille disse vilkårene fra de generelle vilkårene som gjelder all form for høsting. Bestemmelser om gjennomføring av jegerprøve og skyteprøve er gitt i kapittel IV.</article> <article class="defaultP" margin-top="true"><i>Til § 14 (aldersgrense for jakt og fangst)</i></article><article class="legalP" id="kapittel-1-ledd-45">Bestemmelsen er en videreføring av viltforskriften § 16.</article><article class="legalP" id="kapittel-1-ledd-46">Aldersgrensen for jakt og fangst er 16 år, med unntak av jakt på svalbardrein og sjøpattedyr, hvor man må være fylt 18 år.</article><article class="legalP" id="kapittel-1-ledd-47">I tråd med gjennomførte endringer på fastlandet er aldersgrensen for å delta i jakt på fjellrev, fuglevilt og fangst i opplæringsøyemed senket til 14 år, med tilsvarende rett til å delta i opplæringsjakt på svalbardrein og sjøpattedyr fra fylte 16 år.</article><article class="legalP" id="kapittel-1-ledd-48">For å delta i jakt og fangst i opplæringsøyemed kreves det at man har samtykke fra foreldre/foresatte og at man er under forsvarlig tilsyn av jeger som minst har fylt 20 år og som har utøvd jakt og fangst i minst 3 sesonger.</article> <article class="defaultP" margin-top="true"><i>Til § 15 (krav om jegerprøve)</i></article><article class="legalP" id="kapittel-1-ledd-49">Bestemmelsen er en videreføring av § 1 i forskrift om jegerprøve på Svalbard.</article><article class="legalP" id="kapittel-1-ledd-50">Krav om jegerprøve er et vilkår for å drive jakt og fangst på Svalbard, og er derfor tatt inn i et eget kapittel om særskilte vilkår for jakt og fangst.</article><article class="legalP" id="kapittel-1-ledd-51">Kravet om jegerprøve gjelder ikke for personer som fra før er registrert i Norsk jegerregister. Det vil derfor i praksis kun være de som skal utøve jakt og fangst for første gang som må avlegge jegerprøven på Svalbard. Tilsvarende er personer som oppfyller vilkårene for å drive tilsvarende jakt i sitt bostedsland, fritatt fra kravet om jegerprøve.</article> <article class="defaultP" margin-top="true"><i>Til § 16 (krav om skyteprøve)</i></article><article class="legalP" id="kapittel-1-ledd-52">Bestemmelsen er en videreføring av § 12 i forskrift om jakt- og fangstutøvelse på Svalbard.</article><article class="legalP" id="kapittel-1-ledd-53">Bestemmelsen oppstiller krav om å avlegge skyteprøve for å kunne drive jakt på svalbardrein og sjøpattedyr. Skyteprøven må avlegges årlig etter reglene i forskriftens § 20. Prøven er gyldig i ett år etter at den er avlagt. Tilsvarende som for jegerprøven kan jegere fritas for krav om skyteprøve dersom de tilfredsstiller kriteriene for storviltjakt i sitt bostedsland.</article> <article class="defaultP" margin-top="true"><i>Til kapittel IV. Nærmere om jegerprøve og skyteprøve</i></article><article class="legalP" id="kapittel-1-ledd-54">Kapitlet er i stor grad en samling av reglene i forskrift av 27. juli 1999 nr. 872 om jegerprøve på Svalbard og kapittel V om skyteprøve i forskrift om jakt- og fangstutøvelse på Svalbard. Bestemmelsene er slått sammen til et færre antall paragrafer, og innholdet i forskriften er forenklet i tråd med forslag til ny forskrift om utøvelse av jakt og fangst på fastlandet. Forenklingen innebærer imidlertid ikke endringer når det gjelder selve avleggelsen av jegerprøven, men en rekke detaljer er utelatt fra selve forskriftsteksten.</article> <article class="defaultP" margin-top="true"><i>Til § 17 (aldersgrense for jegerprøve)</i></article><article class="legalP" id="kapittel-1-ledd-55">Bestemmelsen er en videreføring av § 1 annet og tredje ledd i forskrift om jegerprøve på Svalbard.</article><article class="legalP" id="kapittel-1-ledd-56">Jegerprøven kan avlegges fra fylte 14 år. Personer under 16 år trenger ikke avlegge jegerprøven før deltakelse i opplæringsjakt som skjer i samsvar med bestemmelsene i § 14. Sysselmannen kan etter søknad gi personer over 16 år inntil ett års utsettelse med å ta det obligatoriske kurset.</article> <article class="defaultP" margin-top="true"><i>Til § 18 (gjennomføring av jegerprøve, gebyr og kursavgift)</i></article><article class="legalP" id="kapittel-1-ledd-57">Bestemmelsen er en videreføring av forskrift om jegerprøve § 2, § 3, § 4, § 5 og § 6. Innholdet er noe forenklet i tråd med endringer på fastlandet.</article><article class="legalP" id="kapittel-1-ledd-58">Jegerprøven består av et praktisk kurs og en skriftlig teoretisk eksamen. Direktoratet for naturforvaltning bestemmer hvem som skal arrangere praktisk kurs og teoretisk eksamen.</article><article class="legalP" id="kapittel-1-ledd-59">Det skal betales gebyr for avleggelse av teoretisk eksamen, når gebyrsats er fastsatt av departementet, jf. § 35.</article><article class="legalP" id="kapittel-1-ledd-60">Det praktiske kurset skal følge et opplegg godkjent av Direktoratet for naturforvaltning. Kurset skal være på 30 timer fordelt over 9 samlinger. Dette er i tråd med endringer i forskrift om jegerprøve på fastlandet, som trådte i kraft i 2001.</article><article class="legalP" id="kapittel-1-ledd-61">Bestemmelsen i lov av 9. juni 1961 nr. 1 om skytevåpen og ammunisjon § 29 innebærer at det kreves samtykke fra den som har forelderansvaret for at personer under 18 år skal kunne gjennomføre praktisk kurs. Bestemmelsen oppstiller forbud mot å overlate skytevåpen, våpendeler eller ammunisjon til personer under 18 år uten særskilt samtykke. Dersom bruken er kortvarig og skjer under forsvarlig tilsyn kan slikt samtykke gis av den som har forelderansvaret.</article> <article class="defaultP" margin-top="true"><i>Til § 19 (jegerprøvebevis)</i></article><article class="legalP" id="kapittel-1-ledd-62">Bestemmelsen er en videreføring av forskrift om jegerprøve § 7 og § 8.</article> <article class="defaultP" margin-top="true"><i>Til § 20 (gjennomføring av skyteprøve)</i></article><article class="legalP" id="kapittel-1-ledd-63">Bestemmelsen er en videreføring av § 13, § 14 og § 15 i kapittel V om skyteprøve i forskrift om jakt- og fangstutøvelse på Svalbard, med tillegg av jakt på sjøpattedyr. Innholdet er forenklet i forhold til tidligere, og tilsvarer bestemmelser om skyteprøve for jakt på storvilt på fastlandet.</article> <article class="defaultP" margin-top="true"><i>Til kapittel V. Utøvelse av fiske</i></article><article class="legalP" id="kapittel-1-ledd-64">Kapitlet er en videreføring av røyeforskriftens bestemmelser om redskapsbruk. En rekke av bestemmelsene i røyeforskriften er tatt inn i svalbardmiljøloven, og krav om tillatelse, bestemmelser om fiskekort og rapporteringsplikt er gjort generelle for all form for høsting og fremgår av forskriftens kapittel II.</article> <article class="defaultP" margin-top="true"><i>Til § 21 (forbud mot bruk av levende agn)</i></article><article class="legalP" id="kapittel-1-ledd-65">Bestemmelsen er en videreføring av røyeforskriftens § 14, og setter forbud mot bruk av levende agn under fiske.</article> <article class="defaultP" margin-top="true"><i>Til § 22 (desinfeksjon av fiskeredskap)</i></article><article class="legalP" id="kapittel-1-ledd-66">Bestemmelsen oppstiller forbud mot å benytte fiskeredskaper og annet fiskeutstyr som har vært brukt utenfor Svalbard, med mindre fiskeredskapen desinfiseres før fisket. Som fiskeutstyr regnes også for eksempel vadere og båter som brukes i forbindelse med fiske. Kravet om desinfeksjon vil også gjelde for fiskeutstyr som benyttes i forbindelse med prøvefiske/forskning.</article><article class="legalP" id="kapittel-1-ledd-67">Bestemmelsen er en videreføring av røyeforskriftens § 16, men er utvidet til å omfatte alt fiskeutstyr. Bestemmelsen er begrunnet i faren for smittespredning og introduksjon av fremmede organismer til Svalbard.</article> <article class="defaultP" margin-top="true"><i>Til § 23 (garnfiske)</i></article><article class="legalP" id="kapittel-1-ledd-68">Bestemmelsen er en videreføring av røyeforskriftens § 15 om bruk av garnredskap, men fredningstiden er gjort generell for alt garnfiske i perioden 20. juni til og med 10. august, og ikke bare for vassdrag hvor røye kan gå opp fra sjøen. Dersom det er nødvendig kan Sysselmannen innføre ytterligere begrensninger i fisket.</article><article class="legalP" id="kapittel-1-ledd-69">Bestemmelsen regulerer også utøvelse av garnfiske. I vassdrag er det kun tillatt med garnfiske i innsjøer, men det oppstilles begrensninger ved innløps- og utløpsos. I sjøen gjelder en fredningssone ved elvemunning på 100 meter. Dersom det er nødvendig er Sysselmannen gitt hjemmel til å fastsette nærmere restriksjoner for alt fiske i en sone inntil 1 km fra elvemunningen.</article><article class="legalP" id="kapittel-1-ledd-70">Definisjonen av vassdrag i § 3 bokstav e avgrenser mot laguner med brakkvann. Mye av garnfisket i sjøen etter sjørøye på Svalbard skjer i disse brakkvannslagunene. Slikt fiske er fortsatt tillatt.</article><article class="legalP" id="kapittel-1-ledd-71"><i>Tredje ledd</i> oppstiller merkeplikt ved garnfiske, og setter begrensninger for garnenes størrelse, maskevidde og settemåte.</article> <article class="defaultP" margin-top="true"><i>Til kapittel VI. Utøvelse av jakt</i></article><article class="legalP" id="kapittel-1-ledd-72">Kapitlet er en samling av bestemmelser fra forskrift om jakt- og fangstutøvelse, og inneholder både bestemmelser om våpen og ammunisjon og om motordrevne fremkomstmidler.</article> <article class="defaultP" margin-top="true"><i>Til § 24 (forbud mot kunstig lys)</i></article><article class="legalP" id="kapittel-1-ledd-73">Bestemmelsen er en videreføring av viltforskriftens § 17 som regulerer bruk av våpen under jakt.</article> <article class="defaultP" margin-top="true"><i>Til § 25 (forbud mot bruk av motorkjøretøy og luftfartøy)</i></article><article class="legalP" id="kapittel-1-ledd-74">Bestemmelsen er en videreføring av viltforskriftens § 19, og bygger på prinsippene i tilsvarende bestemmelse i viltloven.</article><article class="legalP" id="kapittel-1-ledd-75">Det er forbudt å løsne skudd fra luftfartøy eller motorkjøretøy, eller bruke disse til lokalisering eller forfølgning av fauna eller til avledning av dyrets oppmerksomhet fra jegeren.</article> <article class="defaultP" margin-top="true"><i>Til § 26 (regulering av bruk av motorbåt)</i></article><article class="legalP" id="kapittel-1-ledd-76">Bestemmelsen er en videreføring av viltforskriftens § 20.</article><article class="legalP" id="kapittel-1-ledd-77">Bestemmelsen gir Sysselmannen myndighet til å innføre forbud og begrensninger mot bruk av motorbåt til jakt. Forbudet vil kunne omfatte jakt på bestemte arter, eller gis innenfor bestemte områder eller tidsrom.</article> <article class="defaultP" margin-top="true"><i>Til § 27 (generelle våpen- og ammunisjonskrav)</i></article><article class="legalP" id="kapittel-1-ledd-78">Bestemmelsen er en videreføring av § 3, § 5, § 6 og § 11 i forskrift om jakt- og fangstutøvelse, men med et forenklet innhold.</article><article class="legalP" id="kapittel-1-ledd-79">Det følger av fredningsprinsippet at det positivt må åpnes for jakt på Svalbard. § 27 og § 28 angir hvilke våpen som det er tillatt å bruke på jakt generelt og for de enkelte arter. Alle andre våpen enn de som det positivt er åpnet for vil det være forbudt å bruke på jakt på Svalbard.</article><article class="legalP" id="kapittel-1-ledd-80">Av paragrafen fremgår de generelle våpen- og ammunisjonskrav som gjelder for all bruk av våpen til jakt på Svalbard. Spesielle regler for enkelte arter fremgår av § 28.</article><article class="legalP" id="kapittel-1-ledd-81">Det er kun tillatt å bruke skytevåpen med kruttladning til felling av fauna under jakt. Det er ikke tillatt å bruke selvskudd. Helautomatisk rifle og haglgevær for mer enn to skudd er forbudt. Bestemmelsen oppstiller regler om haglstørrelse og antall skudd som tillates.</article> <article class="defaultP" margin-top="true"><i>Til § 28 (våpen- og ammunisjonskrav for de enkelte arter)</i></article><article class="legalP" id="kapittel-1-ledd-82">Bestemmelsen er en videreføring av § 7, § 8 og § 10 i forskrift om jakt- og fangstutøvelse, men reglene er forenklet og slått sammen til en bestemmelse.</article><article class="legalP" id="kapittel-1-ledd-83">Til jakt på fugl og fjellrev kan det benyttes både haglgevær og rifle. Det oppstilles i tillegg spesielle krav til ammunisjon for jakt på polarmåke, svalbardrype, kortnebbgås og fjellrev.</article><article class="legalP" id="kapittel-1-ledd-84">Når det gjelder jakt på svalbardrein og sjøpattedyr skal det kun brukes rifle og jaktammunisjon med ekspanderende prosjektil. Også for disse artene oppstilles det krav til ammunisjon.</article> <article class="defaultP" margin-top="true"><i>Til kapittel VII. Utøvelse av fangst</i></article><article class="legalP" id="kapittel-1-ledd-85">Kapitlet inneholder bestemmelser om utøvelse av fangst, og viderefører bestemmelsene i kapittel VII om fangst og fangstredskaper i forskrift om jakt- og fangstutøvelse.</article> <article class="defaultP" margin-top="true"><i>Til § 29 (registrering ved fangstutøvelse)</i></article><article class="legalP" id="kapittel-1-ledd-86">Bestemmelsen er en videreføring av § 22 i forskrift om jakt- og fangstutøvelse.</article><article class="legalP" id="kapittel-1-ledd-87">Bestemmelsen stiller krav om at alle som vil drive med fangst på forhånd må la seg registrere hos Sysselmannen med opplysning om type fangst, omfang og område. Bestemmelsen er begrunnet i kontrollhensyn, og gjelder i tillegg til kravet om å løse kort for utøvelse av fangst i § 9.</article><article class="legalP" id="kapittel-1-ledd-88">Sysselmannens hjemmel til å kreve godtgjort kunnskaper om fangst, som tidligere fulgte av § 22, annet ledd, er tatt ut. Kunnskaper om fangstutøvelse inngår nå i jegerprøven, og krav om jegerprøve gjelder generelt for både jakt og fangst. Tilsvarende bestemmelse er fjernet også på fastlandet.</article> <article class="defaultP" margin-top="true"><i>Til § 30 (tillatte fangstredskaper)</i></article><article class="legalP" id="kapittel-1-ledd-89">Bestemmelsen er en videreføring av § 23 i forskrift om jakt- og fangstutøvelse, men er noe omformulert da den generelle bestemmelsen om høstbare arter i § 7 åpner for fangst av fjellrev.</article><article class="legalP" id="kapittel-1-ledd-90">Tillatte fangstredskaper er som tidligere slagfelle og fallem, men Sysselmannen er gitt en hjemmel til å tillate andre fangstredskaper og fastsette nærmere regler for bruken av disse.</article> <article class="defaultP" margin-top="true"><i>Til § 31 (bruk av fangstredskaper)</i></article><article class="legalP" id="kapittel-1-ledd-91">Bestemmelsen er en videreføring av § 24 i forskrift om jakt- og fangstutøvelse.</article><article class="legalP" id="kapittel-1-ledd-92">Det er en plikt for den som driver fangst å innrette fangstredskapen på en slik måte at ikke annet enn fjellrev kan fanges. I tillegg oppstilles forbud mot plassering av fangstredskaper i områder hvor alminnelig ferdsel medfører at det kan oppstå fare for mennesker og husdyr. Fangstredskaper skal merkes, og det skal så vidt mulig føres tilsyn med redskapen hver uke.</article> <article class="defaultP" margin-top="true"><i>Til kapittel VIII. Fellingstillatelse for svalbardrein</i></article><article class="legalP" id="kapittel-1-ledd-93">Kapitlet er delvis en videreføring av tidligere regler i kapittel VI i forskrift om jakt- og fangstutøvelse. Bestemmelsen om oppgaveplikt er fjernet. Oppgaveplikten vil reguleres av den generelle regel om rapportering i § 12, og det er hensiktsmessig at det gjelder de samme regler om blant annet frister for rapportering for alle arter. Bestemmelsen i § 11 om rett til høsting sier at tildeling av tillatelse til felling av svalbardrein skjer etter reglene i kapittel VII.</article> <article class="defaultP" margin-top="true"><i>Til § 32 (tildeling av fellingstillatelse)</i></article><article class="legalP" id="kapittel-1-ledd-94">Bestemmelsen er en videreføring av § 17 og § 18 i forskrift om jakt- og fangstutøvelse på Svalbard.</article><article class="legalP" id="kapittel-1-ledd-95">Bestemmelsen regulerer søknad om og tildeling av fellingstillatelse for svalbardrein. Reglene om aldersgrense og at fellingstillatelse kun kan gis til fastboende følger av generelle bestemmelser om høsting i kapittel II.</article><article class="legalP" id="kapittel-1-ledd-96">Det skal betales et gebyr pr. dyr ved tildeling av fellingstillatelse for svalbardrein, når gebyrsats er fastsatt av departementet, jf. § 35. Størrelsen på gebyret vil variere avhengig av om det skal felles kalv eller voksent dyr.</article> <article class="defaultP" margin-top="true"><i>Til § 33 (om fellingstillatelsen)</i></article><article class="legalP" id="kapittel-1-ledd-97">Bestemmelsen er en videreføring av § 20 og § 21 i forskrift om jakt- og fangstutøvelse.</article><article class="legalP" id="kapittel-1-ledd-98">Bestemmelsen gir nærmere regler om fellingstillatelsen og om utfylling av kontrollkort ved felling av svalbardrein. Fellingstillatelsen som utstedes skal gjelde for en nærmere angitt kategori av dyr, og for hvert dyr som tillates felt skal det medbringes et kontrollkort. Bestemmelsen oppstiller en plikt for jegeren til å følge de direktiver som er trykt på kontrollkortet. Straks jegeren har felt dyr skal han skjære av kontrolldelen og feste den til dyrets nakke.</article> <article class="defaultP" margin-top="true"><i>Til kapittel IX. Avsluttende bestemmelser</i></article> <article class="defaultP" margin-top="true"><i>Til § 34 (straff)</i></article><article class="legalP" id="kapittel-1-ledd-99">Bestemmelsen viderefører straffebestemmelsen i svalbardmiljøloven § 99.</article><article class="legalP" id="kapittel-1-ledd-100">Strafferammen er bøter eller fengsel inntil ett år. Er det voldt betydelig miljøskade eller fare for det, øker den øvre strafferamme til fengsel i tre år. For øvrig gjelder generalklausulen for miljøkriminalitet i straffeloven § 152b for de alvorligste tilfellene. Er overtredelsen begått av noen som har handlet på vegne av et foretak (selskaper, sammenslutninger, stiftelser, enkeltpersonsforetak, boer eller offentlig virksomhet) kan foretaket alltid straffes med bøter etter straffeloven § 48a § 48b.</article><article class="legalP" id="kapittel-1-ledd-101">Også svalbardmiljølovens øvrige sanksjonsbestemmelser, som f.eks. bestemmelsene om gjenoppretting og erstatning, kan gjøres gjeldende ved overtredelse av forskriftens bestemmelser.</article> <article class="defaultP" margin-top="true"><i>Til § 35 (gebyr)</i></article><article class="legalP" id="kapittel-1-ledd-102">Departementet er gitt hjemmel til å fastsette gebyr for løsning av kort for jakt, fangst eller fiske, for fellingstillatelse for svalbardrein og for teoretisk eksamen ved avleggelse av jegerprøven.</article><article class="legalP" id="kapittel-1-ledd-103">Det følger av svalbardmiljøloven § 98 at gebyrer som kreves inn vil gå inn i Svalbards miljøvernfond.</article> <article class="defaultP" margin-top="true"><i>Til § 36 (klage)</i></article><article class="legalP" id="kapittel-1-ledd-104">Bestemmelsen presiserer at enkeltvedtak fattet med hjemmel i denne forskriften kan påklages etter forvaltningslovens regler til overordnet forvaltningsmyndighet. Hvem som er overordnet forvaltningsmyndighet fremgår av forskriftens § 4.</article><article class="legalP" id="kapittel-1-ledd-105">I tråd med forvaltningsloven § 32 første ledd bokstav a sendes klagen til det organ som har fattet avgjørelsen. Dette vil oftest være Sysselmannen. Sysselmannen foretar så de undersøkelser klagen gir grunn til, jf. forvaltningsloven § 33, og kan oppheve eller endre sitt vedtak dersom han finner klagen begrunnet, jf. forvaltningsloven § 33 annet ledd. Dersom vedtaket opprettholdes forberedes saken for klageinstansen, og oversendes klageinstansen for behandling så snart som mulig, jf. forvaltningsloven § 33 fjerde ledd.</article> <article class="defaultP" margin-top="true"><i>Til § 37 (ikrafttreden)</i></article><article class="legalP" id="kapittel-1-ledd-106">Forskriften vil tre i kraft samtidig med svalbardmiljøloven, dvs. 1. juli 2002.</article><article class="legalP" id="kapittel-1-ledd-107">Når det gjelder bestemmelsene om gebyr vil disse innføres når Svalbards miljøvernfond er opprettet.</article><article class="legalP" id="kapittel-1-ledd-108">Ved ikrafttredelse vil samtidig alle tidligere forskrifter om jakt, fangst og fiske på Svalbard oppheves.</article></section><section class="section" data-name="kapII" id="kapittel-2" data-lovdata-URL="LTI/forskrift/2002-06-24-1085/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringen trer i kraft 1. juli 2002.</article></section></main></body></html>