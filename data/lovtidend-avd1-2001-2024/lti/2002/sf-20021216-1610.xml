<!DOCTYPE html><html lang="no"><head><title>Forskrift for garanti ved åpning av gjeldsforhandling i henhold til konkursloven.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-12-16-1610</dd><dt class="dokid">DokumentID</dt><dd class="dokid">LTI/forskrift/2002-12-16-1610</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 18</dd><dt class="dateInForce">I kraft fra</dt><dd class="dateInForce">2003-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2001-12-20-1663</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§3</li><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">2002-12-20</dd><dt class="journalNumber">Journalnummer</dt><dd class="journalNumber">2002-1293</dd><dt class="titleShort">Korttittel</dt><dd class="titleShort">Forskr. for garanti ved gjeldsforhandling</dd><dt class="title">Tittel</dt><dd class="title">Forskrift for garanti ved åpning av gjeldsforhandling i henhold til konkursloven.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 16. desember 2002 med hjemmel i lov av 12. mai 1995 nr. 23 om jord (jordlova) § 3 og § 18.</dd><dt class="refid">RefID</dt><dd class="refid">forskrift/2002-12-16-1610</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for garanti ved åpning av gjeldsforhandling i henhold til konkursloven.<ul class="tocSubUl"><li>I<ul class="tocSubUl"><li>§ 1. Formål</li><li>§ 2. Definisjoner</li><li>§ 3. Vilkår</li><li>§ 4. Garanti</li><li>§ 5. Søknad</li><li>§ 6. Tilsyn, kontroll</li><li>§ 7. Gyldighet, utbetaling</li><li>§ 8. Tilbakebetaling</li><li>§ 9. Dispensasjon</li><li>§ 10. Klage</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2002-12-16-1610" id="dokument"><h1>Forskrift for garanti ved åpning av gjeldsforhandling i henhold til konkursloven.</h1><section class="section" data-name="kapI" id="kapittel-1" data-lovdata-URL="LTI/forskrift/2002-12-16-1610/KAPITTEL_1"><h2 data-text-align="center">I</h2><article class="legalArticle" data-lovdata-URL="LTI/forskrift/2002-12-16-1610/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med ordningen er ved garanti å gi brukere en mulighet for å åpne gjeldsforhandling etter lov av 8. juni 1984 nr. 58 om gjeldsforhandling og konkurs.</article></article><article class="legalArticle" data-lovdata-URL="LTI/forskrift/2002-12-16-1610/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">Med landbrukseiendom menes etter denne forskrift en enhet på minst 10 dekar jordbruksareal og med våningshus og nødvendige driftsbygninger som blir nyttet til landbruksproduksjon. Ved investering utenom tradisjonelt jord- og hagebruk omfatter landbrukseiendommer også enheter med skog og annen utmark som danner grunnlag for lønnsom næringsutvikling/verdiskaping. To eller flere landbrukseiendommer som drives av samme bruker regnes som en landbrukseiendom.</article></article><article class="legalArticle" data-lovdata-URL="LTI/forskrift/2002-12-16-1610/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår</span></h3><article class="legalP" id="kapittel-1-paragraf-3-ledd-1">Bruker som begjærer åpning av gjeldsforhandling i henhold til konkursloven og som får tingrettens aksept forutsatt at rettens krav om forskudd blir oppfylt, kan få garanti av Landbrukets utviklingsfond dersom brukeren selv ikke har mulighet for å skaffe til veie de nødvendige midler.</article></article><article class="legalArticle" data-lovdata-URL="LTI/forskrift/2002-12-16-1610/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Garanti</span></h3><article class="legalP" id="kapittel-1-paragraf-4-ledd-1">Det kan stilles garanti av Landbrukets utviklingsfond for den delen av tingrettens krav om forskudd, inklusive rettsgebyret, som overstiger 10.000 kroner.</article></article><article class="legalArticle" data-lovdata-URL="LTI/forskrift/2002-12-16-1610/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Søknad</span></h3><article class="legalP" id="kapittel-1-paragraf-5-ledd-1">Søknaden om garanti sendes Statens landbruksforvaltning som avgjør søknaden. Med søknaden skal følge oversikt over gjeld og likvider og kopi av tingrettens krav om forskudd. Brukeren må dokumentere at vedkommende har tilstrekkelige midler til å dekke egenandelen på 10.000 kroner.</article></article><article class="legalArticle" data-lovdata-URL="LTI/forskrift/2002-12-16-1610/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Tilsyn, kontroll</span></h3><article class="legalP" id="kapittel-1-paragraf-6-ledd-1">Landbruksdepartementet fører kontroll med at denne garantiordningen blir praktisert i samsvar med denne forskriften.</article><article class="legalP" id="kapittel-1-paragraf-6-ledd-2">Brukeren må finne seg i nødvendig kontroll i samband med dette og bistå med opplysninger.</article></article><article class="legalArticle" data-lovdata-URL="LTI/forskrift/2002-12-16-1610/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Gyldighet, utbetaling</span></h3><article class="legalP" id="kapittel-1-paragraf-7-ledd-1">Garantien gjelder til tingretten har avsluttet gjeldsforhandlingene eller inntil ett år.</article><article class="legalP" id="kapittel-1-paragraf-7-ledd-2">Eventuell utbetaling av udekkede forhandlingsomkostninger skal skje til tingretten etter skriftlig anmodning fra denne.</article></article><article class="legalArticle" data-lovdata-URL="LTI/forskrift/2002-12-16-1610/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Tilbakebetaling</span></h3><article class="legalP" id="kapittel-1-paragraf-8-ledd-1">Utbetalte beløp kan kreves refundert av søkeren dersom det viser seg at vedkommende har holdt tilbake opplysninger om sin egen eller brukerfamiliens økonomiske situasjon.</article><article class="legalP" id="kapittel-1-paragraf-8-ledd-2">Ved krav om refusjon for utbetalte beløp gjelder de bestemmelser som er gitt i forskrift om tildeling av bygdeutviklingsmidler – tildeling på fylkesnivå ved Statens nærings- og distriktsutviklingsfond, SND.</article></article><article class="legalArticle" data-lovdata-URL="LTI/forskrift/2002-12-16-1610/§9" data-name="§9" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Dispensasjon</span></h3><article class="legalP" id="kapittel-1-paragraf-9-ledd-1">Statens landbruksforvaltning kan fravike bestemmelsene i denne forskrift når særlige grunner tilsier det.</article></article><article class="legalArticle" data-lovdata-URL="LTI/forskrift/2002-12-16-1610/§10" data-name="§10" id="kapittel-1-paragraf-10"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Klage</span></h3><article class="legalP" id="kapittel-1-paragraf-10-ledd-1">Vedtak som er truffet i medhold av denne forskrift kan påklages etter lov av 10. februar 1967 om behandlingsmåten i forvaltningssaker (forvaltningsloven) kapittel VI.</article><article class="legalP" id="kapittel-1-paragraf-10-ledd-2">Landbruksdepartementet er klageinstans.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2002-12-16-1610/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 1. januar 2003. Fra samme tidspunkt oppheves forskrift av 20. desember 2001 nr. 1663 om garanti ved åpning av gjeldsforhandling i henhold til konkursloven.</article></section></main></body></html>