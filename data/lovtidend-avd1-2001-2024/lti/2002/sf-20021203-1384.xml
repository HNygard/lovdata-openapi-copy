<!DOCTYPE html><html lang="no"><head><title>Forskrift om merking av luftfartshinder (BSL E 2-2).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-12-03-1384</dd><dt class="dokid">DokumentID</dt><dd class="dokid">LTI/forskrift/2002-12-03-1384</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 17</dd><dt class="dateInForce">I kraft fra</dt><dd class="dateInForce">2003-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-101/§7-22</li><li>lov/1993-06-11-101/§15-4</li><li>forskrift/1999-12-10-1273</li></ul></dd><dt class="dateOfPublication">Kunngjort</dt><dd class="dateOfPublication">2002-12-13</dd><dt class="journalNumber">Journalnummer</dt><dd class="journalNumber">2002-1170</dd><dt class="titleShort">Korttittel</dt><dd class="titleShort">Forskrift om merking av luftfartshinder</dd><dt class="title">Tittel</dt><dd class="title">Forskrift om merking av luftfartshinder (BSL E 2-2).</dd><dt class="miscInformation">Annet om dokumentet</dt><dd class="miscInformation">Fastsatt av Luftfartstilsynet 3. desember 2002 med hjemmel i lov av 11. juni 1993 nr. 101 om luftfart (luftfartsloven) § 7-22 og § 15-4, jf. delegeringsvedtak av 10. desember 1999 nr. 1273.</dd><dt class="refid">RefID</dt><dd class="refid">forskrift/2002-12-03-1384</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om merking av luftfartshinder (BSL E 2-2).<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Generelt</li><li>§ 5. Varselmerking</li><li>§ 6. Markører</li><li>§ 7. Fargemerking</li><li>§ 8. Hinderlys</li><li>§ 9. Dispensasjon</li><li>§ 10. Ikrafttredelse</li><li>§ 11. Overgangsbestemmelser</li><li>Veiledning til BSL E 2-2</li></ul></li></ul></dd></dl></header><main class="documentBody" data-lovdata-URL="LTI/forskrift/2002-12-03-1384" id="dokument"><h1>Forskrift om merking av luftfartshinder (BSL E 2-2).</h1><article class="legalP" id="ledd-1">(Bestemmelser som er merket med * under teksten har veiledende materiale i BSL E del 2.)</article><article class="legalArticle" data-lovdata-URL="LTI/forskrift/2002-12-03-1384/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med denne forskriften er gjennom merking av luftfartshindre å redusere faren for luftfartsuhell.</article></article><article class="legalArticle" data-lovdata-URL="LTI/forskrift/2002-12-03-1384/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Denne forskriften gjelder for merking av luftfartshinder som befinner seg utenfor flyplassens planområde, jf. luftfartsloven § 7-12.</article><article class="legalP" id="paragraf-2-ledd-2">*</article></article><article class="legalArticle" data-lovdata-URL="LTI/forskrift/2002-12-03-1384/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="numberedLegalP" data-numerator="1" id="paragraf-3-nummer-1">(1) <i>Flyplass:</i> Et bestemt land- eller sjøområde (med bygninger, installasjoner og utstyr) som helt eller delvis brukes for luftfartøyers start, landing og annen manøvrering på bakken.</article><article class="numberedLegalP" data-numerator="2" id="paragraf-3-nummer-2">(2) <i>Luftfartshinder:</i> Enhver konstruksjon eller gjenstand, midlertidig eller permanent, som hovedregel med en høyde av 60 m eller mer over bakken eller vannet. Luftfartstilsynet kan etter en konkret vurdering beslutte særskilt at enkelte konstruksjoner eller gjenstander ikke skal anses som luftfartshinder selv om de har høyde av 60 m eller høyere. På tilsvarende måte kan Luftfartstilsynet beslutte særskilt at enkelte konstruksjoner eller gjenstander skal anses som luftfartshinder selv om de har høyde lavere enn 60 m. Et luftfartshinder kan være en bygning, vindkraftverk, tårn, skorstein, luftledning, mast, antenne, bru o.l. og tilhørende skråstag, barduner og forankringsanordninger m.m.</article></article><article class="legalArticle" data-lovdata-URL="LTI/forskrift/2002-12-03-1384/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Generelt</span></h2><article class="numberedLegalP" data-numerator="1" id="paragraf-4-nummer-1">(1) Eier av luftfartshinder skal merke alle slike luftfartshindre i samsvar med denne forskriften.</article><article class="numberedLegalP" data-numerator="2" id="paragraf-4-nummer-2">(2) Med mindre Luftfartstilsynet fastsetter noe annet, er krav om merking av luftfartshinder unntatt i følgende tilfeller:<ul class="defaultList"><li data-li-identifier="a)" data-name="a)"><article class="listArticle" id="paragraf-4-nummer-2-punkt-1"><article class="legalP" id="paragraf-4-nummer-2-punkt-1-ledd-1">Konstruksjoner som er dekket av eller skjult bak andre permanente konstruksjoner eller terreng.</article></article></li><li data-li-identifier="b)" data-name="b)"><article class="listArticle" id="paragraf-4-nummer-2-punkt-2"><article class="legalP" id="paragraf-4-nummer-2-punkt-2-ledd-1">Konstruksjoner i en by eller tettbebyggelse og hvor det ikke kan råde tvil om at konstruksjonen ikke utgjør en fare for luftfarten.</article></article></li><li data-li-identifier="c)" data-name="c)"><article class="listArticle" id="paragraf-4-nummer-2-punkt-3"><article class="legalP" id="paragraf-4-nummer-2-punkt-3-ledd-1">Luftledninger hvor mindre enn 100 m av ledningsspennet har slik høyde at det skal betraktes som et hinder i henhold til definisjonen av luftfartshinder i § 3.</article></article></li></ul></article></article><article class="legalArticle" data-lovdata-URL="LTI/forskrift/2002-12-03-1384/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Varselmerking</span></h2><article class="numberedLegalP" data-numerator="1" id="paragraf-5-nummer-1">(1) Luftfartshinder skal merkes med farger, markører, hinderlys eller annen merking godkjent av Luftfartstilsynet.</article><article class="numberedLegalP" data-numerator="2" id="paragraf-5-nummer-2">(2) Når luftledninger merkes med markører, skal disse plasseres i hele spennets lengde såfremt dette ikke kommer i konflikt med spennets vibrasjonsdemping. Avstanden mellom markørene skal tilpasses markørenes størrelse slik at spennet blir godt synlig, men skal normalt ikke være mer enn 90 m. Ved kryssing av dal eller fjord skal siste feste (mast) på hver side merkes med farger eller hinderlys. Luftfartstilsynet kan også godkjenne annen merking, for eksempel lysmarkører.</article><article class="numberedLegalP" data-numerator="3" id="paragraf-5-nummer-3">(3) Bygninger skal merkes med hinderlys dersom Luftfartstilsynet ikke godkjenner annen merking.</article><article class="numberedLegalP" data-numerator="4" id="paragraf-5-nummer-4">(4) Vindmøller skal merkes med hinderlys. Dersom rotorblader når høyere enn selve maskinhuset, skal rotorbladene ha lys, farge eller annen anordning som gjør at de er tilstrekkelig synlige. Dersom flere vindmøller er samlet i en vindmøllepark kan Luftfartstilsynet samtykke i at det er tilstrekkelig å merke de vindmøllene som utgjør vindmølleparkens ytterpunkter, såfremt den individuelle avstanden mellom merkede vindmøller ikke er større enn at hensynet til flysikkerheten ivaretas på tilfredsstillende måte. Merkingen skal skje i samråd med Norges vassdrags- og energidirektorat (NVE).<article class="legalP" id="paragraf-5-nummer-4-ledd-1">*</article></article><article class="numberedLegalP" data-numerator="5" id="paragraf-5-nummer-5">(5) Tårn, skorsteiner, master, antenner o.l. skal merkes med hinderlys. I tillegg skal hele eller den øverste delen merkes med farger dersom konstruksjonen utgjør en særlig fare for luftfarten.</article><article class="numberedLegalP" data-numerator="6" id="paragraf-5-nummer-6">(6) Bruer skal merkes med hinderlys. Brutårn skal merkes som angitt i § 5 femte ledd. Brubanen skal merkes dersom den er mer enn 60 m over vannet og ikke har tilstrekkelig veibelysning. Stag og kabler skal merkes som angitt i § 5 sjuende ledd.</article><article class="numberedLegalP" data-numerator="7" id="paragraf-5-nummer-7">(7) Stag, kabler o.l. og festeanordninger for luftfartshinder skal merkes med markører eller hinderlys dersom de har en horisontal utstrekning på mer enn 90 m fra luftfartshinderet. Markørene/hinderlysene skal plasseres på de ytre stag/kabler og eventuelt på de mellomliggende stag/kabler slik at det ikke er mer enn 90 m mellom markørene/lysene horisontalt og 75 m vertikalt.</article><article class="numberedLegalP" data-numerator="8" id="paragraf-5-nummer-8">(8) Forankrede ballonger skal merkes på følgende måte:<ul class="defaultList"><li><article class="listArticle" id="paragraf-5-nummer-8-punkt-1"><article class="legalP" id="paragraf-5-nummer-8-punkt-1-ledd-1"><i>I dagslys (mellom soloppgang og solnedgang):</i></article><article class="legalP" id="paragraf-5-nummer-8-punkt-1-ledd-2">Ballongen skal ha en farge som gjør den lett synlig. Hvis høyden over bakken eller vannet er mer enn 100 m, skal den dessuten ha en roterende topplanterne som viser hvitt lys g som har en lysstyrke på minst 10.000 cd. Forankringskabelen skal være merket med vimpler for hver 45 m, regnet fra ballongens underkant. Vimplene skal være minst 3 m lange og utformet i oransjefarget fluoriserende stoff som gjør dem lett synlige.</article></article></li><li><article class="listArticle" id="paragraf-5-nummer-8-punkt-2"><article class="legalP" id="paragraf-5-nummer-8-punkt-2-ledd-1"><i>I mørke (mellom solnedgang og soloppgang):</i></article><article class="legalP" id="paragraf-5-nummer-8-punkt-2-ledd-2">Ballongen skal være utstyrt med lanterner. På forankringskabelen skal det for hver 45 m, regnet fra ballongens underkant, være montert grupper av lanterner som viser et hvitt og et rødt lys. Avstanden mellom det hvite og det røde lyset i lanternegruppen skal være 3 m, med det hvite lyset øverst. Samtlige lanterner skal ha lys med lysstyrke på minst 5 cd, og skal så vidt mulig være synlig i alle retninger.</article></article></li></ul></article><article class="numberedLegalP" data-numerator="9" id="paragraf-5-nummer-9">(9) All merking av luftfartshindre skal vedlikeholdes slik at merkingen til enhver tid tilfredsstiller sin hensikt og bestemmelsene i denne forskriften. Den som har ansvaret for merkingen, skal etablere et egenkontrollsystem, herunder kontrollrutiner, vedlikeholdsplaner og dokumentasjon av systemet. Dokumentasjonen skal forelegges Luftfartstilsynet på forlangende. For vedlikehold av hinderlys, se også § 8 femte ledd.</article></article><article class="legalArticle" data-lovdata-URL="LTI/forskrift/2002-12-03-1384/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Markører</span></h2><article class="numberedLegalP" data-numerator="1" id="paragraf-6-nummer-1">(1) Markører skal minst ha en diameter på ca. 0,8 m. De skal ha oransje/rød farge eller vekselvis oransje/rød og hvit farge. Luftfartstilsynet kan i særlige tilfelle godkjenne bruk av markører ned til ca. 0,6 m i diameter forutsatt at avstanden mellom markørene ikke overstiger 70 m.</article><article class="numberedLegalP" data-numerator="2" id="paragraf-6-nummer-2">(2) Markører på luftledninger kan fordeles på flere faser, men slik at maksimumsavstanden i henhold til § 6 første ledd sett på tvers av linjeretningen ikke overskrides. Markørene kan også festes på egen ledning ved siden av strømførende ledning.</article><article class="numberedLegalP" data-numerator="3" id="paragraf-6-nummer-3">(3) Dersom det er praktisk vanskelig å bruke markører, kan det brukes oransje flagg, vimpler o.l. av størrelse ca. 1 x 1 m.</article><article class="numberedLegalP" data-numerator="4" id="paragraf-6-nummer-4">(4) Flagg og vimpler skal være avstivet, og innbyrdes avstand skal ikke være større enn 50 m.</article><article class="numberedLegalP" data-numerator="5" id="paragraf-6-nummer-5">(5) Markører, flagg, vimpler o.l. skal så langt som mulig være reflekterende eller fluoriserende.</article></article><article class="legalArticle" data-lovdata-URL="LTI/forskrift/2002-12-03-1384/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Fargemerking</span></h2><article class="numberedLegalP" data-numerator="1" id="paragraf-7-nummer-1">(1) Fargemerking skal være i rødt og hvitt eller oransje og hvitt. Fargemerking kan utføres med maling, plastfolie eller plater eller annet hensiktsmessig materiale. Merkingen skal så langt som mulig være reflekterende eller fluoriserende.</article><article class="numberedLegalP" data-numerator="2" id="paragraf-7-nummer-2">(2) Hinder med hovedsakelig ubrutt overflate og som er minst 4,5 m horisontalt, skal merkes i rutemønster. Rutene skal være rektangulære med sider på minimum 1,5 og maksimum 3 m. Hjørnene skal være røde eller oransje.</article><article class="numberedLegalP" data-numerator="3" id="paragraf-7-nummer-3">(3) Hinder med hovedsakelig ubrutt overflate og som er mindre enn 4,5 m horisontalt, skal merkes med horisontale bånd. Med bånd merkes også alle objekter med gjennombrutt overflate. Båndene skal plasseres tvers på hinderets høydeakse, og bredden på båndene skal være i henhold til nedenstående tabell. <table><thead><tr><th data-text-align="center" data-vertical-align="top"><i>Hinderets utstrekning</i></th><th data-text-align="center" data-vertical-align="top"><i>Båndets største bredde</i></th></tr></thead><tbody><tr><td data-text-align="center" data-vertical-align="top">Inntil 30 m</td><td data-text-align="center" data-vertical-align="top">2,00 m</td></tr><tr><td data-text-align="center" data-vertical-align="top">30 – 40 m</td><td data-text-align="center" data-vertical-align="top">3,00 m</td></tr><tr><td data-text-align="center" data-vertical-align="top">40 – 50 m</td><td data-text-align="center" data-vertical-align="top">4,00 m</td></tr><tr><td data-text-align="center" data-vertical-align="top">50 – 60 m</td><td data-text-align="center" data-vertical-align="top">5,00 m</td></tr><tr><td data-text-align="center" data-vertical-align="top">60 – 200 m</td><td data-text-align="center" data-vertical-align="top">6,00 m</td></tr><tr><td data-text-align="center" data-vertical-align="top">Over 200 m</td><td data-text-align="center" data-vertical-align="top">10,00 m</td></tr></tbody></table></article><article class="numberedLegalP" data-numerator="4" id="paragraf-7-nummer-4">(4) Fagverkkonstruksjoner behøver kun ha fargefelt på rammebenene dersom det anvendes fluoriserende merking. Ved annen merking skal også diagonalstagene merkes.</article></article><article class="legalArticle" data-lovdata-URL="LTI/forskrift/2002-12-03-1384/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Hinderlys</span></h2><article class="numberedLegalP" data-numerator="1" id="paragraf-8-nummer-1">(1) <i>Generelt</i><ul class="defaultList"><li data-li-identifier="a)" data-name="a)"><article class="listArticle" id="paragraf-8-nummer-1-punkt-1"><article class="legalP" id="paragraf-8-nummer-1-punkt-1-ledd-1">Hinderlys skal være lavintensitets- eller høyintensitetstype.</article></article></li><li data-li-identifier="b)" data-name="b)"><article class="listArticle" id="paragraf-8-nummer-1-punkt-2"><article class="legalP" id="paragraf-8-nummer-1-punkt-2-ledd-1">Hinderlys skal plasseres på toppen av hinderet slik at lyset viser hinderets høyeste punkt.</article></article></li><li data-li-identifier="c)" data-name="c)"><article class="listArticle" id="paragraf-8-nummer-1-punkt-3"><article class="legalP" id="paragraf-8-nummer-1-punkt-3-ledd-1">Dersom hinderets høyeste punkt utgjøres av en antenne eller tilsvarende tynn konstruksjon med en egenhøyde som ikke overstiger 10 m, skal som hovedregel ikke antennen medregnes i beregningen av hinderets høyeste punkt.</article></article></li><li data-li-identifier="d)" data-name="d)"><article class="listArticle" id="paragraf-8-nummer-1-punkt-4"><article class="legalP" id="paragraf-8-nummer-1-punkt-4-ledd-1">Dersom hinderet er en bygning, skal hinderlys plasseres på bygningens høyeste kanter for å markere utstrekningen av bygningen.</article></article></li><li data-li-identifier="e)" data-name="e)"><article class="listArticle" id="paragraf-8-nummer-1-punkt-5"><article class="legalP" id="paragraf-8-nummer-1-punkt-5-ledd-1">Dersom hinderet er en skorstein som kan medføre korrosjon eller belegg på armaturglassene, kan hinderlysene plasseres inntil 3 m under toppen.</article></article></li><li data-li-identifier="f)" data-name="f)"><article class="listArticle" id="paragraf-8-nummer-1-punkt-6"><article class="legalP" id="paragraf-8-nummer-1-punkt-6-ledd-1">Flammetårn (gassavbrenningstårn) o.l. kan merkes ved at toppen belyses med lyskastere som konvergerer sine lysstråler på toppen av tårnet når flammen eller pilotflammen er slukket.</article></article></li><li data-li-identifier="g)" data-name="g)"><article class="listArticle" id="paragraf-8-nummer-1-punkt-7"><article class="legalP" id="paragraf-8-nummer-1-punkt-7-ledd-1">Hinderlys på tårn, skorstein eller lignende massive konstruksjoner skal på hvert nivå, jf. § 8 annet ledd, ha minst det antall lysenheter som er angitt nedenfor, likt fordelt rundt hinderet på en slik måte at de til sammen er synlig rundt horisonten. <ul class="defaultList"><li data-li-identifier="-" data-name="-"><article class="listArticle" id="paragraf-8-nummer-1-punkt-7-ledd-1-punkt-1"><article class="legalP" id="paragraf-8-nummer-1-punkt-7-ledd-1-punkt-1-ledd-1">1 lysenhet når denne er plassert på toppen av hinderet</article></article></li><li data-li-identifier="-" data-name="-"><article class="listArticle" id="paragraf-8-nummer-1-punkt-7-ledd-1-punkt-2"><article class="legalP" id="paragraf-8-nummer-1-punkt-7-ledd-1-punkt-2-ledd-1">2 lysenheter når hinderets diameter (største dimensjon) er mindre enn 2 m</article></article></li><li data-li-identifier="-" data-name="-"><article class="listArticle" id="paragraf-8-nummer-1-punkt-7-ledd-1-punkt-3"><article class="legalP" id="paragraf-8-nummer-1-punkt-7-ledd-1-punkt-3-ledd-1">3 lysenheter når hinderets diameter (største dimensjon) er mellom 2 og 6 m</article></article></li><li data-li-identifier="-" data-name="-"><article class="listArticle" id="paragraf-8-nummer-1-punkt-7-ledd-1-punkt-4"><article class="legalP" id="paragraf-8-nummer-1-punkt-7-ledd-1-punkt-4-ledd-1">4 lysenheter når hinderets diameter (største dimensjon) er mellom 6 og 30 m</article></article></li><li data-li-identifier="-" data-name="-"><article class="listArticle" id="paragraf-8-nummer-1-punkt-7-ledd-1-punkt-5"><article class="legalP" id="paragraf-8-nummer-1-punkt-7-ledd-1-punkt-5-ledd-1">6 lysenheter når hinderets diameter (største dimensjon) er mellom 30 og 60 m</article></article></li><li data-li-identifier="-" data-name="-"><article class="listArticle" id="paragraf-8-nummer-1-punkt-7-ledd-1-punkt-6"><article class="legalP" id="paragraf-8-nummer-1-punkt-7-ledd-1-punkt-6-ledd-1">8 lysenheter når hinderets diameter (største dimensjon) er større enn 60 m.</article></article></li></ul></article></article></li><li data-li-identifier="h)" data-name="h)"><article class="listArticle" id="paragraf-8-nummer-1-punkt-8"><article class="legalP" id="paragraf-8-nummer-1-punkt-8-ledd-1">Hver lysenhet kan bestå av flere lyskilder.</article></article></li><li data-li-identifier="i)" data-name="i)"><article class="listArticle" id="paragraf-8-nummer-1-punkt-9"><article class="legalP" id="paragraf-8-nummer-1-punkt-9-ledd-1">Dersom lysenhetene er festet ut fra hinderet, kan Luftfartstilsynet godkjenne færre lysenheter enn det som er angitt i bokstav c – f ovenfor.</article></article></li><li data-li-identifier="j)" data-name="j)"><article class="listArticle" id="paragraf-8-nummer-1-punkt-10"><article class="legalP" id="paragraf-8-nummer-1-punkt-10-ledd-1">Filter som nyttes for å kunne gi rødt lys, skal være gjennomfarget.</article></article></li></ul></article><article class="numberedLegalP" data-numerator="2" id="paragraf-8-nummer-2">(2) <i>Merkenivåer</i><ul class="defaultList"><li data-li-identifier="a)" data-name="a)"><article class="listArticle" id="paragraf-8-nummer-2-punkt-1"><article class="legalP" id="paragraf-8-nummer-2-punkt-1-ledd-1">Hinder med høyde inntil 100 m, merkes med lavintensitetslys på toppen.</article></article></li><li data-li-identifier="b)" data-name="b)"><article class="listArticle" id="paragraf-8-nummer-2-punkt-2"><article class="legalP" id="paragraf-8-nummer-2-punkt-2-ledd-1">Hinder med høyde mellom 100 og 150 m, merkes med lavintensitetslys på toppen og på et mellomliggende nivå slik at avstanden mellom lysene ikke overstiger 75 m.</article></article></li><li data-li-identifier="c)" data-name="c)"><article class="listArticle" id="paragraf-8-nummer-2-punkt-3"><article class="legalP" id="paragraf-8-nummer-2-punkt-3-ledd-1">Hinder med høyde over 150 m, merkes med høyintensitetslys på toppen og lavintensitetslys på mellomliggende nivåer slik at avstanden mellom lysene ikke overstiger 75 m.</article></article></li></ul></article><article class="numberedLegalP" data-numerator="3" id="paragraf-8-nummer-3">(3) <i>Lavintensitets hinderlys</i><ul class="defaultList"><li data-li-identifier="a)" data-name="a)"><article class="listArticle" id="paragraf-8-nummer-3-punkt-1"><article class="legalP" id="paragraf-8-nummer-3-punkt-1-ledd-1">Lavintensitets hinderlys skal gi fast rødt lys. Lysstyrken skal være slik at lyset er tydelig synlig mot eventuell bakgrunnsbelysning, og skal ikke være mindre enn 10 cd rødt lys.</article></article></li><li data-li-identifier="b)" data-name="b)"><article class="listArticle" id="paragraf-8-nummer-3-punkt-2"><article class="legalP" id="paragraf-8-nummer-3-punkt-2-ledd-1">Lavintensitets hinderlys skal være rundtstrålende, og i vertikalplanet skal de ha en åpningsvinkel på minst 35° over og minst 10° under horisontalplanet. Lysenheter som er plassert i henhold til § 8 første ledd bokstav g, behøver ikke avgi lys mot hinderet.</article></article></li></ul></article><article class="numberedLegalP" data-numerator="4" id="paragraf-8-nummer-4">(4) <i>Høyintensitets hinderlys</i><ul class="defaultList"><li data-li-identifier="a)" data-name="a)"><article class="listArticle" id="paragraf-8-nummer-4-punkt-1"><article class="legalP" id="paragraf-8-nummer-4-punkt-1-ledd-1">Høyintensitets hinderlys skal gi blinkende hvitt lys med blinkfrekvens mellom 40 og 60 pr. minutt. Blinkenes effektive lysintensitet skal ikke være mindre enn 100.000 cd hvitt lys.</article></article></li><li data-li-identifier="b)" data-name="b)"><article class="listArticle" id="paragraf-8-nummer-4-punkt-2"><article class="legalP" id="paragraf-8-nummer-4-punkt-2-ledd-1">Høyintensitets hinderlys skal være rundtstrålende eller det skal være så mange lysenheter at de til sammen er synlige rundt horisonten, jf. § 8 første ledd bokstav g. I vertikalplanet skal høyintensitets hinderlys ha en åpningsvinkel på minst 3° over og minst 1,5° under horisontalplanet.</article></article></li><li data-li-identifier="c)" data-name="c)"><article class="listArticle" id="paragraf-8-nummer-4-punkt-3"><article class="legalP" id="paragraf-8-nummer-4-punkt-3-ledd-1">Høyintensitetslys skal om nødvendig kunne dempes i forhold til bakgrunnsbelysningen som følger: <table><thead><tr><th data-text-align="center" data-vertical-align="top"><i>Bakgrunnsbelysning</i></th><th data-text-align="center" data-vertical-align="top"><i>Effektiv intensitet</i></th></tr></thead><tbody><tr><td data-text-align="center" data-vertical-align="top">Over 500 cd/m<sup>2</sup></td><td data-text-align="center" data-vertical-align="top">100.000 cd</td></tr><tr><td data-text-align="center" data-vertical-align="top">50 til 500 cd/m<sup>2</sup></td><td data-text-align="center" data-vertical-align="top">20.000 cd</td></tr><tr><td data-text-align="center" data-vertical-align="top">Mindre enn 50 cd/m<sup>2</sup></td><td data-text-align="center" data-vertical-align="top">2.000 cd</td></tr></tbody></table></article></article></li><li data-li-identifier="d)" data-name="d)"><article class="listArticle" id="paragraf-8-nummer-4-punkt-4"><article class="legalP" id="paragraf-8-nummer-4-punkt-4-ledd-1">Dersom det er mer enn ett høyintensitetslys på hinderet, skal de blinke samtidig.</article></article></li></ul></article><article class="numberedLegalP" data-numerator="5" id="paragraf-8-nummer-5">(5) <i>Kontroll og vedlikehold</i><ul class="defaultList"><li data-li-identifier="a)" data-name="a)"><article class="listArticle" id="paragraf-8-nummer-5-punkt-1"><article class="legalP" id="paragraf-8-nummer-5-punkt-1-ledd-1">Hinderlys skal være tent hele døgnet. Dersom feil på hinderlys ikke kan rettes innen 24 timer, skal melding sendes lufttrafikktjenesteenheten på nærmeste flyplass eller Kunngjøringstjenesten for luftfarten i følgende tilfeller: <table><tbody><tr><td data-text-align="left" data-vertical-align="top" /><td data-text-align="left" data-vertical-align="top">– Hinderlys på toppen:</td><td data-text-align="left" data-vertical-align="top">Alltid.</td></tr><tr><td data-text-align="left" data-vertical-align="top" /><td data-text-align="left" data-vertical-align="top">– Hinderlys rundt toppen:</td><td data-text-align="left" data-vertical-align="top">Dersom halvparten eller flere av lysene er slukket.</td></tr><tr><td data-text-align="left" data-vertical-align="top" /><td data-text-align="left" data-vertical-align="top">– Hinderlys på underliggende nivåer:</td><td data-text-align="left" data-vertical-align="top">Dersom mer enn halvparten av lysene er slukket.</td></tr></tbody></table></article><article class="legalP" id="paragraf-8-nummer-5-punkt-1-ledd-2">Ny melding skal sendes når feilen er utbedret.</article></article></li><li data-li-identifier="b)" data-name="b)"><article class="listArticle" id="paragraf-8-nummer-5-punkt-2"><article class="legalP" id="paragraf-8-nummer-5-punkt-2-ledd-1">Hinderlys skal kontrolleres rutinemessig som et ledd i egenkontrollsystemet, jf. § 5 åttende ledd. Kontroll av hinderlys skal utføres på en av følgende måter: <ul class="defaultList"><li data-li-identifier="-" data-name="-"><article class="listArticle" id="paragraf-8-nummer-5-punkt-2-ledd-1-punkt-1"><article class="legalP" id="paragraf-8-nummer-5-punkt-2-ledd-1-punkt-1-ledd-1">System for automatisk overvåkning.</article></article></li><li data-li-identifier="-" data-name="-"><article class="listArticle" id="paragraf-8-nummer-5-punkt-2-ledd-1-punkt-2"><article class="legalP" id="paragraf-8-nummer-5-punkt-2-ledd-1-punkt-2-ledd-1">Lysenheter med to uavhengige lyskilder med automatisk veksling kontrolleres minst hver 14 dag.</article></article></li><li data-li-identifier="-" data-name="-"><article class="listArticle" id="paragraf-8-nummer-5-punkt-2-ledd-1-punkt-3"><article class="legalP" id="paragraf-8-nummer-5-punkt-2-ledd-1-punkt-3-ledd-1">Daglig kontroll.</article></article></li></ul></article></article></li></ul></article></article><article class="legalArticle" data-lovdata-URL="LTI/forskrift/2002-12-03-1384/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Dispensasjon</span></h2><article class="legalP" id="paragraf-9-ledd-1">Luftfartstilsynet kan, når særlige grunner tilsier det, dispensere fra bestemmelsene i denne forskriften.</article></article><article class="legalArticle" data-lovdata-URL="LTI/forskrift/2002-12-03-1384/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Denne forskrift gjelder fra 1. januar 2003.</article></article><article class="legalArticle" data-lovdata-URL="LTI/forskrift/2002-12-03-1384/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Overgangsbestemmelser</span></h2><article class="legalP" id="paragraf-11-ledd-1">For luftfartshinder som ikke er unntatt fra krav om merking i henhold til § 4 annet ledd, gjelder følgende:<p class="leddfortsettelse">Eier av eksisterende luftfartshinder som ikke er merket på tidspunktet for denne forskriftens ikrafttredelse, skal besørge merking av slike innen 5 år etter dette tidspunktet. Nye luftfartshindre skal merkes når de etableres.</p></article></article><section class="section" id="kapittel-1" data-lovdata-URL="LTI/forskrift/2002-12-03-1384/KAPITTEL_1"><h2>Veiledning til BSL E 2-2</h2><article class="defaultP"><i>Anm. til § 2 første ledd:</i></article><article class="legalP" id="kapittel-1-ledd-1">Utstrekningen på luftrommet rundt en flyplass og bestemmelser for begrensning og merking av luftfartshinder innenfor dette luftrommet, fås ved henvendelse til nærmeste flyplass eller til Luftfartsverket.</article><article class="legalP" id="kapittel-1-ledd-2">I henhold til forskrift av 18. august 1994 nr. 816 for elektriske anlegg – forsyningsanlegg (FEA-F), fastsatt av Elektrisitetstilsynet, krever «fjordspenn, kryssing av daler og andre ledningsanlegg som kan representere fare for luftfarten» tillatelse fra Luftfartstilsynet. Luftfartstilsynet presiserer for ordens skyld at denne forskriften ikke avgrenser virkeområdet til forskrift om merking av luftfartshinder.</article><article class="legalP" id="kapittel-1-ledd-3">For å gi tillatelse i henhold til forskrifter nevnt i annet ledd vil Luftfartstilsynet sette som vilkår at luftfartshinder merkes i henhold til forskriften om merking av luftfartshinder.</article> <article class="defaultP" margin-top="true"><i>Anm. til § 5 fjerde ledd:</i></article><article class="legalP" id="kapittel-1-ledd-4">Hvite blader vil normalt være godt nok synlige, mens grå, blå eller grønne farger normalt ikke vil være godt nok synlige.</article></section></main></body></html>