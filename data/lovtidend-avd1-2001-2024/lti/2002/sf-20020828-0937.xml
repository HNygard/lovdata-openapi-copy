<!DOCTYPE html><html lang="no"><head><title>Forskrift om tilskudd til veterinær spesialvakt for smådyr.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-08-28-937</dd><dt class="dokid">DokumentID</dt><dd class="dokid">LTI/forskrift/2002-08-28-937</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 11</dd><dt class="dateInForce">I kraft fra</dt><dd class="dateInForce">2002-08-28, 2002-09-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2001-06-15-75/§24</li><li>lov/2001-06-15-75/§26</li></ul></dd><dt class="dateOfPublication">Kunngjort</dt><dd class="dateOfPublication">2002-08-30</dd><dt class="journalNumber">Journalnummer</dt><dd class="journalNumber">2002-0873</dd><dt class="titleShort">Korttittel</dt><dd class="titleShort">Forskrift om veterinær spesialvakt for smådyr</dd><dt class="title">Tittel</dt><dd class="title">Forskrift om tilskudd til veterinær spesialvakt for smådyr.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 28. august 2002 med hjemmel i lov av 15. juni 2001 nr. 75 om veterinærer og annet dyrehelsepersonell § 24 og § 26 nr. 3.</dd><dt class="refid">RefID</dt><dd class="refid">forskrift/2002-08-28-937</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til veterinær spesialvakt for smådyr.<ul class="tocSubUl"><li>§ 1. Formål og virkeområde</li><li>§ 2. Definisjoner</li><li>§ 3. Rett til tilskudd</li><li>§ 4. Plikt til å ha spesialvakt mv.</li><li>§ 5. Tilskuddets størrelse og utbetaling</li><li>§ 6. Dispensasjon</li><li>§ 7. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2002-08-28-937" id="dokument"><h1>Forskrift om tilskudd til veterinær spesialvakt for smådyr.</h1><article class="legalArticle" data-lovdata-URL="LTI/forskrift/2002-08-28-937/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og virkeområde</span></h2><article class="legalP" id="paragraf-1-ledd-1">Denne forskriften skal regulere tildeling av statlige tilskudd til dyreklinikker og andre virksomheter som har veterinær spesialvakt for smådyr. Tilskuddet skal medvirke til at kompetent hjelp til sjuke og skadde smådyr kan skaffes utenfor ordinær arbeidstid over hele landet.</article></article><article class="legalArticle" data-lovdata-URL="LTI/forskrift/2002-08-28-937/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><ul class="defaultList"><li data-li-identifier="a)" data-name="a)"><article class="listArticle" id="paragraf-2-punkt-1"><article class="legalP" id="paragraf-2-punkt-1-ledd-1"><i>dyreklinikker og andre virksomheter:</i> Øverste ansvarlige veterinær som representant for virksomheten.</article></article></li><li data-li-identifier="b)" data-name="b)"><article class="listArticle" id="paragraf-2-punkt-2"><article class="legalP" id="paragraf-2-punkt-2-ledd-1"><i>smådyr:</i> Hund, katt og andre dyrearter som utgjør det ordinære pasientgrunnlaget for smådyrpraktiserende veterinærer i Norge.</article></article></li></ul></article><article class="legalArticle" data-lovdata-URL="LTI/forskrift/2002-08-28-937/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Rett til tilskudd</span></h2><article class="legalP" id="paragraf-3-ledd-1">Statens dyrehelsetilsyn – fylkesveterinæren kan gi dyreklinikker og andre virksomheter rett til tilskudd etter § 5. Virksomhetene må søke om tilskudd innen 1. januar eller 1. juli og kan ikke få rett til tilskudd før tidligst 6 måneder etter at fristen er utløpt.</article><article class="legalP" id="paragraf-3-ledd-2">Fylkesveterinæren kan bestemme at retten til tilskudd skal falle bort hvis<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">opplysningene som fremgikk av søknaden, ikke lenger er korrekte eller</article></article></li><li data-li-identifier="b)" data-name="b)"><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">virksomheten har brutt sin plikt til å ha spesialvakt etter § 4.</article></article></li></ul></article><article class="legalP" id="paragraf-3-ledd-3">Virksomheter som ikke lenger kan eller vil ha spesialvakt, skal varsle fylkesveterinæren om dette innen 1. januar eller 1. juli. Retten til tilskudd faller bort 6 måneder etter at varslingsfristen er utløpt.</article></article><article class="legalArticle" data-lovdata-URL="LTI/forskrift/2002-08-28-937/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Plikt til å ha spesialvakt mv.</span></h2><article class="legalP" id="paragraf-4-ledd-1">Virksomheter med rett til vakttilskudd har plikt til å ha spesialvakt etter andre og tredje ledd. Virksomhetene skal varsle fylkesveterinæren hvis opplysningene som fremgikk av søknadene, ikke lenger er korrekte. Virksomhetene skal dokumentere omfanget og arten av henvendelser og aktivitet på spesialvakten i en egen journal.</article><article class="legalP" id="paragraf-4-ledd-2">Vakthavende virksomheter skal sørge for at kvalifisert personell er tilgjengelig og beredt til å utføre og utfører følgende oppgaver uten ugrunnet opphold:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">Oppfylle hjelpeplikt etter lov av 15. juni 2001 nr. 75 om veterinærer og annet dyrehelsepersonell § 14.</article></article></li><li data-li-identifier="b)" data-name="b)"><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">Undersøke og behandle syke og skadde smådyr som krever spesielle kunnskaper og utstyr og som bør behandles før neste arbeidsdag av helse- eller dyrevernmessige hensyn.</article></article></li><li data-li-identifier="c)" data-name="c)"><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1">Gi råd til dyrehelsepersonell og andre om syke og skadde smådyr.</article></article></li><li data-li-identifier="d)" data-name="d)"><article class="listArticle" id="paragraf-4-ledd-2-punkt-4"><article class="legalP" id="paragraf-4-ledd-2-punkt-4-ledd-1">Ivareta offentlige interesser, herunder utføre frivillige eller pålagte enkelttjenester for Statens dyrehelsetilsyn mot avtalt godtgjørelse.</article></article></li></ul></article><article class="legalP" id="paragraf-4-ledd-3">Fylkesveterinæren skal i forbindelse med enkeltvedtak etter § 3 første ledd stille nærmere vilkår om når og hvor ofte virksomheten skal ha vakt. Fylkesveterinæren kan endre vilkårene etter at virksomheten har fått rett til vakttilskudd. Endringer som må gjøres på grunn av nye virksomheter med rett til tilskudd, kan ikke iverksettes før det har gått 6 måneder fra utløpet av søknadsfristen for de nye virksomhetene.</article></article><article class="legalArticle" data-lovdata-URL="LTI/forskrift/2002-08-28-937/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilskuddets størrelse og utbetaling</span></h2><article class="legalP" id="paragraf-5-ledd-1">Tilskuddet for 2002 og 2003 utgjør kr 14.700,- per uke med spesialvakt. Statens dyrehelsetilsyn – fylkesveterinæren skal utbetale tilskuddet etterskuddsvis en gang i kvartalet.</article></article><article class="legalArticle" data-lovdata-URL="LTI/forskrift/2002-08-28-937/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Dispensasjon</span></h2><article class="legalP" id="paragraf-6-ledd-1">Statens dyrehelsetilsyn – fylkesveterinæren kan i særlige tilfeller gi dispensasjon fra § 3 og § 4.</article></article><article class="legalArticle" data-lovdata-URL="LTI/forskrift/2002-08-28-937/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse</span></h2><article class="legalP" id="paragraf-7-ledd-1">Forskriften trer i kraft straks, bortsett fra § 3 første ledd andre punktum som trer i kraft 1. september 2002.</article></article></main></body></html>