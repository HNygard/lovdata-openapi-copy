<!DOCTYPE html><html lang="no"><head><title>Forskrift om endring i forskrifter om fastsetting av ervervsinntekt for enker (enkemenn) i tjenestepensjonsordninger.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-01-30-158</dd><dt class="dokid">DokumentID</dt><dd class="dokid">LTI/forskrift/2002-01-30-158</dd><dt class="ministry">Departement</dt><dd class="ministry"><ul><li>Arbeids- og administrasjonsdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 2</dd><dt class="dateInForce">I kraft fra</dt><dd class="dateInForce">2002-01-30</dd><dt class="changesToDocuments">Endrer</dt><dd class="changesToDocuments"><ul><li>forskrift/1978-09-05-4</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1949-07-28-26/§34</li><li>lov/1953-06-26-11/§17</li><li>lov/1962-06-22-12/§20</li></ul></dd><dt class="dateOfPublication">Kunngjort</dt><dd class="dateOfPublication">2002-02-19</dd><dt class="journalNumber">Journalnummer</dt><dd class="journalNumber">2002-0140</dd><dt class="titleShort">Korttittel</dt><dd class="titleShort">Endr. forskrift om fastsetting av ervervsinntekt</dd><dt class="title">Tittel</dt><dd class="title">Forskrift om endring i forskrifter om fastsetting av ervervsinntekt for enker (enkemenn) i tjenestepensjonsordninger.</dd><dt class="miscInformation">Annet om dokumentet</dt><dd class="miscInformation">Fastsatt av Arbeids- og administrasjonsdepartementet 30. januar 2002 med hjemmel i lov av 28. juli 1949 nr. 26 om Statens Pensjonskasse § 34 fjerde ledd, lov av 26. juni 1953 nr. 11 om pensjonsordning for apoteketaten § 17 fjerde ledd og lov av 22. juni 1962 nr. 12 om pensjonsordning for sykepleiere § 20 første ledd bokstav b tredje ledd.</dd><dt class="refid">RefID</dt><dd class="refid">forskrift/2002-01-30-158</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrifter om fastsetting av ervervsinntekt for enker (enkemenn) i tjenestepensjonsordninger.<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2002-01-30-158" id="dokument"><h1>Forskrift om endring i forskrifter om fastsetting av ervervsinntekt for enker (enkemenn) i tjenestepensjonsordninger.</h1><section class="section" data-name="kapI" id="kapittel-1" data-lovdata-URL="LTI/forskrift/2002-01-30-158/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrifter av 5. september 1978 nr. 4 om fastsetting av ervervsinntekt for enker (enkemenn) i tjenestepensjonsordninger gjøres følgende endringer:</article> <article class="defaultP" margin-top="true">Forskriftens tittel skal lyde:</article> <article class="defaultP" margin-top="true"><i>Forskrift om fastsetting av arbeidsinntekt for enker (enkemenn) i tjenestepensjonsordninger</i></article> <article class="defaultP" margin-top="true">Hjemmelsfeltet skal lyde:</article><article class="legalP" id="kapittel-1-ledd-2">Fastsatt av Arbeids- og administrasjonsdepartementet 5. september 1978 med hjemmel i lov av 28. juli 1949 nr. 26 om Statens Pensjonskasse § 34 fjerde ledd, lov av 26. juni 1953 nr. 11 om pensjonsordning for apoteketaten § 17 fjerde ledd og lov av 22. juni 1962 nr. 12 om pensjonsordning for sykepleiere § 20 første ledd bokstav b tredje ledd.</article> <article class="defaultP" margin-top="true">§ 1 og § 2 skal lyde:</article> <article class="defaultP" margin-top="true"><strong>§ 1.</strong> Fradrag i etterlattepensjon for forventet arbeidsinntekt gjøres ikke dersom den etterlatte er over 70 år. Det samme gjelder dersom vedkommende er tilstått full alderspensjon fra folketrygden mellom 67 og 70 år.</article> <article class="defaultP" margin-top="true"><strong>§ 2.</strong> Er det fastsatt forventet arbeidsinntekt i folketrygden, skal denne arbeidsinntekt legges til grunn i tjenestepensjonsordningen. Har vedkommende gradert alderspensjon i folketrygden mellom 67 og 70 år, skal den fremtidige arbeidsinntekt (jf. folketrygdlovens § 19-6) legges til grunn.</article> <article class="defaultP" margin-top="true">Ny § 3 skal lyde:</article> <article class="defaultP" margin-top="true"><strong>§ 3.</strong> Inntekt i form av rehabiliteringspenger etter folketrygdloven kapittel 10 eller attføringspenger etter kapittel 11 skal reduseres dersom det også foreligger rett til egenopptjent pensjon fra tjenestepensjonsordning. Reduksjonen skjer med det beløpet som har gått til fradrag i den egenopptjente tjenestepensjonen etter samordningsloven § 19 og § 23.</article> <article class="defaultP" margin-top="true">Nåværende § 3 – § 7 blir § 4 – § 8 og skal lyde:</article> <article class="defaultP" margin-top="true"><strong>§ 4.</strong> Er det ikke foretatt fastsettelse av forventet arbeidsinntekt i folketrygden innen fire uker fra ajourholdsmelding er sendt ut, skal tjenestepensjonsordningen legge til grunn en midlertidig forventet arbeidsinntekt. Ved fastsettelsen av denne inntekt skal det innhentes opplysninger om den etterlattes arbeids- og inntektsforhold etter dødsfallet.</article><article class="legalP" id="kapittel-1-ledd-3">Har vedkommende fortsatt i tidligere arbeid etter ektefellens død, kan registrerte poengtall i folketrygden de tre siste år legges til grunn og det grunnbeløp som gjaldt på det tidspunkt pensjonsgrunnlaget sist ble regulert.</article> <article class="defaultP" margin-top="true"><strong>§ 5.</strong> Når det ikke ytes pensjon fra folketrygden, skal forventet arbeidsinntekt reguleres på samme tidspunkt og i samme forhold som pensjonsgrunnlaget i tjenestepensjonsordningen blir regulert.</article> <article class="defaultP" margin-top="true"><strong>§ 6.</strong> Når tjenestepensjonsordningen har mottatt melding om den arbeidsinntekt som er fastsatt i folketrygden, og det har vært fastsatt midlertidig arbeidsinntekt etter § 4, skal pensjonen omregnes etter folketrygdens arbeidsinntekt med virkning fra det tidspunkt pensjonen fra folketrygden tok til å løpe.</article><article class="legalP" id="kapittel-1-ledd-4">Er folketrygdens arbeidsinntekt høyere enn den arbeidsinntekt som har vært fastsatt midlertidig etter § 4, skal omregning av pensjonen gjennomføres fra det tidspunkt den løpende pensjon tidligst etter vanlige rutiner lar seg endre med virkning fremover.</article> <article class="defaultP" margin-top="true"><strong>§ 7.</strong> Er det ikke foretatt noen fastsettelse av forventet arbeidsinntekt i folketrygden innen ett år etter at pensjonen begynte å løpe, skal tjenestepensjonsordningen foreta selvstendig fastsettelse av forventet arbeidsinntekt i samsvar med bestemmelse i folketrygdlovens § 17-8. Folketrygdens organ vil være behjelpelig ved denne fastsettelse selv om pensjonisten ikke har rett til overgangsstønad eller etterlattepensjon.</article> <article class="defaultP" margin-top="true"><strong>§ 8.</strong> Forskriften trer i kraft straks.</article></section><section class="section" data-name="kapII" id="kapittel-2" data-lovdata-URL="LTI/forskrift/2002-01-30-158/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section></main></body></html>