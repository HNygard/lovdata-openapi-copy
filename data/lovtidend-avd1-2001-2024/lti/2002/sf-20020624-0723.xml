<!DOCTYPE html><html lang="no"><head><title>Forskrift om ferdsel med motorkjøretøy i terrenget og om bruk av luftfartøy til turistformål på Svalbard.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-06-24-723</dd><dt class="dokid">DokumentID</dt><dd class="dokid">LTI/forskrift/2002-06-24-723</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 8</dd><dt class="dateInForce">I kraft fra</dt><dd class="dateInForce">2002-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2001-06-15-79/§80</li><li>lov/2001-06-15-79/§81</li><li>lov/2001-06-15-79/§83</li></ul></dd><dt class="dateOfPublication">Kunngjort</dt><dd class="dateOfPublication">2002-07-12</dd><dt class="journalNumber">Journalnummer</dt><dd class="journalNumber">2002-0637</dd><dt class="titleShort">Korttittel</dt><dd class="titleShort">Forskr om ferdsel med motorkjøretøy på Svalbard</dd><dt class="title">Tittel</dt><dd class="title">Forskrift om ferdsel med motorkjøretøy i terrenget og om bruk av luftfartøy til turistformål på Svalbard.</dd><dt class="miscInformation">Annet om dokumentet</dt><dd class="miscInformation">Fastsatt av Miljøverndepartementet 24. juni 2002 med hjemmel i lov av 15. juni 2001 nr. 79 om miljøvern på Svalbard (svalbardmiljøloven) § 80, § 81 og § 83.</dd><dt class="refid">RefID</dt><dd class="refid">forskrift/2002-06-24-723</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om ferdsel med motorkjøretøy i terrenget og om bruk av luftfartøy til turistformål på Svalbard.<ul class="tocSubUl"><li>Kapittel I. Alminnelige bestemmelser<ul class="tocSubUl"><li>§ 1. (formål)</li><li>§ 2. (virkeområde)</li><li>§ 3. (definisjoner)</li><li>§ 4. (aktsomhet)</li></ul></li><li>Kapittel II. Ferdsel med motorkjøretøy i terrenget på bar eller tint mark<ul class="tocSubUl"><li>§ 5. (forbud mot ferdsel med motorkjøretøy)</li><li>§ 6. (ferdsel med motorkjøretøy i planområdene)</li></ul></li><li>Kapittel III. Ferdsel med motorkjøretøy i terrenget på snødekt og frossen mark, islagte vassdrag og sjøområder<ul class="tocSubUl"><li>§ 7. (forbud mot ferdsel med motorkjøretøy)</li><li>§ 8. (områder og ferdselsårer hvor bruk av beltemotorsykkel og beltebil er tillatt)</li><li>§ 9. (nyttetrafikk)</li><li>§ 10. (midlertidige endringer)</li></ul></li><li>Kapittel IV. Bruk av luftfartøy til turistformål<ul class="tocSubUl"><li>§ 11. (luftfartøy til turistformål)</li></ul></li><li>Kapittel V. Tillatelse etter søknad, klage, straff, endring og ikrafttreden<ul class="tocSubUl"><li>§ 12. (tillatelse etter søknad)</li><li>§ 13. (klage)</li><li>§ 14. (straff)</li><li>§ 15. (endring)</li><li>§ 16. (ikrafttreden)</li></ul></li><li>Kart A</li><li>Kart B</li></ul></li></ul></dd></dl></header><main class="documentBody" data-lovdata-URL="LTI/forskrift/2002-06-24-723" id="dokument"><h1>Forskrift om ferdsel med motorkjøretøy i terrenget og om bruk av luftfartøy til turistformål på Svalbard.</h1><section class="section" data-name="kapI" id="kapittel-1" data-lovdata-URL="LTI/forskrift/2002-06-24-723/KAPITTEL_1"><h2>Kapittel I. Alminnelige bestemmelser</h2><article class="legalArticle" data-lovdata-URL="LTI/forskrift/2002-06-24-723/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">(formål)</span></h3><article class="legalP" id="kapittel-1-paragraf-1-ledd-1">Denne forskrift har til formål å regulere bruk av motorkjøretøy og luftfartøy ut fra et samfunnsmessig helhetssyn, herunder allmennhetens opplevelse av Svalbards villmark, med sikte på å verne om Svalbards naturmiljø.</article></article><article class="legalArticle" data-lovdata-URL="LTI/forskrift/2002-06-24-723/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">(virkeområde)</span></h3><article class="legalP" id="kapittel-1-paragraf-2-ledd-1">Forskriften gjelder for Svalbards landområder med sjøområdet ut til territorialgrensen.</article><article class="legalP" id="kapittel-1-paragraf-2-ledd-2">Forskriften omfatter ferdsel med motorkjøretøy i terrenget, på islagte vassdrag og sjøområder samt bruk av luftfartøy til turistformål.</article></article><article class="legalArticle" data-lovdata-URL="LTI/forskrift/2002-06-24-723/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">(definisjoner)</span></h3><article class="legalP" id="kapittel-1-paragraf-3-ledd-1">I denne forskrift forstås med<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>fastboende:</i> person som fyller vilkårene for å være gyldig innført i register for befolkningen på Svalbard;</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>tilreisende:</i> enhver som oppholder seg på Svalbard uten å være fastboende;</article></article></li><li data-li-identifier="c)" data-name="c)"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1"><i>motorkjøretøy:</i> fremkomstmiddel til bruk i terreng eller på vei med motor som drivkraft;</article></article></li><li data-li-identifier="d)" data-name="d)"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1"><i>beltekjøretøy:</i> motorkjøretøy med belter;</article></article></li><li data-li-identifier="e)" data-name="e)"><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1"><i>beltebil:</i> motorvogn som hovedsakelig er innrettet for transport av personer eller gods og/eller til å trekke annet kjøretøy og som har belter og eventuelt styreski/styrehjul og som har egenvekt over 400 kg, og som har en konstruktiv hastighet på over 30 km/t;</article></article></li><li data-li-identifier="f)" data-name="f)"><article class="listArticle" id="kapittel-1-paragraf-3-ledd-1-punkt-6"><article class="legalP" id="kapittel-1-paragraf-3-ledd-1-punkt-6-ledd-1"><i>beltemotorsykkel:</i> motorvogn som hovedsakelig er innrettet for transport av personer eller gods og/eller til å trekke annet kjøretøy og som har belter og eventuelt styreski/styrehjul og som har egenvekt ikke over 400 kg, og som har en konstruktiv hastighet på over 30 km/t;</article></article></li><li data-li-identifier="g)" data-name="g)"><article class="listArticle" id="kapittel-1-paragraf-3-ledd-1-punkt-7"><article class="legalP" id="kapittel-1-paragraf-3-ledd-1-punkt-7-ledd-1"><i>luftfartøy:</i> fremkomstmiddel til bruk i luften med motor som drivkraft;</article></article></li><li data-li-identifier="h)" data-name="h)"><article class="listArticle" id="kapittel-1-paragraf-3-ledd-1-punkt-8"><article class="legalP" id="kapittel-1-paragraf-3-ledd-1-punkt-8-ledd-1"><i>organiserte turopplegg:</i> turer i regi av reisearrangør i henhold til forskrift av 18. oktober 1991 nr. 671 om turisme og annen reisevirksomhet på Svalbard § 3, og som i tillegg er tilbudt til allmennheten.</article></article></li></ul></article></article><article class="legalArticle" data-lovdata-URL="LTI/forskrift/2002-06-24-723/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">(aktsomhet)</span></h3><article class="legalP" id="kapittel-1-paragraf-4-ledd-1">Ferdsel på Svalbard med motorkjøretøy eller luftfartøy skal foregå på en måte som ikke skader, forsøpler eller på annen måte forringer naturmiljøet eller kulturminner eller fører til unødig forstyrrelse av mennesker eller dyreliv.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2002-06-24-723/KAPITTEL_2"><h2>Kapittel II. Ferdsel med motorkjøretøy i terrenget på bar eller tint mark</h2><article class="legalArticle" data-lovdata-URL="LTI/forskrift/2002-06-24-723/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">(forbud mot ferdsel med motorkjøretøy)</span></h3><article class="legalP" id="kapittel-2-paragraf-1-ledd-1">Ferdsel med motorkjøretøy i terrenget på bar eller tint mark er forbudt om ikke annet er fastsatt i eller i medhold av svalbardmiljøloven eller denne forskrift.</article></article><article class="legalArticle" data-lovdata-URL="LTI/forskrift/2002-06-24-723/§6" data-name="§6" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">(ferdsel med motorkjøretøy i planområdene)</span></h3><article class="legalP" id="kapittel-2-paragraf-2-ledd-1">I planområdene er nødvendig ferdsel med motorkjøretøy i terrenget tillatt i tilknytning til:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">råstoffutvinning, herunder undersøkelsesvirksomhet, gruvedrift og massetak,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">bygge- og anleggvirksomhet og</article></article></li><li data-li-identifier="c)" data-name="c)"><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">drift og vedlikehold av bygninger og annen infrastruktur som inngår i drift av bosetningene.</article></article></li></ul></article><article class="legalP" id="kapittel-2-paragraf-2-ledd-2">I planområder med godkjent arealplan er ferdsel med motorkjøretøy som nevnt i første ledd bare tillatt i forbindelse med virksomhet i samsvar med planen.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2002-06-24-723/KAPITTEL_3"><h2>Kapittel III. Ferdsel med motorkjøretøy i terrenget på snødekt og frossen mark, islagte vassdrag og sjøområder</h2><article class="legalArticle" data-lovdata-URL="LTI/forskrift/2002-06-24-723/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">(forbud mot ferdsel med motorkjøretøy)</span></h3><article class="legalP" id="kapittel-3-paragraf-1-ledd-1">Ferdsel med motorkjøretøy i terrenget på snødekt og frossen mark samt på islagte vassdrag og sjøområder er forbudt, om ikke annet er fastsatt i eller i medhold av svalbardmiljøloven eller denne forskrift.</article></article><article class="legalArticle" data-lovdata-URL="LTI/forskrift/2002-06-24-723/§8" data-name="§8" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">(områder og ferdselsårer hvor bruk av beltemotorsykkel og beltebil er tillatt)</span></h3><article class="legalP" id="kapittel-3-paragraf-2-ledd-1">Fastboende kan bruke beltemotorsykkel (snøscooter) og beltebil på snødekt og frossen mark<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">i områder som er markert med gult på vedlagte kart A;</article></article></li><li data-li-identifier="b)" data-name="b)"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">i et område markert med grønt på vedlagte kart A fram til 1. mars hver sesong (snøscootersesong);</article></article></li><li data-li-identifier="c)" data-name="c)"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">i en kartfestet ferdselsåre gjennom et område markert med grønt på vedlagte kart A.</article></article></li></ul><p class="leddfortsettelse">Ferdselsåren er markert med hel rød strek på vedlagte kart A, og går langs dalbunnen av Kjellströmdalen til Kjellströmdalhytta, videre opp søre Bellsundpasset og ned Passbreen og derfra kortest farbare vei over til Agardhdalen (Agardhsletta).</p></article><article class="legalP" id="kapittel-3-paragraf-2-ledd-2">Tilreisende kan bruke beltemotorsykkel (snøscooter) og beltebil på snødekt og frossen mark<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-2-ledd-2-punkt-1"><article class="legalP" id="kapittel-3-paragraf-2-ledd-2-punkt-1-ledd-1">i områder markert med gult på vedlagte kart B;</article></article></li><li data-li-identifier="b)" data-name="b)"><article class="listArticle" id="kapittel-3-paragraf-2-ledd-2-punkt-2"><article class="legalP" id="kapittel-3-paragraf-2-ledd-2-punkt-2-ledd-1">i et område markert med blått på vedlagte kart B langs østkysten av Spitsbergen mellom Agardhbukta i sør og Wichebukta i nord, dersom de deltar i organiserte turopplegg eller er i følge med fastboende;</article></article></li><li data-li-identifier="c)" data-name="c)"><article class="listArticle" id="kapittel-3-paragraf-2-ledd-2-punkt-3"><article class="legalP" id="kapittel-3-paragraf-2-ledd-2-punkt-3-ledd-1">i en kartfestet ferdselsåre som beskrevet i første ledd bokstav c og markert med rød strek på vedlagte kart B, dersom de deltar i organiserte turopplegg eller er i følge med fastboende.</article></article></li></ul></article><article class="legalP" id="kapittel-3-paragraf-2-ledd-3">Områdene som nevnt i første og annet ledd omfatter også tilliggende islagte sjøområder. På Storfjorden mellom Agardhbukta og Wichebukta skal ferdselen gå langs korteste farbare vei på sjøisen langsetter land.</article><article class="legalP" id="kapittel-3-paragraf-2-ledd-4">Kart A og kart B er datert Miljøverndepartementet, juni 2002. Kartene finnes i original hos Sysselmannen på Svalbard, hos Direktoratet for naturforvaltning og i Miljøverndepartementet.</article></article><article class="legalArticle" data-lovdata-URL="LTI/forskrift/2002-06-24-723/§9" data-name="§9" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">(nyttetrafikk)</span></h3><article class="legalP" id="kapittel-3-paragraf-3-ledd-1">Med nyttetrafikk forstås her trafikk som skjer i tilknytning til de formål som er nevnt i § 6.</article><article class="legalP" id="kapittel-3-paragraf-3-ledd-2">For nødvendig nyttetrafikk kan beltekjøretøy benyttes<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-3-ledd-2-punkt-1"><article class="legalP" id="kapittel-3-paragraf-3-ledd-2-punkt-1-ledd-1">i områder som er markert med gult på vedlagte kart A og på tilliggende sjøområder;</article></article></li><li data-li-identifier="b)" data-name="b)"><article class="listArticle" id="kapittel-3-paragraf-3-ledd-2-punkt-2"><article class="legalP" id="kapittel-3-paragraf-3-ledd-2-punkt-2-ledd-1">i en kartfestet ferdselsåre gjennom et område markert med grønt på vedlagte kart A.</article></article></li></ul><p class="leddfortsettelse">Ferdselsåren er markert med stiplet rød strek på kart A, og går langs dalbunnen i Reindalen fra Sørhytta og opp til Reindalspasset, videre ned dalbunnen i Lundströmdalen til Kjellströmdalen.</p></article><article class="legalP" id="kapittel-3-paragraf-3-ledd-3">Dersom vær- eller føreforhold gjør det vanskelig å bruke områder som omtalt i annet ledd bokstav a kan en alternativ ferdselsåre, som går langs dalbunnene i Bolterdalen og Tverrdalen benyttes.</article></article><article class="legalArticle" data-lovdata-URL="LTI/forskrift/2002-06-24-723/§10" data-name="§10" id="kapittel-3-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">(midlertidige endringer)</span></h3><article class="legalP" id="kapittel-3-paragraf-4-ledd-1">Sysselmannen kan gjøre midlertidige endringer i § 8 og § 9, når det anses nødvendig for å beskytte dyrelivet eller naturmiljøet for øvrig, eller dersom andre særlige grunner tilsier det.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2002-06-24-723/KAPITTEL_4"><h2>Kapittel IV. Bruk av luftfartøy til turistformål</h2><article class="legalArticle" data-lovdata-URL="LTI/forskrift/2002-06-24-723/§11" data-name="§11" id="kapittel-4-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">(luftfartøy til turistformål)</span></h3><article class="legalP" id="kapittel-4-paragraf-1-ledd-1">Bruk av luftfartøy til sightseeing er forbudt på Svalbard.</article><article class="legalP" id="kapittel-4-paragraf-1-ledd-2">Bruk av luftfartøy for flyging til og fra Svalbard og mellom bosetningene på Svalbard er likevel tillatt når dette skjer som regulær rutetrafikk med turister som passasjerer, eller tilsvarende persontransport.</article></article></section><section class="section" data-name="kapV" id="kapittel-5" data-lovdata-URL="LTI/forskrift/2002-06-24-723/KAPITTEL_5"><h2>Kapittel V. Tillatelse etter søknad, klage, straff, endring og ikrafttreden</h2><article class="legalArticle" data-lovdata-URL="LTI/forskrift/2002-06-24-723/§12" data-name="§12" id="kapittel-5-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">(tillatelse etter søknad)</span></h3><article class="legalP" id="kapittel-5-paragraf-1-ledd-1">Sysselmannen kan gjøre unntak fra bestemmelsene når formålet med svalbardmiljøloven krever det, samt for vitenskapelige undersøkelser, arbeider av vesentlig samfunnsmessig betydning og i andre særlige tilfelle.</article><article class="legalP" id="kapittel-5-paragraf-1-ledd-2">Ved avgjørelse av slik søknad skal det blant annet legges vekt på formålet med søknaden, søkerens tilknytning til Svalbard, hvilken risiko for miljøulemper som ferdselen kan ha, og målet om en begrenset motorferdsel på Svalbard. Blir tillatelse gitt, skal det gis begrunnelse som viser hvordan disse forhold er vurdert.</article><article class="legalP" id="kapittel-5-paragraf-1-ledd-3">Tillatelsen skal begrenses i tid og sted og kan begrenses til å gjelde bestemte tilfeller. Det kan settes vilkår for tillatelsen. Tillatelsen kan endres eller inndras dersom hensynet til miljøet tilsier det.</article></article><article class="legalArticle" data-lovdata-URL="LTI/forskrift/2002-06-24-723/§13" data-name="§13" id="kapittel-5-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">(klage)</span></h3><article class="legalP" id="kapittel-5-paragraf-2-ledd-1">Sysselmannens enkeltvedtak etter denne forskrift kan påklages til Direktoratet for naturforvaltning i samsvar med reglene i forvaltningsloven.</article></article><article class="legalArticle" data-lovdata-URL="LTI/forskrift/2002-06-24-723/§14" data-name="§14" id="kapittel-5-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">(straff)</span></h3><article class="legalP" id="kapittel-5-paragraf-3-ledd-1">Den som forsettlig eller uaktsomt overtrer bestemmelser fastsatt i denne forskrift, straffes med bøter eller fengsel inntil 1 år. Er det inntrådt eller voldt fare for betydelig miljøskade, eller det for øvrig foreligger særdeles skjerpende omstendigheter, kan fengsel inntil 3 år anvendes.</article><article class="legalP" id="kapittel-5-paragraf-3-ledd-2">Medvirkning straffes på samme måte.</article></article><article class="legalArticle" data-lovdata-URL="LTI/forskrift/2002-06-24-723/§15" data-name="§15" id="kapittel-5-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">(endring)</span></h3><article class="legalP" id="kapittel-5-paragraf-4-ledd-1">Sysselmannen kan endre forskriftens § 6, § 9, § 11 og § 12.</article></article><article class="legalArticle" data-lovdata-URL="LTI/forskrift/2002-06-24-723/§16" data-name="§16" id="kapittel-5-paragraf-5"><h3 class="legalArticleHeader"><span class="legalArticleValue">§ 16</span>. <span class="legalArticleTitle">(ikrafttreden)</span></h3><article class="legalP" id="kapittel-5-paragraf-5-ledd-1">Denne forskrift trer i kraft 1. juli 2002.</article></article></section><section class="section" id="kapittel-6" data-lovdata-URL="LTI/forskrift/2002-06-24-723/KAPITTEL_6"><h2>Kart A</h2><article class="legalP" id="kapittel-6-ledd-1">Kartet er ikke publisert i Norsk Lovtidend, men finnes på: <i> http://www.dep.no/archive/mdvedlegg/01/12/Ferds066.pdf </i>.</article></section><section class="section" id="kapittel-7" data-lovdata-URL="LTI/forskrift/2002-06-24-723/KAPITTEL_7"><h2>Kart B</h2><article class="legalP" id="kapittel-7-ledd-1">Kartet er ikke publisert i Norsk Lovtidend, men finnes på: <i> http://www.dep.no/archive/mdvedlegg/01/12/Ferds067.pdf </i>.</article></section></main></body></html>