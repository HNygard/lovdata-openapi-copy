<!DOCTYPE html><html lang="no"><head><title>Forskrift om klagenemnd for offentlige anskaffelser.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-11-15-1288</dd><dt class="dokid">DokumentID</dt><dd class="dokid">LTI/forskrift/2002-11-15-1288</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 15</dd><dt class="dateInForce">I kraft fra</dt><dd class="dateInForce">2003-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1999-07-16-69/§7a</li></ul></dd><dt class="dateOfPublication">Kunngjort</dt><dd class="dateOfPublication">2002-11-22</dd><dt class="journalNumber">Journalnummer</dt><dd class="journalNumber">2002-1126</dd><dt class="titleShort">Korttittel</dt><dd class="titleShort">Forskrift om klagenemnd for off. anskaffelser</dd><dt class="title">Tittel</dt><dd class="title">Forskrift om klagenemnd for offentlige anskaffelser.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 15. november 2002 med hjemmel i lov av 16. juli 1999 nr. 69 om offentlige anskaffelser § 7a. Fremmet av Nærings- og handelsdepartementet.</dd><dt class="refid">RefID</dt><dd class="refid">forskrift/2002-11-15-1288</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om klagenemnd for offentlige anskaffelser.<ul class="tocSubUl"><li>§ 1. Formål</li><li>§ 2. Oppdragsgivers plikt til å delta i klagebehandlingen</li><li>§ 3. Klagenemnda</li><li>§ 4. Sekretariat</li><li>§ 5. Uavhengighet</li><li>§ 6. Klagegjenstand og klageinteresse</li><li>§ 7. Formelle krav til klagen</li><li>§ 8. Virkning av at klage er fremsatt</li><li>§ 9. Avvisning av klage</li><li>§ 10. Behandlingen av klagen</li><li>§ 11. Dokumentfremleggelse</li><li>§ 12. Nemndas rådslagning og uttalelse</li><li>§ 13. Partenes omkostninger og behandlingsgebyr</li><li>§ 14. Offentliggjøring av uttalelser og årsmelding</li><li>§ 15. Nærmere retningslinjer for saksbehandlingen</li><li>§ 16. Overgangsbestemmelse</li><li>§ 17. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2002-11-15-1288" id="dokument"><h1>Forskrift om klagenemnd for offentlige anskaffelser.</h1><article class="legalArticle" data-lovdata-URL="LTI/forskrift/2002-11-15-1288/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Klagenemnda for offentlige anskaffelser skal være et rådgivende organ som skal behandle klager om brudd på lov av 16. juli 1999 nr. 69 om offentlige anskaffelser og forskrifter gitt med hjemmel i denne. Nemnda skal bidra til at tvister om offentlige anskaffelser løses på en effektiv, uhildet og grundig måte.</article></article><article class="legalArticle" data-lovdata-URL="LTI/forskrift/2002-11-15-1288/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Oppdragsgivers plikt til å delta i klagebehandlingen</span></h2><article class="legalP" id="paragraf-2-ledd-1">Oppdragsgiver som er omfattet av lov av 16. juli 1999 nr. 69 om offentlige anskaffelser og forskrifter gitt med hjemmel i denne plikter å delta i klagebehandlingen etter denne forskrift. Oppdragsgiver skal inngi tilsvar og for øvrig følge de instrukser som klagenemnda gir om saksbehandlingen.</article></article><article class="legalArticle" data-lovdata-URL="LTI/forskrift/2002-11-15-1288/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Klagenemnda</span></h2><article class="legalP" id="paragraf-3-ledd-1">Klagenemndas medlemmer oppnevnes av Kongen for fire år av gangen. Blant medlemmene oppnevner Kongen en leder. Medlemmene kan ikke avsettes eller suspenderes i perioden med mindre det foreligger særlig grunn.</article></article><article class="legalArticle" data-lovdata-URL="LTI/forskrift/2002-11-15-1288/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Sekretariat</span></h2><article class="legalP" id="paragraf-4-ledd-1">Nærings- og handelsdepartementet utpeker sekretariatet for klagenemnda.</article><article class="legalP" id="paragraf-4-ledd-2">Sekretariatet skal utføre de oppgaver som fastsettes i denne forskrift, samt oppgaver som klagenemnda eller dets leder delegerer til sekretariatet.</article></article><article class="legalArticle" data-lovdata-URL="LTI/forskrift/2002-11-15-1288/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Uavhengighet</span></h2><article class="legalP" id="paragraf-5-ledd-1">Kongen kan ikke instruere klagenemnda eller sekretariatet verken om lovtolking, skjønnsutøvelse, avgjørelse av enkeltsaker eller saksbehandlingen.</article></article><article class="legalArticle" data-lovdata-URL="LTI/forskrift/2002-11-15-1288/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Klagegjenstand og klageinteresse</span></h2><article class="legalP" id="paragraf-6-ledd-1">Klage til klagenemnda må gjelde unnlatelser, handlinger eller beslutninger under gjennomføringen av anskaffelser etter lov av 16. juli 1999 nr. 69 om offentlige anskaffelser eller forskrifter gitt med hjemmel i denne.</article><article class="legalP" id="paragraf-6-ledd-2">Klage kan fremsettes av enhver som har saklig interesse i å få vurdert lovmessigheten av en slik unnlatelse, handling eller beslutning. Klage må fremsettes senest seks måneder etter at kontrakt ble inngått av oppdragsgiver.</article><article class="legalP" id="paragraf-6-ledd-3">Dersom spørsmålet som er gjenstand for klagen er avgjort ved dom i første instans kan klagen ikke tas til behandling.</article></article><article class="legalArticle" data-lovdata-URL="LTI/forskrift/2002-11-15-1288/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Formelle krav til klagen</span></h2><article class="legalP" id="paragraf-7-ledd-1">Klagen skal inneholde klagers og innklagedes navn og adresse. Klagen skal være skriftlig og angi de faktiske og rettslige forhold klagen bygger på. De relevante dokumentbevis må vedlegges.</article></article><article class="legalArticle" data-lovdata-URL="LTI/forskrift/2002-11-15-1288/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Virkning av at klage er fremsatt</span></h2><article class="legalP" id="paragraf-8-ledd-1">Klage til klagenemnda har ikke oppsettende virkning.</article><article class="legalP" id="paragraf-8-ledd-2">Dersom tvisten er brakt inn, eller senere bringes inn, for retten eller til voldgiftsbehandling, skal den part som bringer saken inn for retten eller til voldgiftsbehandling samtidig varsle klagenemnda.</article></article><article class="legalArticle" data-lovdata-URL="LTI/forskrift/2002-11-15-1288/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Avvisning av klage</span></h2><article class="legalP" id="paragraf-9-ledd-1">Sekretariatet avgjør om en klage kan tas til behandling, og kan avvise klage som er ubegrunnet eller uhensiktsmessig for behandling. Klager kan påklage avgjørelsen til klagenemndas leder som avgjør spørsmålet. Klagen må foreligge senest tre virkedager etter at klager ble kjent med avgjørelsen.</article></article><article class="legalArticle" data-lovdata-URL="LTI/forskrift/2002-11-15-1288/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Behandlingen av klagen</span></h2><article class="legalP" id="paragraf-10-ledd-1">Innklagede skal snarest mulig gjøres kjent med at klage er innkommet. Samtidig med underrettelse om klage skal det fastsettes en frist for å inngi skriftlig tilsvar, som ikke bør overstige 14 virkedager fra innklagede har mottatt sakens dokumenter. Dersom særlige grunner tilsier det kan det gis en kort tilleggsfrist.</article><article class="legalP" id="paragraf-10-ledd-2">Innklagede skal samtidig anmodes om å avgi svar til sekretariatet og klager innen en uke på om kontrakt vil bli inngått før klagenemndas uttalelse foreligger. Det skal i anmodningen gjøres oppmerksom på at svaret kan gjelde frem til en gitt dato.</article><article class="legalP" id="paragraf-10-ledd-3">Etter at tilsvar er meddelt klageren, skal klageren gis en frist som ikke bør overstige 10 virkedager til å kommentere tilsvaret.</article><article class="legalP" id="paragraf-10-ledd-4">Det kan gis partene adgang til ytterligere kommentarer dersom saken ikke anses tilstrekkelig opplyst. Deretter kan saken tas opp til avgjørelse. Det samme gjelder om innklagedes eller klagers kommentarer ikke har innkommet innenfor de angitte frister.</article><article class="legalP" id="paragraf-10-ledd-5">Klagenemnda skal bidra til at partenes anførsler og påstander blir så klare som mulig, og kan oppfordre partene til å ta stilling til relevante faktiske og rettslige spørsmål og til å tilby bevis.</article><article class="legalP" id="paragraf-10-ledd-6">Klagenemnda kan på ethvert trinn i saken ta initiativ til å bilegge tvisten uten formell klagebehandling.</article></article><article class="legalArticle" data-lovdata-URL="LTI/forskrift/2002-11-15-1288/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Dokumentfremleggelse</span></h2><article class="legalP" id="paragraf-11-ledd-1">For partenes plikt til å fremlegge skriftlige bevis, gjelder lov av 13. august 1915 nr. 6 om rettergangsmåten for tvistemål § 250, jf. § 204 til § 209a, og § 253 tilsvarende så langt de passer. Eventuelle pålegg om fremleggelse gis av sekretariatet. Pålegg kan påklages til klagenemndas leder i samsvar med reglene i forvaltningslovens § 14.</article></article><article class="legalArticle" data-lovdata-URL="LTI/forskrift/2002-11-15-1288/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Nemndas rådslagning og uttalelse</span></h2><article class="legalP" id="paragraf-12-ledd-1">Klagenemnda settes med tre medlemmer ved behandlingen av den enkelte sak. Nemndas rådslagning skjer i møte. Beslutningen om uttalelsens innhold treffes med simpelt flertall.</article><article class="legalP" id="paragraf-12-ledd-2">Klagenemnda skal uttale om det er begått brudd på lov av 16. juli 1999 nr. 69 om offentlige anskaffelser og forskrifter gitt med hjemmel i denne. Uttalelsen skal være skriftlig og begrunnet. Slutningen skal angi hvilke regler som i tilfelle er brutt og hvilke omstendigheter som representerer slikt brudd. Nemnda skal i slutningen ikke uttale seg om de rettslige konsekvenser av brudd. Dersom nemnda finner grunn til det kan den uttale seg om vilkårene for klager til å kreve erstatning anses oppfylt.</article><article class="legalP" id="paragraf-12-ledd-3">Klagenemnda kan bare prøve lovmessigheten av unnlatelsen, handlingen eller beslutningen. Klagenemnda kan ikke gå utenfor partenes anførsler og påstander.</article><article class="legalP" id="paragraf-12-ledd-4">Dersom klagenemnda finner grunn til det, kan den rette en henvendelse til innklagede med forespørsel om hva som vil bli gjort for å rette feilen eller unngå tilsvarende feil i fremtiden.</article></article><article class="legalArticle" data-lovdata-URL="LTI/forskrift/2002-11-15-1288/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Partenes omkostninger og behandlingsgebyr</span></h2><article class="legalP" id="paragraf-13-ledd-1">Partene bærer egne omkostninger i anledning klagebehandlingen. For klage til klagenemnda skal det betales ett rettsgebyr. Klagen tas ikke til behandling før gebyret er betalt.</article></article><article class="legalArticle" data-lovdata-URL="LTI/forskrift/2002-11-15-1288/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Offentliggjøring av uttalelser og årsmelding</span></h2><article class="legalP" id="paragraf-14-ledd-1">Klagenemndas uttalelser er offentlige, og skal publiseres på hensiktsmessig måte.</article><article class="legalP" id="paragraf-14-ledd-2">Klagenemnda skal hvert år utarbeide en melding om virksomheten.</article></article><article class="legalArticle" data-lovdata-URL="LTI/forskrift/2002-11-15-1288/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Nærmere retningslinjer for saksbehandlingen</span></h2><article class="legalP" id="paragraf-15-ledd-1">Klagenemnda kan innenfor rammene av denne forskrift fastsette nærmere retningslinjer for saksbehandlingen, herunder delegere oppgaver til leder og sekretariat. Lov av 10. februar 1967 om behandlingsmåten i forvaltningssaker kapittel I til III gjelder tilsvarende for nemndas virksomhet.</article></article><article class="legalArticle" data-lovdata-URL="LTI/forskrift/2002-11-15-1288/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Overgangsbestemmelse</span></h2><article class="legalP" id="paragraf-16-ledd-1">Denne forskrift får anvendelse på anskaffelser som omfattes av lov av 16. juli 1999 nr. 69 om offentlige anskaffelser og forskrifter gitt med hjemmel i denne.</article></article><article class="legalArticle" data-lovdata-URL="LTI/forskrift/2002-11-15-1288/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse</span></h2><article class="legalP" id="paragraf-17-ledd-1">Denne forskrift trer i kraft 1. januar 2003.</article></article></main></body></html>