<!DOCTYPE html><html lang="no"><head><title>Forskrift om endring i forskrift om utfyllende tekniske og arkivfaglige bestemmelser om behandling av offentlige arkiver.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-10-01-1066</dd><dt class="dokid">DokumentID</dt><dd class="dokid">LTI/forskrift/2002-10-01-1066</dd><dt class="ministry">Departement</dt><dd class="ministry"><ul><li>Kultur- og kirkedepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 12</dd><dt class="dateInForce">I kraft fra</dt><dd class="dateInForce">2002-10-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-12-01-1566</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1998-12-11-1193/§2-13</li></ul></dd><dt class="dateOfPublication">Kunngjort</dt><dd class="dateOfPublication">2002-10-04</dd><dt class="journalNumber">Journalnummer</dt><dd class="journalNumber">2002-0936</dd><dt class="titleShort">Korttittel</dt><dd class="titleShort">Endr. i forskr. om offentlige arkiver</dd><dt class="title">Tittel</dt><dd class="title">Forskrift om endring i forskrift om utfyllende tekniske og arkivfaglige bestemmelser om behandling av offentlige arkiver.</dd><dt class="miscInformation">Annet om dokumentet</dt><dd class="miscInformation">Fastsatt av Riksarkivaren 1. oktober 2002 med hjemmel i forskrift av 11. desember 1998 nr. 1193 om offentlege arkiv § 2-13.</dd><dt class="refid">RefID</dt><dd class="refid">forskrift/2002-10-01-1066</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om utfyllende tekniske og arkivfaglige bestemmelser om behandling av offentlige arkiver.<ul class="tocSubUl"><li>I<ul class="tocSubUl"><li>§ 1-1. Virkeområde</li><li>§ 1-2. Registrering av elektroniske saksdokumenter</li><li>§ 1-3. Kassasjon av papirversjoner ved skanning</li><li>§ 1-4. Utfyllende bestemmelser for kommuner og fylkeskommuner</li><li>§ 2-1. Generelle systemer for journalføring og arkivering</li><li>§ 2-2. Spesialiserte fagsystemer med journalfunksjoner</li><li>§ 2-3. Andre systemer</li><li>§ 2-4. Eksportfunksjoner</li><li>§ 2-5. Lagringsformater</li><li>§ 2-6. Lagringsmedier</li><li>§ 3-1. Blandet arkivering av elektroniske dokumenter og papirdokumenter</li><li>§ 3-2. Oppbygning og bruk av det elektroniske arkivet</li><li>§ 3-3. Interne ansvarsforhold og rutiner</li><li>§ 3-4. Kopibok</li><li>§ 4-1. Meldeplikt for systemer</li><li>§ 4-2. Særskilt rapporteringsordning for statlige organer</li><li>§ 4-3. Generell informasjonsplikt</li><li>§ 4-4. Godkjenning</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2002-10-01-1066" id="dokument"><h1>Forskrift om endring i forskrift om utfyllende tekniske og arkivfaglige bestemmelser om behandling av offentlige arkiver.</h1><section class="section" data-name="kapI" id="kapittel-1" data-lovdata-URL="LTI/forskrift/2002-10-01-1066/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 1. desember 1999 nr. 1566 om utfyllende tekniske og arkivfaglige bestemmelser om behandling av offentlige arkiver gjøres følgende endring:</article> <article class="defaultP" margin-top="true">Nytt kapittel IX skal lyde:</article> <article class="defaultP" margin-top="true"><i>Kapittel IX: Elektronisk arkivering av saksdokumenter</i></article><article class="legalP" id="kapittel-1-ledd-2">Fastsatt av Riksarkivaren 1. oktober 2002 med hjemmel i forskrift av 11. desember 1998 nr. 1193 om offentlege arkiv § 2-13.</article> <article class="defaultP" margin-top="true"><i>A. Generelle bestemmelser</i></article><article class="futureLegalArticle" data-name="§1-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1-1</span>. <span class="legalArticleTitle">Virkeområde</span></span><article class="legalP" id="kapittel-1-foreslåttparagraf-1-ledd-1">Bestemmelsene gjelder for alle offentlige organer som omfattes av arkivforskriften.</article><article class="legalP" id="kapittel-1-foreslåttparagraf-1-ledd-2">Bestemmelsene omfatter saksdokumenter som lagres på elektroniske medier, og elektroniske systemer som slike dokumenter er knyttet til, herunder journal- og arkivsystemer, saksbehandlingssystemer og spesialiserte fagsystemer.</article></article><article class="futureLegalArticle" data-name="§1-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 1-2</span>. <span class="legalArticleTitle">Registrering av elektroniske saksdokumenter</span></span><article class="legalP" id="kapittel-1-foreslåttparagraf-2-ledd-1">Saksdokumenter som lagres elektronisk, skal være knyttet til et journalføringssystem eller annet elektronisk system for registrering av dokumenter, jf. § 2-1 – § 2-3. Systemet skal styre all arkivering av og tilgang til saksdokumentene.</article></article><article class="futureLegalArticle" data-name="§1-3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 1-3</span>. <span class="legalArticleTitle">Kassasjon av papirversjoner ved skanning</span></span><article class="legalP" id="kapittel-1-foreslåttparagraf-3-ledd-1">Når dokumenter på papir blir skannet og arkivert elektronisk i tråd med bestemmelsene i dette kapitlet av forskriften her, kan papirversjonen av dokumentene kasseres med mindre lovbestemte formkrav, for eksempel krav om håndskrevet signatur, eller andre juridiske hensyn krever at papirversjonen bevares.</article><article class="legalP" id="kapittel-1-foreslåttparagraf-3-ledd-2">Riksarkivaren kan i enkelttilfeller fastsette at også papirversjonen av dokumentene skal bevares, jf. arkivforskriften § 2-13.</article></article><article class="futureLegalArticle" data-name="§1-4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 1-4</span>. <span class="legalArticleTitle">Utfyllende bestemmelser for kommuner og fylkeskommuner</span></span><article class="legalP" id="kapittel-1-foreslåttparagraf-4-ledd-1">Innenfor rammen av bestemmelsene i dette kapitlet av forskriften her, kan den enkelte kommune eller fylkeskommune fastsette utfyllende bestemmelser og instrukser.</article></article> <article class="defaultP" margin-top="true"><i>B. Krav til systemer, formater og lagringsmedier</i></article><article class="futureLegalArticle" data-name="§2-1" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 2-1</span>. <span class="legalArticleTitle">Generelle systemer for journalføring og arkivering</span></span><article class="legalP" id="kapittel-1-foreslåttparagraf-5-ledd-1">Journalføring av elektroniske saksdokumenter skal som hovedregel skje i et system som følger kravene i Noark-standarden og er godkjent av Riksarkivaren, jf. arkivforskriften § 2-9. Dette gjelder enten man benytter et rent journal- og arkivsystem, eller om funksjoner for journalføring iht. arkivforskriften § 2-6 og § 2-7 er integrert i et saksbehandlingssystem eller lignende.</article><article class="legalP" id="kapittel-1-foreslåttparagraf-5-ledd-2">Ved elektronisk arkivering av saksdokumenter må systemet tilfredsstille de spesifikke kravene til elektronisk arkivering i Noark-standarden og være godkjent av Riksarkivaren for dette formålet.</article><article class="legalP" id="kapittel-1-foreslåttparagraf-5-ledd-3">Dersom saksdokumenter skal utveksles elektronisk i tilknytning til det elektroniske arkivet, bør systemet også tilfredsstille basiskravene til integrert e-post i Noark.</article><article class="legalP" id="kapittel-1-foreslåttparagraf-5-ledd-4">Dersom dokumenter skal signeres med elektronisk signatur, bør systemet også tilfredsstille basiskravene til integrert bruk av digital signatur i Noark.</article></article><article class="futureLegalArticle" data-name="§2-2" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 2-2</span>. <span class="legalArticleTitle">Spesialiserte fagsystemer med journalfunksjoner</span></span><article class="legalP" id="kapittel-1-foreslåttparagraf-6-ledd-1">For spesialiserte fagsystemer som har funksjoner for journalføring og arkivering av saksdokumenter, kan det gjøres unntak fra bestemmelsene i § 2-1 dersom systemet er blitt utformet før disse bestemmelsene iverksettes, eller dersom det av andre grunner er urimelig å stille krav om at Noark-standarden skal følges fullt ut. Slike unntak må godkjennes av Riksarkivaren for det enkelte system, jf. meldeplikten i § 4-1.</article><article class="legalP" id="kapittel-1-foreslåttparagraf-6-ledd-2">Unntak fra Noark-standarden etter første ledd innebærer at det gis dispensasjon fra arkivforskriften § 2-9 første punktum, jf. arkivforskriften § 1-3. De øvrige bestemmelser om journalføring i arkivforskriften gjelder likevel uinnskrenket, jf. særlig § 2-6, § 2-7 og § 2-10 i arkivforskriften. Dette innebærer bl.a. at alle obligatoriske journalopplysninger skal kunne registreres i systemet. Dokumenter som hører til én og samme sak, eller en annen type gruppering av dokumenter, skal kunne kobles sammen under et felles nummer.</article><article class="legalP" id="kapittel-1-foreslåttparagraf-6-ledd-3">Ved eksport for avlevering eller deponering, jf. § 2-4, skal systemet i alle tilfeller kunne produsere et datauttrekk som følger spesifikasjonene i rapporten <i>Saks- og dokumentoversikt</i> i gjeldende Noark-standard. I tillegg til denne rapporten kan Riksarkivaren i det enkelte tilfelle bestemme at det skal fremstilles et fullstendig avleveringsuttrekk slik dette er spesifisert i Noark-standarden.</article><article class="legalP" id="kapittel-1-foreslåttparagraf-6-ledd-4">Som ledd i vurderingen av et system kan Riksarkivaren kreve at det blir gjennomført test av prøve på datauttrekk i forhold til spesifikasjonene i Noark-standarden. I denne sammenheng kan organet pålegges å utføre test selv ved hjelp av verktøy som Riksarkivaren distribuerer for dette formålet. Riksarkivaren kan også autorisere andre instanser til å utføre eller administrere slik test.</article></article><article class="futureLegalArticle" data-name="§2-3" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 2-3</span>. <span class="legalArticleTitle">Andre systemer</span></span><article class="legalP" id="kapittel-1-foreslåttparagraf-7-ledd-1">Til elektronisk arkivering av saksdokumenter som ikke kommer inn under bestemmelsene om journalføring i arkivforskriften § 2-6 og § 2-7, kan man benytte systemer som ikke følger Noark-standarden. Systemene må likevel oppfylle de øvrige bestemmelsene i dette kapitlet av forskriften her. Jf. også § 4-1 om meldeplikt.</article></article><article class="futureLegalArticle" data-name="§2-4" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 2-4</span>. <span class="legalArticleTitle">Eksportfunksjoner</span></span><article class="legalP" id="kapittel-1-foreslåttparagraf-8-ledd-1">Systemet skal kunne eksportere datauttrekk hvor saksdokumentene er tilknyttet overordnede tabeller i samsvar med bestemmelsene i kapittel VIII i forskriften her (for statlige organer) eller kapittel 4 i <i>Normalinstruks for arkivdepot i kommuner og fylkeskommuner</i> (for kommunale og fylkeskommunale organer).</article><article class="legalP" id="kapittel-1-foreslåttparagraf-8-ledd-2">Bestemmelsene i første ledd gjelder ikke dersom alle dokumenter og opplysninger i systemet tillates kassert etter 10 år eller mindre i medhold av arkivloven § 9.</article></article><article class="futureLegalArticle" data-name="§2-5" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 2-5</span>. <span class="legalArticleTitle">Lagringsformater</span></span><article class="legalP" id="kapittel-1-foreslåttparagraf-9-ledd-1">Systemet skal ha funksjoner for å lagre elektroniske saksdokumenter i ett eller flere av de dokumentformater som er spesifisert i Noark-standarden og fastsatt som godkjente arkivformater i kapittel VIII i forskriften her. Kommuner og fylkeskommuner kan gjøre unntak fra denne bestemmelsen dersom andre arkivformater inngår i et samlet opplegg som er godkjent av Riksarkivaren, jf. <i>Normalinstruks for arkivdepot i kommuner og fylkeskommuner</i> pkt. 4.1.5.</article><article class="legalP" id="kapittel-1-foreslåttparagraf-9-ledd-2">Bestemmelsene i første ledd gjelder ikke for dokumenter som tillates kassert etter 10 år eller mindre i medhold av arkivloven § 9.</article></article><article class="futureLegalArticle" data-name="§2-6" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 2-6</span>. <span class="legalArticleTitle">Lagringsmedier</span></span><article class="legalP" id="kapittel-1-foreslåttparagraf-10-ledd-1">Ved elektronisk arkivering skal det benyttes lagringsmedier som sikrer at dokumentene blir bevart i tilgjengelig form inntil den formelle avleveringen til offentlig arkivdepot har funnet sted. Når dokumenter arkiveres off-line på bortsatte medier (CD, magnetisk tape), må det foretas kopiering til nye lagringsmedier i god tid før det arkiverte materialet kan bli utilgjengelig eller gå tapt pga. et teknologisk foreldet medium.</article><article class="legalP" id="kapittel-1-foreslåttparagraf-10-ledd-2">Det skal alltid være minst én ekstra kopi av elektroniske saksdokumenter på en separat lagringsenhet.</article></article> <article class="defaultP" margin-top="true"><i>C. Krav til organisering og rutiner</i></article><article class="futureLegalArticle" data-name="§3-1" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 3-1</span>. <span class="legalArticleTitle">Blandet arkivering av elektroniske dokumenter og papirdokumenter</span></span><article class="legalP" id="kapittel-1-foreslåttparagraf-11-ledd-1">I systemer som følger Noark-standarden, kan det registreres en blanding av elektroniske dokumenter og dokumenter i papirform under forutsetning av<ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-11-ledd-1-punkt-1"><article class="legalP" id="kapittel-1-foreslåttparagraf-11-ledd-1-punkt-1-ledd-1">at alle journalførte dokumenter innenfor én og samme sak lagres enten elektronisk eller på papir, med visse unntak for vedlegg, jf. Noark</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-11-ledd-1-punkt-2"><article class="legalP" id="kapittel-1-foreslåttparagraf-11-ledd-1-punkt-2-ledd-1">og at elektroniske og papirbaserte saker arkiveres i hver sin arkivdel.</article></article></li></ul></article><article class="legalP" id="kapittel-1-foreslåttparagraf-11-ledd-2">Dersom det forekommer en blanding av elektroniske dokumenter og papirdokumenter innenfor samme sak, må hele saken arkiveres og avleveres samlet på papir. Sakens elektroniske dokumenter regnes da som arbeidskopier. Dersom man praktiserer saksdeling slik det er definert i Noark-standarden, kan man likevel arkivere saksdeler elektronisk selv om saken for øvrig er på papir. Forutsetningen er at slike saksdeler arkiveres i egne arkivdeler som bare har elektronisk materiale.</article><article class="legalP" id="kapittel-1-foreslåttparagraf-11-ledd-3">I systemer som ikke følger Noark-standarden, skal man bygge på tilsvarende prinsipper. Hovedregelen er at dokumenter som inngår i én og samme sak, eller i en annen type gruppering av dokumenter, jf. § 2-2, skal lagres enten elektronisk eller på papir. Dette gjelder så langt det lar seg gjøre innenfor hensiktsmessige løsninger. Papirbaserte og elektroniske saksdokumenter skal inngå i hver sine klart definerte deler av arkivet (arkivdeler).</article><article class="legalP" id="kapittel-1-foreslåttparagraf-11-ledd-4">All blanding av papirbasert og elektronisk arkivering skal være godt dokumentert i arkivplanen.</article></article><article class="futureLegalArticle" data-name="§3-2" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 3-2</span>. <span class="legalArticleTitle">Oppbygning og bruk av det elektroniske arkivet</span></span><article class="legalP" id="kapittel-1-foreslåttparagraf-12-ledd-1">Før systemet tas i bruk, skal det være utarbeidet en instruks for organet som beskriver oppbygningen og bruken av det elektroniske arkivet. For bruk av Noark-baserte systemer skal instruksen blant annet spesifisere følgende:<ul class="defaultList"><li data-li-identifier="1)" data-name="1)"><article class="listArticle" id="kapittel-1-foreslåttparagraf-12-ledd-1-punkt-1"><article class="legalP" id="kapittel-1-foreslåttparagraf-12-ledd-1-punkt-1-ledd-1">hvilke kategorier av saker, herunder typer av saksdokumenter, som skal arkiveres elektronisk, og hvilke som eventuelt iht. formkrav i lov- og regelverk eller av andre grunner skal arkiveres på papir, jf. § 3-1</article></article></li><li data-li-identifier="2)" data-name="2)"><article class="listArticle" id="kapittel-1-foreslåttparagraf-12-ledd-1-punkt-2"><article class="legalP" id="kapittel-1-foreslåttparagraf-12-ledd-1-punkt-2-ledd-1">hvilke(t) arkivformat(er) som skal brukes</article></article></li><li data-li-identifier="3)" data-name="3)"><article class="listArticle" id="kapittel-1-foreslåttparagraf-12-ledd-1-punkt-3"><article class="legalP" id="kapittel-1-foreslåttparagraf-12-ledd-1-punkt-3-ledd-1">dersom dokumenter skal autentiseres med digital signatur: hvilke typer dokumenter som skal autentiseres</article></article></li><li data-li-identifier="4)" data-name="4)"><article class="listArticle" id="kapittel-1-foreslåttparagraf-12-ledd-1-punkt-4"><article class="legalP" id="kapittel-1-foreslåttparagraf-12-ledd-1-punkt-4-ledd-1">retningslinjer for å verifisere at skanning av innkomne dokumenter er utført korrekt og komplett, og at dokumentene er lesbare, før det foretas kassasjon av den originale papirversjonen</article></article></li><li data-li-identifier="5)" data-name="5)"><article class="listArticle" id="kapittel-1-foreslåttparagraf-12-ledd-1-punkt-5"><article class="legalP" id="kapittel-1-foreslåttparagraf-12-ledd-1-punkt-5-ledd-1">retningslinjer for kassasjon av mottatte papirdokumenter som er skannet og arkivert elektronisk</article></article></li><li data-li-identifier="6)" data-name="6)"><article class="listArticle" id="kapittel-1-foreslåttparagraf-12-ledd-1-punkt-6"><article class="legalP" id="kapittel-1-foreslåttparagraf-12-ledd-1-punkt-6-ledd-1">en plan for periodisering av arkivet og vedlikehold av det elektroniske materialet inntil det kan avleveres til arkivdepot.</article></article></li></ul></article><article class="legalP" id="kapittel-1-foreslåttparagraf-12-ledd-2">For systemer som ikke følger Noark-standarden, skal instruksen oppfylle de samme kravene så langt de er relevante.</article><article class="legalP" id="kapittel-1-foreslåttparagraf-12-ledd-3">Arkivplanen skal inneholde oversikt over arkivstrukturen, herunder eventuell inndeling i arkivdeler.</article></article><article class="futureLegalArticle" data-name="§3-3" id="kapittel-1-foreslåttparagraf-13"><span class="futureLegalArticleHeader"><span class="legalArticleValue">§ 3-3</span>. <span class="legalArticleTitle">Interne ansvarsforhold og rutiner</span></span><article class="legalP" id="kapittel-1-foreslåttparagraf-13-ledd-1">Før systemet tas i bruk, skal det være etablert et apparat og retningslinjer for å administrere og ajourholde brukerrettigheter til systemet. Det skal utarbeides instruks som beskriver følgende ansvarsforhold og rutiner så langt disse er relevante for bruk av systemet:<ul class="defaultList"><li data-li-identifier="1)" data-name="1)"><article class="listArticle" id="kapittel-1-foreslåttparagraf-13-ledd-1-punkt-1"><article class="legalP" id="kapittel-1-foreslåttparagraf-13-ledd-1-punkt-1-ledd-1">ansvar for tildeling og ajourhold av brukerrettigheter til registrerings- og arkiveringsfunksjoner</article></article></li><li data-li-identifier="2)" data-name="2)"><article class="listArticle" id="kapittel-1-foreslåttparagraf-13-ledd-1-punkt-2"><article class="legalP" id="kapittel-1-foreslåttparagraf-13-ledd-1-punkt-2-ledd-1">hvilke spesifikke registrerings- og arkiveringsrettigheter som tildeles ledere og saksbehandlere</article></article></li><li data-li-identifier="3)" data-name="3)"><article class="listArticle" id="kapittel-1-foreslåttparagraf-13-ledd-1-punkt-3"><article class="legalP" id="kapittel-1-foreslåttparagraf-13-ledd-1-punkt-3-ledd-1">ansvarsforhold og prosedyrer for registrering og arkivering av saksdokumenter som sendes og mottas som e-post</article></article></li><li data-li-identifier="4)" data-name="4)"><article class="listArticle" id="kapittel-1-foreslåttparagraf-13-ledd-1-punkt-4"><article class="legalP" id="kapittel-1-foreslåttparagraf-13-ledd-1-punkt-4-ledd-1">ansvarsforhold og prosedyrer for konvertering av saksdokumenter til arkivformat, herunder tidspunkt for konvertering</article></article></li><li data-li-identifier="5)" data-name="5)"><article class="listArticle" id="kapittel-1-foreslåttparagraf-13-ledd-1-punkt-5"><article class="legalP" id="kapittel-1-foreslåttparagraf-13-ledd-1-punkt-5-ledd-1">operatøransvar, arbeidsprosedyre og rutiner for kvalitetssikring ved skanning av innkomne papirdokumenter</article></article></li><li data-li-identifier="6)" data-name="6)"><article class="listArticle" id="kapittel-1-foreslåttparagraf-13-ledd-1-punkt-6"><article class="legalP" id="kapittel-1-foreslåttparagraf-13-ledd-1-punkt-6-ledd-1">ansvar og rutiner for kvalitetssikring av registreringen og den elektroniske arkiveringen</article></article></li><li data-li-identifier="7)" data-name="7)"><article class="listArticle" id="kapittel-1-foreslåttparagraf-13-ledd-1-punkt-7"><article class="legalP" id="kapittel-1-foreslåttparagraf-13-ledd-1-punkt-7-ledd-1">dersom digital signatur anvendes: regler og rutineopplegg for bruken</article></article></li><li data-li-identifier="8)" data-name="8)"><article class="listArticle" id="kapittel-1-foreslåttparagraf-13-ledd-1-punkt-8"><article class="legalP" id="kapittel-1-foreslåttparagraf-13-ledd-1-punkt-8-ledd-1">rutiner som definerer opplegg og ansvar for: <ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-13-ledd-1-punkt-8-ledd-1-punkt-1"><article class="legalP" id="kapittel-1-foreslåttparagraf-13-ledd-1-punkt-8-ledd-1-punkt-1-ledd-1">fordeling av dokumenter,</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-13-ledd-1-punkt-8-ledd-1-punkt-2"><article class="legalP" id="kapittel-1-foreslåttparagraf-13-ledd-1-punkt-8-ledd-1-punkt-2-ledd-1">retting av registrerte journal- og arkivopplysninger,</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-13-ledd-1-punkt-8-ledd-1-punkt-3"><article class="legalP" id="kapittel-1-foreslåttparagraf-13-ledd-1-punkt-8-ledd-1-punkt-3-ledd-1">avskrivning av ferdigstilte dokumenter,</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-13-ledd-1-punkt-8-ledd-1-punkt-4"><article class="legalP" id="kapittel-1-foreslåttparagraf-13-ledd-1-punkt-8-ledd-1-punkt-4-ledd-1">vurdering av spørsmål vedrørende offentlighet,</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-13-ledd-1-punkt-8-ledd-1-punkt-5"><article class="legalP" id="kapittel-1-foreslåttparagraf-13-ledd-1-punkt-8-ledd-1-punkt-5-ledd-1">registrering av unntak for offentlighet og hjemmel for dette.</article></article></li></ul></article></article></li><li data-li-identifier="9)" data-name="9)"><article class="listArticle" id="kapittel-1-foreslåttparagraf-13-ledd-1-punkt-9"><article class="legalP" id="kapittel-1-foreslåttparagraf-13-ledd-1-punkt-9-ledd-1">nødprosedyrer for registrering og arkivering til bruk dersom systemet er ute av drift.</article></article></li></ul></article></article><article class="futureLegalArticle" data-name="§3-4" id="kapittel-1-foreslåttparagraf-14"><span class="futureLegalArticleHeader"><span class="legalArticleValue">§ 3-4</span>. <span class="legalArticleTitle">Kopibok</span></span><article class="legalP" id="kapittel-1-foreslåttparagraf-14-ledd-1">For arkivdeler hvor alle egenproduserte dokumenter er lagret elektronisk, kan man sløyfe papirbasert kopibok. For andre arkivdeler skal det føres komplett papirbasert kopibok, jf. arkivforskriften § 3-9.</article><article class="legalP" id="kapittel-1-foreslåttparagraf-14-ledd-2">Dersom kopiboken i henhold til første ledd sløyfes for en eller flere arkivdeler, skal dette dokumenteres i arkivplanen.</article></article> <article class="defaultP" margin-top="true"><i>D. Rapportering og godkjenning</i></article><article class="futureLegalArticle" data-name="§4-1" id="kapittel-1-foreslåttparagraf-15"><span class="futureLegalArticleHeader"><span class="legalArticleValue">§ 4-1</span>. <span class="legalArticleTitle">Meldeplikt for systemer</span></span><article class="legalP" id="kapittel-1-foreslåttparagraf-15-ledd-1">Dersom et offentlig organ planlegger å arkivere elektroniske saksdokumenter i et system som ikke kommer inn under godkjenningsordningen etter § 2-1, skal det sendes melding til Riksarkivaren før systemet tas i bruk. Meldingen skal inneholde<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-15-ledd-1-punkt-1"><article class="legalP" id="kapittel-1-foreslåttparagraf-15-ledd-1-punkt-1-ledd-1">systemets offisielle betegnelse (navn)</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-15-ledd-1-punkt-2"><article class="legalP" id="kapittel-1-foreslåttparagraf-15-ledd-1-punkt-2-ledd-1">leverandørens navn og adresse</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-15-ledd-1-punkt-3"><article class="legalP" id="kapittel-1-foreslåttparagraf-15-ledd-1-punkt-3-ledd-1">en kort oversikt over de funksjoner systemet har for registrering og arkivering av elektroniske saksdokumenter</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-15-ledd-1-punkt-4"><article class="legalP" id="kapittel-1-foreslåttparagraf-15-ledd-1-punkt-4-ledd-1">opplysninger om hvilket organ, eventuelt hvilke organer, som skal benytte systemet</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-15-ledd-1-punkt-5"><article class="legalP" id="kapittel-1-foreslåttparagraf-15-ledd-1-punkt-5-ledd-1">opplysninger om formålet med systemet og hvilke saksområder og typer av saksdokumenter det elektroniske arkivet skal omfatte</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-15-ledd-1-punkt-6"><article class="legalP" id="kapittel-1-foreslåttparagraf-15-ledd-1-punkt-6-ledd-1">navn og funksjonsområde for det system som det nye systemet erstatter.</article></article></li></ul><p class="leddfortsettelse">Riksarkivaren kan i hvert tilfelle kreve å få seg forelagt systemet til godkjenning, jf. § 4-4.</p></article></article><article class="futureLegalArticle" data-name="§4-2" id="kapittel-1-foreslåttparagraf-16"><span class="futureLegalArticleHeader"><span class="legalArticleValue">§ 4-2</span>. <span class="legalArticleTitle">Særskilt rapporteringsordning for statlige organer</span></span><article class="legalP" id="kapittel-1-foreslåttparagraf-16-ledd-1">For statlige organer gjelder meldeplikten etter § 4-1 første ledd også når man tar i bruk systemer som er godkjent etter bestemmelsene i § 2-1. I slike meldinger kan man likevel utelate de opplysninger som er spesifisert under bokstav c.</article></article><article class="futureLegalArticle" data-name="§4-3" id="kapittel-1-foreslåttparagraf-17"><span class="futureLegalArticleHeader"><span class="legalArticleValue">§ 4-3</span>. <span class="legalArticleTitle">Generell informasjonsplikt</span></span><article class="legalP" id="kapittel-1-foreslåttparagraf-17-ledd-1">Riksarkivaren kan kreve å få seg forelagt de interne instrukser et offentlig organ har utarbeidet for bruk av elektronisk arkivering, jf. arkivloven § 8.</article></article><article class="futureLegalArticle" data-name="§4-4" id="kapittel-1-foreslåttparagraf-18"><span class="futureLegalArticleHeader"><span class="legalArticleValue">§ 4-4</span>. <span class="legalArticleTitle">Godkjenning</span></span><article class="legalP" id="kapittel-1-foreslåttparagraf-18-ledd-1">Dersom systemer eller instrukser som er innrapportert etter bestemmelsene i § 4-1, § 4-2 eller § 4-3, ikke tilfredsstiller kravene i dette kapitlet av forskriften her, kan Riksarkivaren pålegge organet å arkivere sine saksdokumenter på papir.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2002-10-01-1066/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringen trer i kraft straks.</article></section></main></body></html>