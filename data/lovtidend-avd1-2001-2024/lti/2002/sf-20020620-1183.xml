<!DOCTYPE html><html lang="no"><head><title>Forskrift om krav til bachelorgraden ved Høgskolen i Telemark.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-06-20-1183</dd><dt class="dokid">DokumentID</dt><dd class="dokid">LTI/forskrift/2002-06-20-1183</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 15</dd><dt class="dateInForce">I kraft fra</dt><dd class="dateInForce">2002-10-11</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-22</li><li>forskrift/2002-10-11-1124/§32</li></ul></dd><dt class="dateOfPublication">Kunngjort</dt><dd class="dateOfPublication">2002-11-05</dd><dt class="journalNumber">Journalnummer</dt><dd class="journalNumber">2002-1044</dd><dt class="titleShort">Korttittel</dt><dd class="titleShort">Forskrift om bachelorgraden ved HiT</dd><dt class="title">Tittel</dt><dd class="title">Forskrift om krav til bachelorgraden ved Høgskolen i Telemark.</dd><dt class="miscInformation">Annet om dokumentet</dt><dd class="miscInformation">Fastsatt av styret for Høgskolen i Telemark 20. juni 2002 med hjemmel i lov av 12. mai 1995 nr. 22 om universiteter og høgskoler og kgl.res. av 11. oktober 2002 nr. 1124 § 32.</dd><dt class="refid">RefID</dt><dd class="refid">forskrift/2002-06-20-1183</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om krav til bachelorgraden ved Høgskolen i Telemark.<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Krav til bachelorgradens omfang og innhold</li><li>§ 4. Fritak for eksamen eller prøve</li><li>§ 5. Overlapping i faginnhold</li><li>§ 6. Vitnemål og vitnemålstillegg</li><li>§ 7. Overgangsordninger mellom gammel og ny gradsstruktur</li><li>§ 8. Utfyllende bestemmelser</li><li>§ 9. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2002-06-20-1183" id="dokument"><h1>Forskrift om krav til bachelorgraden ved Høgskolen i Telemark.</h1><article class="legalArticle" data-lovdata-URL="LTI/forskrift/2002-06-20-1183/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften omhandler krav til bachelorgraden ved Høgskolen i Telemark.</article></article><article class="legalArticle" data-lovdata-URL="LTI/forskrift/2002-06-20-1183/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I forskriften gjelder følgende definisjoner:</article> <article class="defaultP" margin-top="true"><i>Studiepoeng</i></article><article class="legalP" id="paragraf-2-ledd-2">Mål på omfang av et studium, der et fullt studieår er normert til 60 studiepoeng.</article> <article class="defaultP" margin-top="true"><i>Emne</i></article><article class="legalP" id="paragraf-2-ledd-3">Den minste studiepoenggivende enhet som kan inngå i et fag, en emnegruppe, et studieprogram eller en grad.</article> <article class="defaultP" margin-top="true"><i>Fag</i></article><article class="legalP" id="paragraf-2-ledd-4">Samling av beslektede emner som er samlet under én felles fagbetegnelse.</article> <article class="defaultP" margin-top="true"><i>Emnegruppe</i></article><article class="legalP" id="paragraf-2-ledd-5">Kombinasjon av emner fra ett eller flere fag/fagområder som gjennom fag- eller studieplan er definert til å utgjøre en samlet enhet. Emnegrupper har i gradssammenheng særlig aktualitet som fordypningsenheter i selvkomponerte studieløp.</article> <article class="defaultP" margin-top="true"><i>Studieprogram</i></article><article class="legalP" id="paragraf-2-ledd-6">Ett- eller flerårig studieløp med et definert innhold i henhold til fag- eller studieplan, som fører fram til en avsluttet eksamen eller grad.</article></article><article class="legalArticle" data-lovdata-URL="LTI/forskrift/2002-06-20-1183/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til bachelorgradens omfang og innhold</span></h2><article class="legalP" id="paragraf-3-ledd-1">Graden bachelor oppnås på grunnlag av eksamen i fag, emner, emnegrupper eller studieprogram av minimum 180 studiepoengs omfang.</article><article class="legalP" id="paragraf-3-ledd-2">Grunnlaget for graden skal omfatte ett av følgende:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">Integrert yrkesrettet utdanning av minimum 180 studiepoengs omfang, som i henhold til nasjonalt fastsatt rammeplan gir bachelorgrad.</article></article></li><li data-li-identifier="b)" data-name="b)"><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">Integrert yrkesrettet utdanning fastlagt av Høgskolen i Telemark av minimum 180 studiepoengs omfang med fordypning i fag, emner eller emnegrupper av minimum 80 studiepoengs omfang.</article></article></li><li data-li-identifier="c)" data-name="c)"><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">Selvkomponert studieløp av minimum 180 studiepoengs omfang med fordypning i fag, emner eller emnegrupper av minimum 80 studiepoengs omfang kombinert med minst ett fag, emne eller emnegruppe av minimum 30 studiepoengs omfang. Frittstående emner som skal inngå i grunnlaget for graden, skal ha et omfang på minimum 10 studiepoeng.</article></article></li></ul></article><article class="legalP" id="paragraf-3-ledd-3">Emner som inngår i bachelorgraden etter § 3 bokstavene b og c, skal normalt være på minimum 10 studiepoeng.</article><article class="legalP" id="paragraf-3-ledd-4">I grunnlaget for graden skal det finnes identifiserbare innslag av temaer som gir innføring i grunnleggende etiske, forskningsmetodiske og vitenskapsteoretiske spørsmål, tilsvarende 10 studiepoeng. I bachelorgrader som har motstykker ved universitetene og der universiteter har ex.phil./ex.fac. eller tilsvarende som obligatorisk del av programmet, skal også høgskolen ha det.</article></article><article class="legalArticle" data-lovdata-URL="LTI/forskrift/2002-06-20-1183/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Fritak for eksamen eller prøve</span></h2><article class="legalP" id="paragraf-4-ledd-1">Det kan gis fritak for eksamen eller prøve som inngår i grunnlaget for bachelorgraden dersom tilsvarende krav er oppfylt gjennom tidligere avlagt eksamen eller prøve ved Høgskolen i Telemark eller annen godkjent høgre utdanningsinstitusjon. Dokumentert realkompetanse kan også gi grunnlag for slikt fritak.</article></article><article class="legalArticle" data-lovdata-URL="LTI/forskrift/2002-06-20-1183/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Overlapping i faginnhold</span></h2><article class="legalP" id="paragraf-5-ledd-1">Overlapping i faginnhold mellom fag/emner/emnegrupper/studieprogram som inngår i grunnlaget for bachelorgraden, kan ikke utgjøre mer enn 10 studiepoeng totalt. Overlapping ut over 10 studiepoeng må kompenseres.</article></article><article class="legalArticle" data-lovdata-URL="LTI/forskrift/2002-06-20-1183/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Vitnemål og vitnemålstillegg</span></h2><article class="legalP" id="paragraf-6-ledd-1">For oppnådd bachelorgrad angis gradens faglige innhold på vitnemålet, som skrives ut på norsk. Et eget vitnemålstillegg (Diploma Supplement) gir en nærmere beskrivelse på engelsk av kandidatens utdanning og av det norske høgre utdanningssystemet.</article><article class="legalP" id="paragraf-6-ledd-2">For å kunne tildeles bachelorgrad med vitnemål fra Høgskolen i Telemark, må eksamen i fag/emner/emnegrupper/studieprogram av et samlet omfang på minimum 60 studiepoengs omfang være avlagt ved høgskolen.</article><article class="legalP" id="paragraf-6-ledd-3">Vitnemål for oppnådd bachelorgrad etter denne forskrifts § 3 bokstav a eller b utstedes automatisk til de kandidater som oppfyller kravene.</article><article class="legalP" id="paragraf-6-ledd-4">Vitnemål for oppnådd bachelorgrad etter denne forskrifts § 3 bokstav c utstedes etter søknad. Søkeren må selv dokumentere at kravene er oppfylt.</article></article><article class="legalArticle" data-lovdata-URL="LTI/forskrift/2002-06-20-1183/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Overgangsordninger mellom gammel og ny gradsstruktur</span></h2><article class="legalP" id="paragraf-7-ledd-1">Studenter tildeles bachelorgraden dersom de på det tidspunkt forskriften trer i kraft eller senere, jf. forskriftens § 9, oppfyller kravene til denne graden.</article><article class="legalP" id="paragraf-7-ledd-2">En student kan ikke tildeles både graden bachelor og graden candidata/candidatus magisterii (cand.mag.-graden) på grunnlag av samme utdanning/studium, selv om grunnlaget for tildeling av cand.mag.-graden er til stede, og i omfang går ut over grunnlaget for tildeling av bachelorgraden.</article><article class="legalP" id="paragraf-7-ledd-3">Studenter som på tidspunktet for ikrafttredelse av denne forskriften har gjennomført studier og avlagt eksamen i fag/emner/emnegrupper av omfang på minst 3 års normert studietid/180 studiepoeng uten å oppfylle kravene til bachelorgraden, gis anledning til å fullføre studiet som cand.mag. i løpet av en overgangsperiode på to år, dvs. senest innen 31. desember 2004.</article><article class="legalP" id="paragraf-7-ledd-4">Cand.mag.-graden ved Høgskolen i Telemark oppheves fra og med 1. januar 2005.</article></article><article class="legalArticle" data-lovdata-URL="LTI/forskrift/2002-06-20-1183/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Utfyllende bestemmelser</span></h2><article class="legalP" id="paragraf-8-ledd-1">Styret for Høgskolen i Telemark kan fastsette utfyllende bestemmelser til denne forskriften.</article></article><article class="legalArticle" data-lovdata-URL="LTI/forskrift/2002-06-20-1183/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Forskriften trer i kraft fra det tidspunkt Høgskolen i Telemark med hjemmel i kongelig resolusjon kan tildele graden bachelor.</article></article></main></body></html>