<!DOCTYPE html><html lang="no"><head><title>Forskrift om endring i forskrift for tilskudd til spesielle tiltak i landbrukets kulturlandskap med freda og verneverdige bygninger.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-06-24-688</dd><dt class="dokid">DokumentID</dt><dd class="dokid">LTI/forskrift/2002-06-24-688</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 7</dd><dt class="dateInForce">I kraft fra</dt><dd class="dateInForce">2002-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-02-26-273</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§3</li><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">2002-07-05</dd><dt class="journalNumber">Journalnummer</dt><dd class="journalNumber">2002-0629</dd><dt class="titleShort">Korttittel</dt><dd class="titleShort">Endr. i forskrift om landbrukskulturlandskap</dd><dt class="title">Tittel</dt><dd class="title">Forskrift om endring i forskrift for tilskudd til spesielle tiltak i landbrukets kulturlandskap med freda og verneverdige bygninger.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 24. juni 2002 med hjemmel i lov av 12. mai 1995 nr. 23 om jord (jordlova) § 3 og § 18.</dd><dt class="refid">RefID</dt><dd class="refid">forskrift/2002-06-24-688</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift for tilskudd til spesielle tiltak i landbrukets kulturlandskap med freda og verneverdige bygninger.<ul class="tocSubUl"><li>I<ul class="tocSubUl"><li>§ 16. Tilbakebetaling og motregning</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2002-06-24-688" id="dokument"><h1>Forskrift om endring i forskrift for tilskudd til spesielle tiltak i landbrukets kulturlandskap med freda og verneverdige bygninger.</h1><section class="section" data-name="kapI" id="kapittel-1" data-lovdata-URL="LTI/forskrift/2002-06-24-688/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 26. februar 1999 nr. 273 for tilskudd til spesielle tiltak i landbrukets kulturlandskap med freda og verneverdige bygninger gjøres følgende endringer:</article> <article class="defaultP" margin-top="true">Forskriftens tittel skal lyde:<p class="leddfortsettelse"><i>Forskrift om tilskudd til spesielle tiltak i landbrukets kulturlandskap med freda og verneverdige bygninger.</i></p></article> <article class="defaultP" margin-top="true">§ 3 skal lyde:</article><article class="legalP" id="kapittel-1-ledd-2"><i>Landbrukets kulturlandskap</i> omfatter arealer, enkeltelementer, driftsformer og sammenhenger i jord- og skogbrukslandskapet og utmarksområder. Menneskers virke innen landbruk og tilgrensende næringer har formet dette landskapet i samspill med naturgrunnlaget gjennom århundrer.</article><article class="legalP" id="kapittel-1-ledd-3"><i>Biologisk mangfold kan omfatte</i><ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-3-punkt-1"><article class="legalP" id="kapittel-1-ledd-3-punkt-1-ledd-1">variasjon i naturtyper, økosystemer, leveområder og de økologiske prosessene i disse,</article></article></li><li data-li-identifier="b)" data-name="b)"><article class="listArticle" id="kapittel-1-ledd-3-punkt-2"><article class="legalP" id="kapittel-1-ledd-3-punkt-2-ledd-1">de ulike arter av planter (herunder også lav, moser, alger), dyr, sopp og mikroorganismer,</article></article></li><li data-li-identifier="c)" data-name="c)"><article class="listArticle" id="kapittel-1-ledd-3-punkt-3"><article class="legalP" id="kapittel-1-ledd-3-punkt-3-ledd-1">arvemessig variasjon innenfor plante- og dyreartene.</article></article></li></ul></article><article class="legalP" id="kapittel-1-ledd-4"><i>Kulturminner, kulturmiljøer:</i> Med kulturminner menes alle spor etter menneskelig virksomhet i vårt fysiske miljø, herunder lokaliteter det knytter seg historiske hendelser, tro eller tradisjon til. Med kulturmiljøer menes områder hvor kulturminner inngår som en del av en større helhet eller sammenheng (jf. § 2 i kulturminneloven). <i>Freda bygninger:</i> Bygninger som er freda i medhold av kulturminneloven. <i>Verneverdige bygninger:</i> Arkitektonisk eller kulturhistorisk verdifulle bygninger som ikke er fredet, men som likevel bør bevares etter antikvariske metoder og prinsipper.</article><article class="legalP" id="kapittel-1-ledd-5"><i>Fellestiltak</i> gjennomføres av flere grunneiere/søkere i fellesskap med gjensidige forpliktelser. Fellestiltak kan omfatte:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-5-punkt-1"><article class="legalP" id="kapittel-1-ledd-5-punkt-1-ledd-1">grunneierlag</article></article></li><li data-li-identifier="2." data-name="2."><article class="listArticle" id="kapittel-1-ledd-5-punkt-2"><article class="legalP" id="kapittel-1-ledd-5-punkt-2-ledd-1">andre lag for fellestiltak i landbruket</article></article></li><li data-li-identifier="3." data-name="3."><article class="listArticle" id="kapittel-1-ledd-5-punkt-3"><article class="legalP" id="kapittel-1-ledd-5-punkt-3-ledd-1">organisert samarbeid mellom grunneiere/nevnte lag, miljø- og ressursplangrupper og ideelle organisasjoner, kommunen eller grendelag.</article></article></li></ul></article> <article class="defaultP" margin-top="true">§ 4 skal lyde:</article><article class="legalP" id="kapittel-1-ledd-6">Tilskudd etter denne forskriften kan gis til gjennomføring av tiltak på landbrukseiendom drevet av foretak som har rett til produksjonstilskudd etter § 3 og § 4 i forskrift av 22. mars 2002 nr. 283 om produksjonstilskudd i jordbruket. Tilskuddet kan gis til grunneier, foretak eller lag for fellestiltak i henhold til § 3 her. Søkere som ikke eier landbrukseiendommen må ha skriftlig samtykke fra eier til å gjennomføre arbeidet.</article><article class="legalP" id="kapittel-1-ledd-7">Ved tiltak for å bevare og bruke kulturminner og kulturmiljøer i skog og utmark gjelder ikke første ledd første punktum. Tiltak for å fremme biologisk mangfold i skog og utmark og ferdselstiltak i skog og utmark omfattes ikke av denne ordningen med mindre slike tiltak vil bidra til gode helhetsløsninger for kulturlandskapet.</article><article class="legalP" id="kapittel-1-ledd-8">Det kan ikke gis tilskudd til istandsetting av freda og verneverdige bygninger på landbrukseiendom(mer) som både eies og drives av stat, fylke eller kommune. Forpaktere av landbrukseiendom(mer) i offentlig eie, med kontrakt på minimum 10 år fra søknadsdato, kan søke om tilskudd til bevaring av freda og verneverdige bygninger. Forpaktningskontrakten må også gjelde bygningen(e) det søkes for. Det kan gis tilskudd til tiltak på landbrukseiendom(mer) i områder vernet etter naturvernloven og/eller kulturminneloven når vernebestemmelsene forutsetter skjøtsel ved aktivt landbruk eller ikke er til hinder for vanlig landbruksdrift. For områder og objekter som er vernet etter kulturminneloven, forutsettes at tiltak planlegges og godkjennes i samråd med regional kulturminneforvaltning. For områder som er vernet etter naturvernloven, forutsettes at tiltak planlegges og godkjennes i samråd med fylkesmannens miljøvernavdeling. Tilsvarende gjelder i områder hvor det foreligger verneforslag eller hvor det er igangsatt arbeid med vern etter kulturminneloven eller naturvernloven.</article><article class="legalP" id="kapittel-1-ledd-9">Tiltak må tilpasses stedlige naturforhold og kulturhistoriske tradisjoner. Hensynet til biologisk mangfold og kulturminner skal inngå ved gjennomføring av alle skjøtsels- og etableringstiltak i landskapet.</article><article class="legalP" id="kapittel-1-ledd-10">For områder som får tilskudd etter forskriftens § 6, § 7 og § 8, skal bruk av plantevernmidler og spredning av kunstgjødsel og blautgjødsel begrenses og kun skje som ledd i skjøtsel av kulturlandskapet etter avtale med fylkesmannen.</article><article class="legalP" id="kapittel-1-ledd-11">Fylkesmannen kan sette vilkår for å motta tilskudd for tiltak eller prosjekter under § 5, § 6, § 7, § 8 og § 9 i inntil 10 år fra tilskudd er utbetalt.</article><article class="legalP" id="kapittel-1-ledd-12">De tilskuddsberettigete arbeidene må ikke påbegynnes før plan, tegninger mv. er godkjent og søknaden avgjort av innvilgingsmyndigheten. Videre må det, for freda kulturminner (inkludert freda bygninger), være gitt nødvendige tillatelser fra den regionale kulturminneforvaltningen (jf. kulturminneloven). Tiltak på ikke-freda kulturminner bør vurderes i samråd med kulturminneforvaltningen.</article> <article class="defaultP" margin-top="true">§ 5 første ledd annet punktum oppheves.</article> <article class="defaultP" margin-top="true">§ 7 skal lyde:</article><article class="legalP" id="kapittel-1-ledd-13">Tiltak skal bedre muligheten for ferdsel til fots og opplevelse av landbrukets kulturlandskap gjennom friluftsliv og rekreasjon. Det er et mål å skape sammenhengende sti- og turveinett knyttet til landbruksveiene, til viktige linjedrag i landskapet og forenkle adkomst til skog, utmark eller strandsoner. Som hovedregel stilles det krav om at flere aktører støtter tiltaket økonomisk.</article><article class="legalP" id="kapittel-1-ledd-14">Det gis ikke tilskudd til tiltak for å legge forholdene til rette for parkering eller ferdsel med motorkjøretøy. Det gis heller ikke tilskudd til (trafikkseparerende) gang- og sykkelsti langs bilvei.</article> <article class="defaultP" margin-top="true"><i>Tilskuddsnivå</i></article><article class="legalP" id="kapittel-1-ledd-15">Det kreves at minst 30% av godkjent kostnadsoverslag delfinansieres med støtte fra kilder utenom bruket og utenom denne tilskuddsordningen (såkalt ekstern delfinansiering). Det kan gis tilskudd fra denne ordningen på inntil 70% av godkjent kostnadsoverslag. For særlig kostnadskrevende tiltak forutsettes høyere grad av delfinansiering. Fylkesmannen kan fravike kravet om ekstern delfinansiering for mindre, lite kostnadskrevende tiltak og når særlige grunner tilsier det.</article> <article class="defaultP" margin-top="true">§ 9 skal lyde:</article><article class="legalP" id="kapittel-1-ledd-16">Tiltak skal bidra til istandsetting og vedlikehold av freda og verneverdige bygninger i landbruket som kan nyttes på en hensiktsmessig måte i landbruksdrifta eller annen næring på landbrukseiendommen(e). Det kan også gis tilskudd til freda og verneverdig seterbebyggelse der det er aktiv seterdrift.</article><article class="legalP" id="kapittel-1-ledd-17">Freda og verneverdige bygninger på landbrukseiendommen, eller tilknyttet seterbebyggelse, som ikke kan nyttes i en næringsmessig sammenheng, deriblant våningshus, kan og omfattes av ordninga ved begrensa utvendige påkostninger som er viktige for et helhetlig gårdsmiljø. Mindre utvendige påkostninger på andre freda/verneverdige/eldre bygninger på gården, som er viktige for å få til et helhetlig gårdsmiljø, kan inngå i tiltaket.</article> <article class="defaultP" margin-top="true"><i>Tilskuddsnivå</i></article><article class="legalP" id="kapittel-1-ledd-18">Tilskudd kan gis med inntil 35% av godkjent kostnadsoverslag. I spesielle tilfeller, avhengig av foretakets eller eierens totale økonomiske situasjon og hva istandsettingen/vedlikeholdet omfatter, kan det gis tilskudd til inntil 50% av godkjent kostnadsoverslag.</article><article class="legalP" id="kapittel-1-ledd-19">Maksimalt tilskudd pr. landbrukseiendom er kr 200.000,- over en periode på 5 år fra tilskudd er gitt. Det gjøres fradrag for investeringstilskudd som er utbetalt over BU-ordningen eller tilskudd til tekniske miljøtiltak i og i forbindelse med samme bygningen de siste 5 år.</article><article class="legalP" id="kapittel-1-ledd-20">Søknader om tiltak på mindre bygninger/kulturminner som ikke skal brukes i landbruksdrifta eller andre næringer, behandles under § 8.</article> <article class="defaultP" margin-top="true">§ 10 annet ledd skal lyde:</article><article class="legalP" id="kapittel-1-ledd-21">For enkeltsøknader om tiltak på en landbrukseiendom skal eieren, foretaket eller den som har hjemmel til å gjennomføre tiltaket, stå som søker og undertegne søknadsskjemaet. For fellestiltak undertegnes søknadsskjemaet av den som skal motta tilskuddet på vegne av interessentene/laget.</article> <article class="defaultP" margin-top="true">§ 15 skal lyde:</article><article class="legalP" id="kapittel-1-ledd-22">Fylkesmannen, eller kommunen etter avtale med fylkesmannen, skal følge opp og føre kontroll med de tiltak som får støtte i det antall år det er satt vilkår for tiltaket.</article><article class="legalP" id="kapittel-1-ledd-23">Fylkesmannen skal kontrollere at vilkårene for engangs- og årlige tilskudd blir overholdt. Mottaker av tilskudd må godta kontroll i samband med dette og er forpliktet til å gi nødvendige opplysninger.</article><article class="legalP" id="kapittel-1-ledd-24">Fylkesmannen kan gi pålegg om tilleggsarbeid og utbedringer.</article> <article class="defaultP" margin-top="true">§ 16 skal lyde:</article><article class="futureLegalArticle" data-name="§16" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 16</span>. <span class="legalArticleTitle">Tilbakebetaling og motregning</span></span><article class="legalP" id="kapittel-1-foreslåttparagraf-1-ledd-1">Fylkesmannen kan kreve tilskuddet helt eller delvis tilbakebetalt dersom det avdekkes forhold som er i strid med forutsetningene for innvilging av tilskuddet.</article><article class="legalP" id="kapittel-1-foreslåttparagraf-1-ledd-2">Kravet kan motregnes i produksjonstilskudd eller andre tilskudd som mottakeren har krav på. Det kan kreves morarenter av det beløp som skal tilbakebetales, jf. lov av 17. desember 1976 nr. 100 om renter ved forsinket betaling m.m.</article></article> <article class="defaultP" margin-top="true">§ 17 skal lyde:</article><article class="legalP" id="kapittel-1-ledd-25">Statens landbruksforvaltning kan fravike bestemmelsene i denne forskriften når særlige grunner tilsier det.</article><article class="legalP" id="kapittel-1-ledd-26">Når særlige grunner tilsier det, kan fylkesmannen gi dispensasjon fra § 4 første ledd første punktum og fra § 7 annet ledd første punktum.</article> <article class="defaultP" margin-top="true">§ 18 skal lyde:</article><article class="legalP" id="kapittel-1-ledd-27">Vedtak som er truffet i medhold av denne forskriften kan påklages til Statens landbruksforvaltning etter lov av 10. februar 1967 om behandlingsmåten i forvaltningssaker (forvaltningsloven) kap. VI.</article></section><section class="section" data-name="kapII" id="kapittel-2" data-lovdata-URL="LTI/forskrift/2002-06-24-688/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. juli 2002.</article></section></main></body></html>