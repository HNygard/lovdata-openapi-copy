<!DOCTYPE html><html lang="no"><head><title>Forskrift om beskyttelse av opprinnelsesbetegnelser, geografiske betegnelser og betegnelser for tradisjonelt særpreg på landbruksbaserte næringsmidler.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-07-05-698</dd><dt class="dokid">DokumentID</dt><dd class="dokid">LTI/forskrift/2002-07-05-698</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 7</dd><dt class="dateInForce">I kraft fra</dt><dd class="dateInForce">2002-07-05</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1932-06-17-6/§1</li><li>lov/1932-06-17-6/§2</li><li>lov/1932-06-17-6/§2a</li><li>lov/1932-06-17-6/§3</li><li>lov/1967-02-10/§38</li></ul></dd><dt class="dateOfPublication">Kunngjort</dt><dd class="dateOfPublication">2002-07-08</dd><dt class="journalNumber">Journalnummer</dt><dd class="journalNumber">2002-0762</dd><dt class="titleShort">Korttittel</dt><dd class="titleShort">Forskrift om betegnelser på landbruksprodukter</dd><dt class="title">Tittel</dt><dd class="title">Forskrift om beskyttelse av opprinnelsesbetegnelser, geografiske betegnelser og betegnelser for tradisjonelt særpreg på landbruksbaserte næringsmidler.</dd><dt class="miscInformation">Annet om dokumentet</dt><dd class="miscInformation">Fastsatt ved Kronprinsreg.res. 5. juli 2002 med hjemmel i lov av 17. juni 1932 nr. 6 om kvalitetskontroll med landbruksvarer m.v. § 1, § 2, § 2a og § 3 og lov av 10. februar 1967 om behandlingsmåten i forvaltningssaker (forvaltningsloven) § 38 tredje ledd. Fremmet av Landbruksdepartementet.</dd><dt class="refid">RefID</dt><dd class="refid">forskrift/2002-07-05-698</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om beskyttelse av opprinnelsesbetegnelser, geografiske betegnelser og betegnelser for tradisjonelt særpreg på landbruksbaserte næringsmidler.<ul class="tocSubUl"><li>Kapittel I. Formål, omfang og definisjoner<ul class="tocSubUl"><li>§ 1. Formål</li><li>§ 2. Omfang og virkeområde</li><li>§ 3. Definisjoner mv.</li><li>§ 4. Bruk av betegnelser og merker</li></ul></li><li>Kapittel II. Opprinnelsesbetegnelser og geografiske betegnelser<ul class="tocSubUl"><li>§ 5. Beskyttelse av opprinnelsesbetegnelser</li><li>§ 6. Unntak fra vilkårene i § 5</li><li>§ 7. Beskyttelse av geografiske betegnelser</li><li>§ 8. Navn og betegnelser som ikke kan beskyttes</li><li>§ 9. Søknadens innhold</li><li>§ 10. Beskyttelsens omfang</li></ul></li><li>Kapittel III. Vilkår for beskyttelse av tradisjonelt særpreg<ul class="tocSubUl"><li>§ 11. Krav til produkt og navn</li><li>§ 12. Søknadens innhold</li><li>§ 13. Beskyttelsens omfang</li></ul></li><li>Kapittel IV. Fellesbestemmelser<ul class="tocSubUl"><li>§ 14. Krav til søker</li><li>§ 15. Søknadsbehandling mv.</li><li>§ 16. Endring av produktforskrift</li><li>§ 17. Prioritetsbestemmelse</li><li>§ 18. Forholdet til yngre varemerker og fellesmerker</li><li>§ 19. Forholdet til eldre varemerker m.m.</li><li>§ 20. Innsigelse mot søknad om fastsettelse av produktforskrift</li><li>§ 21. Omprøving og domstolprøving av produktforskrift</li><li>§ 22. Godkjenning</li><li>§ 23. Konsumpsjon</li><li>§ 24. Verifikasjon</li></ul></li><li>Kapittel V. Håndheving og klage mv.<ul class="tocSubUl"><li>§ 25. Tilsyn og delegering</li><li>§ 26. Klage</li><li>§ 27. Gebyr</li><li>§ 28. Straff</li><li>§ 29. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2002-07-05-698" id="dokument"><h1>Forskrift om beskyttelse av opprinnelsesbetegnelser, geografiske betegnelser og betegnelser for tradisjonelt særpreg på landbruksbaserte næringsmidler.</h1><section class="section" data-name="kapI" id="kapittel-1" data-lovdata-URL="LTI/forskrift/2002-07-05-698/KAPITTEL_1"><h2>Kapittel I. Formål, omfang og definisjoner</h2><article class="legalArticle" data-lovdata-URL="LTI/forskrift/2002-07-05-698/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med denne forskrift er å beskytte produktbetegnelser på landbruksbaserte næringsmidler ut fra opprinnelse, geografi og tradisjonelt særpreg, herunder sikre redelig frambud av disse produktene.</article></article><article class="legalArticle" data-lovdata-URL="LTI/forskrift/2002-07-05-698/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Omfang og virkeområde</span></h3><article class="legalP" id="kapittel-1-paragraf-2-ledd-1">Forskriften gjelder for næringsmidler som er fremstilt fra viltvoksende vekster eller ved husdyr- eller planteproduksjon. Forskriften fastsetter vilkår for beskyttelse etter søknad av opprinnelsesbetegnelser, geografiske betegnelser og betegnelser for tradisjonelt særpreg.</article><article class="legalP" id="kapittel-1-paragraf-2-ledd-2">Unntatt fra forskriftens bestemmelser er opprinnelsesbetegnelser og geografiske betegnelser for vin, alkoholsterke og aromatiserte drikker mv. samt drikkevann.</article><article class="legalP" id="kapittel-1-paragraf-2-ledd-3">Reglene i forskriften gjelder også for utenlandske betegnelser.</article><article class="legalP" id="kapittel-1-paragraf-2-ledd-4">Forskriften, og forskrifter gitt i medhold av denne, vil stå tilbake for Norges folkerettslige forpliktelser.</article></article><article class="legalArticle" data-lovdata-URL="LTI/forskrift/2002-07-05-698/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner mv.</span></h3><article class="legalP" id="kapittel-1-paragraf-3-ledd-1">I denne forskrift forstås ved:<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>opprinnelsesbetegnelser:</i> navn på et område eller et bestemt sted som næringsmidlet har sin opprinnelse fra. Næringsmidlets særegne kvalitet, omdømme eller andre kjennetegn må hovedsakelig eller fullstendig kunne tilskrives områdets eller stedets geografiske miljø med dets naturbetingede eller menneskelige faktorer. Næringsmidlet må være endelig produsert, bearbeidet og foredlet i det avgrensede geografiske området.</article></article></li><li data-li-identifier="2." data-name="2."><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>geografiske betegnelser:</i> navn på et område eller et bestemt sted som næringsmidlet har sin opprinnelse fra. Næringsmidlets særegne kvalitet, omdømme eller andre egenskaper må kunne tilskrives den geografiske opprinnelsen. Næringsmidlet må enten være produsert, bearbeidet eller foredlet i det definerte geografiske området.</article></article></li><li data-li-identifier="3." data-name="3."><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1"><i>betegnelser for tradisjonelt særpreg:</i> navn som viser til kjennetegn som klart skiller et næringsmiddel fra andre lignende næringsmidler i samme kategori. Næringsmidlets utseende anses ikke som et slikt kjennetegn. Særpreget kan ikke utelukkende være en kvantitativ eller kvalitativ sammensetning eller en produksjonsmåte som er gitt i forskrift eller standard, med mindre forskriften eller standarden er utarbeidet for å definere et særpreg.</article></article></li><li data-li-identifier="4." data-name="4."><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1"><i>sammenslutning:</i> enhver organisasjon, uavhengig av rettslig status, av primærprodusenter og/eller bearbeidere som samarbeider om samme næringsmiddel.</article><article class="legalP" id="kapittel-1-paragraf-3-ledd-1-punkt-4-ledd-2">Andre interessenter kan også inngå i sammenslutningen.</article></article></li><li data-li-identifier="5." data-name="5."><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1"><i>produktforskrift:</i> forskrift som gir produktspesifikasjonen for hvert enkelt næringsmiddel som har en beskyttet betegnelse etter denne forskrift.</article></article></li></ul></article></article><article class="legalArticle" data-lovdata-URL="LTI/forskrift/2002-07-05-698/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Bruk av betegnelser og merker</span></h3><article class="legalP" id="kapittel-1-paragraf-4-ledd-1">Kun produsenter, foredlere eller andre som er gitt beskyttelse i henhold til denne forskrift, samt forskrifter gitt i medhold av den, kan benytte betegnelsene «beskyttet opprinnelsesbetegnelse», «beskyttet geografisk betegnelse», «beskyttet tradisjonelt særpreg», det aktuelle merket og det navn som er beskyttet i medhold av den særskilte produktforskrift.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2002-07-05-698/KAPITTEL_2"><h2>Kapittel II. Opprinnelsesbetegnelser og geografiske betegnelser</h2><article class="legalArticle" data-lovdata-URL="LTI/forskrift/2002-07-05-698/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Beskyttelse av opprinnelsesbetegnelser</span></h3><article class="legalP" id="kapittel-2-paragraf-1-ledd-1">En opprinnelsesbetegnelse for et næringsmiddel kan beskyttes dersom følgende vilkår er oppfylt:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">betegnelsen må angi navnet på et bestemt område eller et bestemt sted,</article></article></li><li data-li-identifier="2." data-name="2."><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">næringsmidlet som frembys under betegnelsen må ha sin opprinnelse i dette området eller på dette sted,</article></article></li><li data-li-identifier="3." data-name="3."><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">næringsmidlets særegne kvalitet, omdømme eller andre kjennetegn må hovedsakelig eller fullstendig kunne tilskrives områdets eller stedets geografiske miljø med dets naturbetingede eller menneskelige faktorer, og</article></article></li><li data-li-identifier="4." data-name="4."><article class="listArticle" id="kapittel-2-paragraf-1-ledd-1-punkt-4"><article class="legalP" id="kapittel-2-paragraf-1-ledd-1-punkt-4-ledd-1">næringsmidlet må være endelig produsert, bearbeidet og foredlet i dette området eller på dette stedet.</article></article></li></ul></article></article><article class="legalArticle" data-lovdata-URL="LTI/forskrift/2002-07-05-698/§6" data-name="§6" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Unntak fra vilkårene i § 5</span></h3><article class="legalP" id="kapittel-2-paragraf-2-ledd-1">Et ikke-geografisk navn kan beskyttes som opprinnelsesbetegnelse, dersom navnet tradisjonelt er forbundet med et bestemt område eller sted.</article><article class="legalP" id="kapittel-2-paragraf-2-ledd-2">Selv om råvarene i et næringsmiddel kommer fra et større eller annet område enn det området hvor det er bearbeidet, kan en geografisk betegnelse beskyttes som opprinnelsesbetegnelse på tross av vilkårene i § 5 nr. 2, 3 og 4 dersom:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-2-ledd-2-punkt-1"><article class="legalP" id="kapittel-2-paragraf-2-ledd-2-punkt-1-ledd-1">produksjonsområdet for råvaren er definert,</article></article></li><li data-li-identifier="2." data-name="2."><article class="listArticle" id="kapittel-2-paragraf-2-ledd-2-punkt-2"><article class="legalP" id="kapittel-2-paragraf-2-ledd-2-punkt-2-ledd-1">det gjelder særlige betingelser for fremstilling av råvaren,</article></article></li><li data-li-identifier="3." data-name="3."><article class="listArticle" id="kapittel-2-paragraf-2-ledd-2-punkt-3"><article class="legalP" id="kapittel-2-paragraf-2-ledd-2-punkt-3-ledd-1">det finnes en kontrollordning som sikrer at disse betingelsene er overholdt, og</article></article></li><li data-li-identifier="4." data-name="4."><article class="listArticle" id="kapittel-2-paragraf-2-ledd-2-punkt-4"><article class="legalP" id="kapittel-2-paragraf-2-ledd-2-punkt-4-ledd-1">betegnelsen er et tradisjonelt kjennetegn og har et omdømme og en anseelse av usedvanlig karakter.</article></article></li></ul></article><article class="legalP" id="kapittel-2-paragraf-2-ledd-3">Med råvarer menes i denne bestemmelsen levende dyr, kjøtt og melk.</article></article><article class="legalArticle" data-lovdata-URL="LTI/forskrift/2002-07-05-698/§7" data-name="§7" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Beskyttelse av geografiske betegnelser</span></h3><article class="legalP" id="kapittel-2-paragraf-3-ledd-1">En geografisk betegnelse for et næringsmiddel kan beskyttes dersom følgende vilkår er oppfylt:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">betegnelsen må angi navnet på et område eller et bestemt sted,</article></article></li><li data-li-identifier="2." data-name="2."><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">næringsmidlet som frembys under betegnelsen må ha sin opprinnelse i dette området eller på dette bestemte sted,</article></article></li><li data-li-identifier="3." data-name="3."><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">næringsmidlets særegne kvalitet, omdømme eller egenskaper, kan tilskrives den geografiske opprinnelsen, og</article></article></li><li data-li-identifier="4." data-name="4."><article class="listArticle" id="kapittel-2-paragraf-3-ledd-1-punkt-4"><article class="legalP" id="kapittel-2-paragraf-3-ledd-1-punkt-4-ledd-1">næringsmidlet er produsert, bearbeidet eller foredlet i det definerte geografiske området.</article></article></li></ul></article></article><article class="legalArticle" data-lovdata-URL="LTI/forskrift/2002-07-05-698/§8" data-name="§8" id="kapittel-2-paragraf-4"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Navn og betegnelser som ikke kan beskyttes</span></h3><article class="legalP" id="kapittel-2-paragraf-4-ledd-1">Betegnelser som angir næringsmidlets art kan ikke beskyttes. Med dette siktes det til navnet på et næringsmiddel som, selv om det henviser til stedet eller området der næringsmidlet først ble fremstilt og brakt i handelen, er blitt en fellesbetegnelse for næringsmidlet.</article><article class="legalP" id="kapittel-2-paragraf-4-ledd-2">For å fastslå om en betegnelse er blitt en artsbetegnelse, tas det hensyn til alle faktorer, spesielt de faktiske forhold der navnet har sin opprinnelse og der det anvendes, og relevante forskrifter.</article><article class="legalP" id="kapittel-2-paragraf-4-ledd-3">Betegnelser som kan forveksles med navnet på en plantesort eller en dyrerase, og derfor vil kunne villede offentligheten med hensyn til næringsmidlets virkelige opprinnelse, kan ikke beskyttes som opprinnelsesbetegnelse eller geografisk betegnelse.</article></article><article class="legalArticle" data-lovdata-URL="LTI/forskrift/2002-07-05-698/§9" data-name="§9" id="kapittel-2-paragraf-5"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Søknadens innhold</span></h3><article class="legalP" id="kapittel-2-paragraf-5-ledd-1">Søknad om beskyttelse av opprinnelsesbetegnelser og geografiske betegnelser skal inneholde:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-5-ledd-1-punkt-1"><article class="legalP" id="kapittel-2-paragraf-5-ledd-1-punkt-1-ledd-1">næringsmidlets varebetegnelse inkludert opprinnelsesbetegnelsen eller den geografiske betegnelsen,</article></article></li><li data-li-identifier="2." data-name="2."><article class="listArticle" id="kapittel-2-paragraf-5-ledd-1-punkt-2"><article class="legalP" id="kapittel-2-paragraf-5-ledd-1-punkt-2-ledd-1">en beskrivelse av næringsmidlet med opplysninger om råvarer, de viktigste fysiske, kjemiske, mikrobiologiske eller organoleptiske egenskaper,</article></article></li><li data-li-identifier="3." data-name="3."><article class="listArticle" id="kapittel-2-paragraf-5-ledd-1-punkt-3"><article class="legalP" id="kapittel-2-paragraf-5-ledd-1-punkt-3-ledd-1">en avgrensing av det geografiske området samt, dersom det er relevant, opplysninger som viser at kravene i § 6 er oppfylt,</article></article></li><li data-li-identifier="4." data-name="4."><article class="listArticle" id="kapittel-2-paragraf-5-ledd-1-punkt-4"><article class="legalP" id="kapittel-2-paragraf-5-ledd-1-punkt-4-ledd-1">opplysninger som bekrefter at næringsmidlet stammer fra det angitte geografiske området, jf. § 5 eller § 7,</article></article></li><li data-li-identifier="5." data-name="5."><article class="listArticle" id="kapittel-2-paragraf-5-ledd-1-punkt-5"><article class="legalP" id="kapittel-2-paragraf-5-ledd-1-punkt-5-ledd-1">en beskrivelse av hvilken metode som er benyttet ved fremstilling av næringsmidlet samt, dersom det er relevant, opplysninger om den opprinnelige, tradisjonelle metoden i området,</article></article></li><li data-li-identifier="6." data-name="6."><article class="listArticle" id="kapittel-2-paragraf-5-ledd-1-punkt-6"><article class="legalP" id="kapittel-2-paragraf-5-ledd-1-punkt-6-ledd-1">angivelse av faktorer som bekrefter tilknytning til det geografiske miljø eller den geografiske opprinnelse, jf. § 5 eller § 7 og</article></article></li><li data-li-identifier="7." data-name="7."><article class="listArticle" id="kapittel-2-paragraf-5-ledd-1-punkt-7"><article class="legalP" id="kapittel-2-paragraf-5-ledd-1-punkt-7-ledd-1">forslag til merking av produktet.</article></article></li></ul></article></article><article class="legalArticle" data-lovdata-URL="LTI/forskrift/2002-07-05-698/§10" data-name="§10" id="kapittel-2-paragraf-6"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Beskyttelsens omfang</span></h3><article class="legalP" id="kapittel-2-paragraf-6-ledd-1">Opprinnelsesbetegnelser og geografiske betegnelser er beskyttet mot:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-6-ledd-1-punkt-1"><article class="legalP" id="kapittel-2-paragraf-6-ledd-1-punkt-1-ledd-1">enhver direkte eller indirekte bruk av en beskyttet betegnelse for næringsmidler som ikke tilfredsstiller kravene i den aktuelle produktforskriften, dersom næringsmidlene kan sammenlignes med de næringsmidler som er beskyttet under denne betegnelsen, eller dersom bruken av betegnelsen innebærer utnyttelse av den beskyttede betegnelsens omdømme,</article></article></li><li data-li-identifier="2." data-name="2."><article class="listArticle" id="kapittel-2-paragraf-6-ledd-1-punkt-2"><article class="legalP" id="kapittel-2-paragraf-6-ledd-1-punkt-2-ledd-1">enhver urettmessig bruk, etterligning eller antydning, selv om næringmidlets virkelige opprinnelse er angitt, eller hvis den beskyttede betegnelsen er anvendt i oversettelse eller fulgt av uttrykk som «art», «type», «måte», «som fremstilt i», «etterligning» eller «lignende»,</article></article></li><li data-li-identifier="3." data-name="3."><article class="listArticle" id="kapittel-2-paragraf-6-ledd-1-punkt-3"><article class="legalP" id="kapittel-2-paragraf-6-ledd-1-punkt-3-ledd-1">enhver annen form for uriktig eller villedende angivelse av næringsmidlets opphav, opprinnelse, art og hovedegenskaper på pakningen og emballasje, i reklame eller i dokumenter for de aktuelle næringsmidlene, samt anvendelse av emballasje som kan gi et feilaktig inntrykk av opprinnelse, og</article></article></li><li data-li-identifier="4." data-name="4."><article class="listArticle" id="kapittel-2-paragraf-6-ledd-1-punkt-4"><article class="legalP" id="kapittel-2-paragraf-6-ledd-1-punkt-4-ledd-1">enhver annen form for praksis, som kan villede offentligheten med hensyn til næringsmidlets virkelige opprinnelse.</article></article></li></ul></article><article class="legalP" id="kapittel-2-paragraf-6-ledd-2">Når en beskyttet betegnelse inneholder en artsbetegnelse, er det likevel tillatt å bruke artsbetegnelsen på lignende næringsmidler.</article><article class="legalP" id="kapittel-2-paragraf-6-ledd-3">Beskyttede betegnelser kan ikke bli artsbetegnelser.</article><article class="legalP" id="kapittel-2-paragraf-6-ledd-4">Rett til betegnelse gir ikke innehaveren rett til å nekte andre å bruke sitt navn eller firma eller sin adresse i næringsvirksomhet i samsvar med god forretningsskikk.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2002-07-05-698/KAPITTEL_3"><h2>Kapittel III. Vilkår for beskyttelse av tradisjonelt særpreg</h2><article class="legalArticle" data-lovdata-URL="LTI/forskrift/2002-07-05-698/§11" data-name="§11" id="kapittel-3-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Krav til produkt og navn</span></h3><article class="legalP" id="kapittel-3-paragraf-1-ledd-1">En betegnelse for tradisjonelt særpreg for et næringsmiddel kan beskyttes dersom navnet i seg selv er særpreget og tradisjonelt, eller navnet uttrykker næringsmidlets særpreg.</article><article class="legalP" id="kapittel-3-paragraf-1-ledd-2">Geografiske navn kan benyttes såfremt de ikke er beskyttet etter kapittel II om geografiske betegnelser og opprinnelsesbetegnelser.</article><article class="legalP" id="kapittel-3-paragraf-1-ledd-3">For å kunne beskyttes må næringsmidlet enten være fremstilt av tradisjonelle råvarer, eller ha en tradisjonell sammensetning, eller ha en produksjons- eller bearbeidingsmåte, som gjenspeiler den tradisjonelle produksjons- eller bearbeidingsformen.</article><article class="legalP" id="kapittel-3-paragraf-1-ledd-4">Hvis næringsmidlets særpreg beror på opphav eller geografisk opprinnelse eller utelukkende skyldes anvendelse av en teknologisk fornyelse kan det ikke oppnås beskyttelse.</article><article class="legalP" id="kapittel-3-paragraf-1-ledd-5">Et navn som uttrykker særpreg i henhold til bestemmelsene her kan ikke beskyttes hvis det:<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-1-ledd-5-punkt-1"><article class="legalP" id="kapittel-3-paragraf-1-ledd-5-punkt-1-ledd-1">utelukkende henviser til generelle påstander som anvendes for en kategori av næringsmidler, eller til påstander som omfattes i en særforskrift,</article></article></li><li data-li-identifier="2." data-name="2."><article class="listArticle" id="kapittel-3-paragraf-1-ledd-5-punkt-2"><article class="legalP" id="kapittel-3-paragraf-1-ledd-5-punkt-2-ledd-1">er villedende, for eksempel ved at det henviser til et innlysende kjennetegn ved produktet, eller ikke svarer til produktspesifikasjonen eller til forbrukernes forventninger basert på produktets særlige kjennetegn.</article></article></li></ul></article></article><article class="legalArticle" data-lovdata-URL="LTI/forskrift/2002-07-05-698/§12" data-name="§12" id="kapittel-3-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Søknadens innhold</span></h3><article class="legalP" id="kapittel-3-paragraf-2-ledd-1">En søknad om beskyttelse av betegnelser for tradisjonelt særpreg skal inneholde:<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">næringsmidlets varebetegnelse, inkludert betegnelsen for tradisjonelt særpreg,</article></article></li><li data-li-identifier="2." data-name="2."><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">en beskrivelse av produksjonsmetoden sammen med opplysninger om beskaffenhet og egenskaper hos råvarer, benyttede ingredienser eller tilberedningsmetoden med henblikk på næringsmidlets særpreg,</article></article></li><li data-li-identifier="3." data-name="3."><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">en beskrivelse av forhold som gjør det mulig å bedømme den tradisjonelle karakter som omhandles i § 11 tredje ledd,</article></article></li><li data-li-identifier="4." data-name="4."><article class="listArticle" id="kapittel-3-paragraf-2-ledd-1-punkt-4"><article class="legalP" id="kapittel-3-paragraf-2-ledd-1-punkt-4-ledd-1">en beskrivelse av næringsmidlets særlige kjennetegn med angivelse av dets viktigste fysiske, kjemiske, mikrobiologiske eller organoleptiske egenskaper som har sammenheng med særpreget, og</article></article></li><li data-li-identifier="5." data-name="5."><article class="listArticle" id="kapittel-3-paragraf-2-ledd-1-punkt-5"><article class="legalP" id="kapittel-3-paragraf-2-ledd-1-punkt-5-ledd-1">minimumskrav og prosedyrer for produktkontroll.</article></article></li></ul></article></article><article class="legalArticle" data-lovdata-URL="LTI/forskrift/2002-07-05-698/§13" data-name="§13" id="kapittel-3-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Beskyttelsens omfang</span></h3><article class="legalP" id="kapittel-3-paragraf-3-ledd-1">Betegnelser for tradisjonelt særpreg skal beskyttes mot enhver praksis som vil kunne villede forbrukerne. Dette omfatter blant annet å tillegge næringsmidler en beskyttelse som de ikke har.</article><article class="legalP" id="kapittel-3-paragraf-3-ledd-2">Betegnelsen for tradisjonelt særpreg sammen med merket som er omhandlet i § 4 er forbeholdt næringsmidler som oppfyller vilkårene i den særskilte produktforskriften.</article><article class="legalP" id="kapittel-3-paragraf-3-ledd-3">Navnet som sådant er forbeholdt næringsmidler som oppfyller vilkårene i den aktuelle produktforskriften bare når:<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-3-ledd-3-punkt-1"><article class="legalP" id="kapittel-3-paragraf-3-ledd-3-punkt-1-ledd-1">sammenslutningen har anmodet om det i sin søknad, og</article></article></li><li data-li-identifier="2." data-name="2."><article class="listArticle" id="kapittel-3-paragraf-3-ledd-3-punkt-2"><article class="legalP" id="kapittel-3-paragraf-3-ledd-3-punkt-2-ledd-1">det ikke fremkommer under behandlingen av søknaden at navnet anvendes på lovlig måte, er anerkjent og er av økonomisk betydning for lignende næringsmidler.</article></article></li></ul></article><article class="legalP" id="kapittel-3-paragraf-3-ledd-4">Rett til betegnelse gir ikke innehaveren rett til å nekte andre å bruke sitt navn eller firma eller sin adresse i næringsvirksomhet i samsvar med god forretningsskikk.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2002-07-05-698/KAPITTEL_4"><h2>Kapittel IV. Fellesbestemmelser</h2><article class="legalArticle" data-lovdata-URL="LTI/forskrift/2002-07-05-698/§14" data-name="§14" id="kapittel-4-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Krav til søker</span></h3><article class="legalP" id="kapittel-4-paragraf-1-ledd-1">Enhver sammenslutning kan søke om at det fastsettes en forskrift (produktforskrift) om beskyttelse av en opprinnelsesbetegnelse, geografisk betegnelse eller betegnelse for tradisjonelt særpreg.</article><article class="legalP" id="kapittel-4-paragraf-1-ledd-2">En fysisk eller juridisk person som ikke er en sammenslutning, kan i særskilte og velbegrunnede tilfeller søke om at det fastsettes en produktforskrift dersom følgende vilkår er oppfylt:<ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-1-ledd-2-punkt-1"><article class="legalP" id="kapittel-4-paragraf-1-ledd-2-punkt-1-ledd-1">personen er den eneste eksisterende produsent i det avgrensede geografiske området, og</article></article></li><li data-li-identifier="2." data-name="2."><article class="listArticle" id="kapittel-4-paragraf-1-ledd-2-punkt-2"><article class="legalP" id="kapittel-4-paragraf-1-ledd-2-punkt-2-ledd-1">det finnes faste og vedvarende lokale metoder som kun benyttes av vedkommende person, og</article></article></li><li data-li-identifier="3." data-name="3."><article class="listArticle" id="kapittel-4-paragraf-1-ledd-2-punkt-3"><article class="legalP" id="kapittel-4-paragraf-1-ledd-2-punkt-3-ledd-1">det avgrensede området har kjennetegn som er vesensforskjellige fra de omkringliggende områders eller produktets kjennetegn er forskjellige.</article></article></li></ul></article></article><article class="legalArticle" data-lovdata-URL="LTI/forskrift/2002-07-05-698/§15" data-name="§15" id="kapittel-4-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Søknadsbehandling mv.</span></h3><article class="legalP" id="kapittel-4-paragraf-2-ledd-1">Det kan kun søkes for næringsmidler som søker selv fremstiller, bearbeider eller foredler.</article><article class="legalP" id="kapittel-4-paragraf-2-ledd-2">Søknad om fastsettelse av produktforskrift skal innleveres til Statens næringsmiddeltilsyn eller den instans som Statens næringsmiddeltilsyn bemyndiger til å forestå søknadsbehandling.</article><article class="legalP" id="kapittel-4-paragraf-2-ledd-3">Dersom en søknad ikke er i samsvar med kravene i henholdsvis § 9 eller § 12 eller det for øvrig er noe til hinder for å behandle søknaden, skal søkeren gis melding om dette. Søkeren skal gis en passende frist til å svare og i tilfelle rette manglene.</article><article class="legalP" id="kapittel-4-paragraf-2-ledd-4">Mangler ved søknaden skal ikke være til hinder for at søknaden anses som innlevert den dagen da søknaden kom inn til Statens næringsmiddeltilsyn eller den instans Statens næringsmiddeltilsyn bemyndiger, forutsatt at manglene blir rettet innen en fastsatt frist.</article><article class="legalP" id="kapittel-4-paragraf-2-ledd-5">Unnlater søkeren innen fristens utløp å uttale seg eller rette mangelen, skal søknaden henlegges. Behandlingen av søknaden gjenopptas dersom søkeren innen to måneder etter utløpet av fristen uttaler seg eller retter mangelen. Gjenopptagelse gis bare en gang under behandlingen av søknaden. Har søkeren svart på meldingen innen den fastsatte fristen, men det fremdeles hefter mangler ved søknaden, skal søknaden avslås, med mindre Statens næringsmiddeltilsyn eller den instans Statens næringsmiddeltilsyn bemyndiger finner at søkeren bør få ny melding med ny frist.</article><article class="legalP" id="kapittel-4-paragraf-2-ledd-6">Utkast til produktforskrift kunngjøres i Norsk varemerketidende og sendes på alminnelig høring.</article><article class="legalP" id="kapittel-4-paragraf-2-ledd-7">Dersom Statens næringsmiddeltilsyn finner at alle vilkårene er oppfylt, skal Statens næringsmiddeltilsyn fastsette en produktforskrift. Forskriften skal kunngjøres i Norsk varemerketidende. Forskriften kunngjøres ikke i Norsk Lovtidend.</article></article><article class="legalArticle" data-lovdata-URL="LTI/forskrift/2002-07-05-698/§16" data-name="§16" id="kapittel-4-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Endring av produktforskrift</span></h3><article class="legalP" id="kapittel-4-paragraf-3-ledd-1">Dersom teknikk og vitenskap endres eller det reiser seg behov for å omdefinere et geografisk område, kan opprinnelig søker eller andre rettmessige brukere av en beskyttet opprinnelsesbetegnelse eller geografisk betegnelse søke Statens næringsmiddeltilsyn om endring av produktforskrift om beskyttelse av en opprinnelsesbetegnelse eller geografisk betegnelse.</article><article class="legalP" id="kapittel-4-paragraf-3-ledd-2">Opprinnelig søker eller andre rettmessige brukere kan søke Statens næringsmiddeltilsyn om endring av produktforskrift om beskyttelse av betegnelse for tradisjonelt særpreg.</article><article class="legalP" id="kapittel-4-paragraf-3-ledd-3">Søknader etter første og andre ledd kunngjøres i Norsk varemerketidende og sendes på alminnelig høring. Dersom det fremsettes innsigelser fra andre som rettmessig produserer eller bearbeider produkter som dekkes av produktforskriften, kan den ikke endres.</article><article class="legalP" id="kapittel-4-paragraf-3-ledd-4">Endret produktforskrift kunngjøres i Norsk varemerketidende. Forskriftsendringen kunngjøres ikke i Norsk Lovtidend.</article></article><article class="legalArticle" data-lovdata-URL="LTI/forskrift/2002-07-05-698/§17" data-name="§17" id="kapittel-4-paragraf-4"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Prioritetsbestemmelse</span></h3><article class="legalP" id="kapittel-4-paragraf-4-ledd-1">Dersom det til samme tid foreligger flere søknader om fastsettelse av produktforskrift for identiske eller forvekselbare betegnelser, skal den søknaden som først innkom til Statens næringsmiddeltilsyn eller til den instans som er bemyndiget av Statens næringsmiddeltilsyn til å foreta søknadsbehandlingen, ha fortrinnsrett.</article></article><article class="legalArticle" data-lovdata-URL="LTI/forskrift/2002-07-05-698/§18" data-name="§18" id="kapittel-4-paragraf-5"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Forholdet til yngre varemerker og fellesmerker</span></h3><article class="legalP" id="kapittel-4-paragraf-5-ledd-1">Et varemerke eller fellesmerke kan ikke registreres dersom merket, når det brukes i næringsvirksomhet, ville være egnet til å forveksles med en betegnelse som er beskyttet etter en produktforskrift, dersom søknaden om registrering av merket er innlevert etter at søknad om fastsettelse av produktforskrift er innlevert etter forskriften her.</article></article><article class="legalArticle" data-lovdata-URL="LTI/forskrift/2002-07-05-698/§19" data-name="§19" id="kapittel-4-paragraf-6"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Forholdet til eldre varemerker m.m.</span></h3><article class="legalP" id="kapittel-4-paragraf-6-ledd-1">Det kan ikke fastsettes produktforskrift om beskyttelse av en betegnelse dersom det på bakgrunn av et varemerkes eller fellesmerkes omdømme, anseelse og varigheten av anvendelsen vil kunne villede forbrukere med hensyn til produktets virkelige opprinnelse.</article><article class="legalP" id="kapittel-4-paragraf-6-ledd-2">En opprinnelsesbetegnelse, geografisk betegnelse eller betegnelse for tradisjonelt særpreg kan ikke beskyttes dersom det fra før finnes et varemerke eller fellesmerke som:<ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-6-ledd-2-punkt-1"><article class="legalP" id="kapittel-4-paragraf-6-ledd-2-punkt-1-ledd-1">er identisk med eller ligner på opprinnelsesbetegnelsen eller den geografiske betegnelsen, og</article></article></li><li data-li-identifier="2." data-name="2."><article class="listArticle" id="kapittel-4-paragraf-6-ledd-2-punkt-2"><article class="legalP" id="kapittel-4-paragraf-6-ledd-2-punkt-2-ledd-1">gjelder for et samme eller lignende næringsmiddel, og</article></article></li><li data-li-identifier="3." data-name="3."><article class="listArticle" id="kapittel-4-paragraf-6-ledd-2-punkt-3"><article class="legalP" id="kapittel-4-paragraf-6-ledd-2-punkt-3-ledd-1">kan villede forbrukere med hensyn til næringsmidlets virkelige opprinnelse, og</article></article></li><li data-li-identifier="4." data-name="4."><article class="listArticle" id="kapittel-4-paragraf-6-ledd-2-punkt-4"><article class="legalP" id="kapittel-4-paragraf-6-ledd-2-punkt-4-ledd-1">er registrert eller søkt registrert før datoen for innkommet søknad om beskyttelse av en opprinnelsesbetegnelse, geografisk betegnelse eller betegnelse for tradisjonelt særpreg i henhold til denne forskriften.</article></article></li></ul></article><article class="legalP" id="kapittel-4-paragraf-6-ledd-3">Bestemmelsene her får tilsvarende anvendelse for vernede firma og andre forretningskjennetegn, planteforedleretter og vernede personnavn.</article></article><article class="legalArticle" data-lovdata-URL="LTI/forskrift/2002-07-05-698/§20" data-name="§20" id="kapittel-4-paragraf-7"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Innsigelse mot søknad om fastsettelse av produktforskrift</span></h3><article class="legalP" id="kapittel-4-paragraf-7-ledd-1">Enhver kan innen tre måneder fra kunngjøringen fremsette en skriftlig og begrunnet innsigelse mot en søknad om fastsettelse av produktforskrift.</article><article class="legalP" id="kapittel-4-paragraf-7-ledd-2">En innsigelse skal tas til følge og søknaden avslås dersom:<ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-7-ledd-2-punkt-1"><article class="legalP" id="kapittel-4-paragraf-7-ledd-2-punkt-1-ledd-1">innsigelsen viser at forskriftens vilkår ikke er oppfylt, eller</article></article></li><li data-li-identifier="2." data-name="2."><article class="listArticle" id="kapittel-4-paragraf-7-ledd-2-punkt-2"><article class="legalP" id="kapittel-4-paragraf-7-ledd-2-punkt-2-ledd-1">innsigelsen viser at den foreslåtte beskyttede betegnelse helt eller delvis vil gjøre inngrep i en ensbetydende betegnelse, et varemerke, fellesmerke, et vernet firma eller annet forretningskjennetegn, en planteforedlerrett eller et vernet personnavn, eller</article></article></li><li data-li-identifier="3." data-name="3."><article class="listArticle" id="kapittel-4-paragraf-7-ledd-2-punkt-3"><article class="legalP" id="kapittel-4-paragraf-7-ledd-2-punkt-3-ledd-1">innsigelsen viser at det foreslåtte navn er en artsbetegnelse.</article></article></li></ul></article><article class="legalP" id="kapittel-4-paragraf-7-ledd-3">Innsigelsen skal innleveres til Statens næringsmiddeltilsyn, eller den instans som Statens næringsmiddeltilsyn bemyndiger.</article></article><article class="legalArticle" data-lovdata-URL="LTI/forskrift/2002-07-05-698/§21" data-name="§21" id="kapittel-4-paragraf-8"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Omprøving og domstolprøving av produktforskrift</span></h3><article class="legalP" id="kapittel-4-paragraf-8-ledd-1">Den som har rettslig interesse i det, kan fremsette krav om at en produktforskrift skal oppheves helt eller delvis av Statens næringsmiddelstilsyn, eller kjennes helt eller delvis ugyldig ved søksmål.</article><article class="legalP" id="kapittel-4-paragraf-8-ledd-2">Krav om at Statens næringsmiddeltilsyn skal oppheve en produktforskrift, skal være skriftlig og begrunnet.</article><article class="legalP" id="kapittel-4-paragraf-8-ledd-3">Produktforskriften skal oppheves eller kjennes ugyldig så langt den er i strid med forskriften her.</article></article><article class="legalArticle" data-lovdata-URL="LTI/forskrift/2002-07-05-698/§22" data-name="§22" id="kapittel-4-paragraf-9"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Godkjenning</span></h3><article class="legalP" id="kapittel-4-paragraf-9-ledd-1">Enhver kan benytte en beskyttet betegnelse på de vilkårene som er fastsatt i denne forskriften og i produktforskriften. Bruken må forhåndsgodkjennes av Statens næringsmiddeltilsyn. Godkjennelsen kan trekkes tilbake dersom brukeren ikke lenger oppfyller vilkårene i denne forskriften og produktforskriften. Godkjennelsen kan omgjøres dersom produktforskriften blir opphevet eller endret.</article></article><article class="legalArticle" data-lovdata-URL="LTI/forskrift/2002-07-05-698/§23" data-name="§23" id="kapittel-4-paragraf-10"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Konsumpsjon</span></h3><article class="legalP" id="kapittel-4-paragraf-10-ledd-1">Opprinnelig søker eller andre rettmessige brukere av en beskyttet betegnelse kan ikke motsette seg bruk av betegnelsen for varer som er brakt i handelen under denne betegnelsen av opprinnelig søker eller andre rettmessige brukere, eller med samtykke fra en av disse.</article><article class="legalP" id="kapittel-4-paragraf-10-ledd-2">Bestemmelsen i første ledd gjelder ikke dersom opprinnelig søker eller andre rettmessige brukere har rimelig grunn til å motsette seg fortsatt omsetning av varene, særlig dersom varenes tilstand er endret eller forringet etter at de er brakt i handelen.</article></article><article class="legalArticle" data-lovdata-URL="LTI/forskrift/2002-07-05-698/§24" data-name="§24" id="kapittel-4-paragraf-11"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Verifikasjon</span></h3><article class="legalP" id="kapittel-4-paragraf-11-ledd-1">En produsent som oppfyller kravene i denne forskriften og en produktforskrift kan kreve verifikasjon fra Statens næringsmiddeltilsyn eller den instans som Statens næringsmiddeltilsyn bemyndiger, på at produktforskriften etterleves.</article><article class="legalP" id="kapittel-4-paragraf-11-ledd-2">Gebyr for kostnadene pålegges den aktuelle produsent.</article></article></section><section class="section" data-name="kapV" id="kapittel-5" data-lovdata-URL="LTI/forskrift/2002-07-05-698/KAPITTEL_5"><h2>Kapittel V. Håndheving og klage mv.</h2><article class="legalArticle" data-lovdata-URL="LTI/forskrift/2002-07-05-698/§25" data-name="§25" id="kapittel-5-paragraf-1"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Tilsyn og delegering</span></h3><article class="legalP" id="kapittel-5-paragraf-1-ledd-1">Statens næringsmiddeltilsyn fører tilsyn med at bestemmelsene i denne forskrift etterleves og fastsetter de nødvendige forskrifter til gjennomføringen av denne forskrift.</article><article class="legalP" id="kapittel-5-paragraf-1-ledd-2">Tilsyns- og vedtaksmyndighet som er tillagt Statens næringsmiddeltilsyn, kan delegeres til Det kommunale næringsmiddeltilsyn eller andre offentlige eller private kontrollinstanser.</article></article><article class="legalArticle" data-lovdata-URL="LTI/forskrift/2002-07-05-698/§26" data-name="§26" id="kapittel-5-paragraf-2"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Klage</span></h3><article class="legalP" id="kapittel-5-paragraf-2-ledd-1">Vedtak truffet i medhold av denne forskrift eller i medhold av en produktforskrift kan påklages etter reglene i forvaltningsloven kapittel VI, med de særreglene som følger av paragrafen her.</article><article class="legalP" id="kapittel-5-paragraf-2-ledd-2">Vedtak i sak om fastsettelse eller endring av en produktforskrift kan bare påklages dersom søknaden ikke tas til følge. Klagen må være fremsatt av søkeren.</article><article class="legalP" id="kapittel-5-paragraf-2-ledd-3">Avgjørelsen av en innsigelse etter § 16 eller § 20 og avgjørelsen av et krav om administrativ omprøving etter § 21 kan påklages av den som avgjørelsen har gått imot.</article><article class="legalP" id="kapittel-5-paragraf-2-ledd-4">Statens næringsmiddelstilsyn er klageinstans for vedtak truffet etter delegering fra Statens næringsmiddelstilsyn. Landbruksdepartementet er klageinstans for vedtak fattet av Statens næringsmiddelstilsyn.</article></article><article class="legalArticle" data-lovdata-URL="LTI/forskrift/2002-07-05-698/§27" data-name="§27" id="kapittel-5-paragraf-3"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Gebyr</span></h3><article class="legalP" id="kapittel-5-paragraf-3-ledd-1">Det skal betales gebyr for behandling av søknader om<ul class="defaultList"><li data-li-identifier="1." data-name="1."><article class="listArticle" id="kapittel-5-paragraf-3-ledd-1-punkt-1"><article class="legalP" id="kapittel-5-paragraf-3-ledd-1-punkt-1-ledd-1">fastsettelse av produktforskrift,</article></article></li><li data-li-identifier="2." data-name="2."><article class="listArticle" id="kapittel-5-paragraf-3-ledd-1-punkt-2"><article class="legalP" id="kapittel-5-paragraf-3-ledd-1-punkt-2-ledd-1">godkjenning etter gjeldende produktforskrift,</article></article></li><li data-li-identifier="3." data-name="3."><article class="listArticle" id="kapittel-5-paragraf-3-ledd-1-punkt-3"><article class="legalP" id="kapittel-5-paragraf-3-ledd-1-punkt-3-ledd-1">gjenopptagelse av søknad om fastsettelse av produktforskrift etter henleggelse, og</article></article></li><li data-li-identifier="4." data-name="4."><article class="listArticle" id="kapittel-5-paragraf-3-ledd-1-punkt-4"><article class="legalP" id="kapittel-5-paragraf-3-ledd-1-punkt-4-ledd-1">endring av produktforskrift.</article></article></li></ul></article><article class="legalP" id="kapittel-5-paragraf-3-ledd-2">Gebyret er beregnet pr. søknad og skal betales til den instans som er bemyndiget av Statens næringsmiddeltilsyn til å foreta søknadsbehandlingen. Gebyret skal betales ved innsendelse av søknad og størrelsen er:<ul class="defaultList"><li><article class="listArticle" id="kapittel-5-paragraf-3-ledd-2-punkt-1"><article class="legalP" id="kapittel-5-paragraf-3-ledd-2-punkt-1-ledd-1">For søknad etter første ledd nr. 1 og 2 skal det betales 20.000 kr.</article></article></li><li><article class="listArticle" id="kapittel-5-paragraf-3-ledd-2-punkt-2"><article class="legalP" id="kapittel-5-paragraf-3-ledd-2-punkt-2-ledd-1">For søknad etter første ledd nr. 3 og 4 skal det betales 12.000 kr.</article></article></li></ul></article></article><article class="legalArticle" data-lovdata-URL="LTI/forskrift/2002-07-05-698/§28" data-name="§28" id="kapittel-5-paragraf-4"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Straff</span></h3><article class="legalP" id="kapittel-5-paragraf-4-ledd-1">Bruk av beskyttede betegnelser i strid med forskriften her eller vedtak i medhold av den straffes etter lov av 17. juni 1932 nr. 6 om kvalitetskontroll med landbruksvarer m.v. § 4 annet ledd.</article></article><article class="legalArticle" data-lovdata-URL="LTI/forskrift/2002-07-05-698/§29" data-name="§29" id="kapittel-5-paragraf-5"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-5-ledd-1">Denne forskriften trer i kraft straks.</article></article></section></main></body></html>