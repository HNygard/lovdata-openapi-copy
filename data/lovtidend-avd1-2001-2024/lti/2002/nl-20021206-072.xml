<!DOCTYPE html><html lang="no"><head><title>Lov om folkehøyskoler (folkehøyskoleloven).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2002-12-06-72</dd><dt class="dokid">DokumentID</dt><dd class="dokid">LTI/lov/2002-12-06-72</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 17</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1984-06-08-64</li></ul></dd><dt class="dateOfPublication">Kunngjort</dt><dd class="dateOfPublication">2002-12-06</dd><dt class="journalNumber">Journalnummer</dt><dd class="journalNumber">2002-1111</dd><dt class="titleShort">Korttittel</dt><dd class="titleShort">Folkehøyskoleloven</dd><dt class="title">Tittel</dt><dd class="title">Lov om folkehøyskoler (folkehøyskoleloven).</dd><dt class="miscInformation">Annet om dokumentet</dt><dd class="miscInformation">Ot.prp.nr.79 (2001–2002), Innst.O.nr.85 (2001–2002) og Besl.O.nr.1 (2002–2003). Odels- og lagtingsvedtak hhv. 24. oktober og 14. november 2002. Fremmet av Utdannings- og forskningsdepartementet.</dd><dt class="refid">RefID</dt><dd class="refid">lov/2002-12-06-72</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om folkehøyskoler (folkehøyskoleloven).<ul class="tocSubUl"><li>§ 1. Formål</li><li>§ 2. Vilkår for tilskudd</li><li>§ 3. Bortfall av tilskudd</li><li>§ 4. Tilskuddsmodell</li><li>§ 5. Organ for behandling av disiplinærsaker. Klageadgang</li><li>§ 6. Forskrifter</li><li>§ 7. Ikrafttredelse og overgangsregler</li><li>§ 8. Opphevelse av andre lover</li></ul></li></ul></dd></dl></header><main class="documentBody" data-lovdata-URL="LTI/lov/2002-12-06-72" id="dokument"><h1>Lov om folkehøyskoler (folkehøyskoleloven).</h1><article class="defaultP" data-text-size="small">Følgende lov oppheves:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov av 8. juni 1984 nr. 64 om folkehøgskolar.</article></article></li></ul></article><article class="legalArticle" data-lovdata-URL="LTI/lov/2002-12-06-72/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Lovens formål er å bidra til at det kan opprettes og drives folkehøyskoler i Norge. Folkehøyskole må være med i skolens navn, og bare skoler som er godkjent etter denne lovs § 2 kan bruke folkehøyskolenavnet, jf. § 7 andre ledd.</article><article class="legalP" id="paragraf-1-ledd-2">Folkehøyskolens formål er å fremme allmenndanning og folkeopplysning. Den enkelte folkehøyskole har ansvar for å fastsette verdigrunnlag innenfor denne rammen.</article></article><article class="legalArticle" data-lovdata-URL="LTI/lov/2002-12-06-72/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Vilkår for tilskudd</span></h2><article class="legalP" id="paragraf-2-ledd-1">Departementet godkjenner en skole for tilskudd. For å få tilskudd, må følgende vilkår oppfylles:<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">Skolen skal være eksamensfri.</article></article></li><li data-li-identifier="b." data-name="b."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">Skolen skal ha internat som en integrert del av læringsprogrammet.</article></article></li><li data-li-identifier="c." data-name="c."><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">Skolen skal ha minst 35 elever årlig i gjennomsnitt over fire år, jf. § 7 andre ledd.</article></article></li><li data-li-identifier="d." data-name="d."><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">Skolen skal ha minst ett langkurs som varer minimum 16,5 uker, og minst 50 prosent av den samlede virksomheten skal bestå i langkurs, jf. § 7 andre ledd.</article></article></li><li data-li-identifier="e." data-name="e."><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1">Skolen skal ha en rektor som er pedagogisk og administrativt ansvarlig leder.</article></article></li><li data-li-identifier="f." data-name="f."><article class="listArticle" id="paragraf-2-ledd-1-punkt-6"><article class="legalP" id="paragraf-2-ledd-1-punkt-6-ledd-1">Skolen skal ha et styre som er det øverste ansvarlige organ. Eieren av skolen fastsetter sammensetningen av styret. Elever og tilsatte skal være sikret representasjon, og skal selv velge sine representanter. Representantene skal ha tale-, forslags- og stemmerett på styremøtene. Styret skal føre tilsyn med skolens drift, og tilsette og si opp skolens personale.</article></article></li><li data-li-identifier="g." data-name="g."><article class="listArticle" id="paragraf-2-ledd-1-punkt-7"><article class="legalP" id="paragraf-2-ledd-1-punkt-7-ledd-1">Hver skole skal ha et elevråd. Styret fastsetter utover dette hvilke råd og organer som er nødvendige for å sikre demokratiske rettigheter og forsvarlig drift.</article></article></li><li data-li-identifier="h." data-name="h."><article class="listArticle" id="paragraf-2-ledd-1-punkt-8"><article class="legalP" id="paragraf-2-ledd-1-punkt-8-ledd-1">Skolen skal utarbeide prosedyre for selvevaluering og kvalitetsutvikling som sikrer de tilsatte og elever medvirkning. Det skal utarbeides en årlig selvevalueringsrapport som skal være offentlig tilgjengelig.</article></article></li><li data-li-identifier="i." data-name="i."><article class="listArticle" id="paragraf-2-ledd-1-punkt-9"><article class="legalP" id="paragraf-2-ledd-1-punkt-9-ledd-1">Skolen skal utarbeide dokumentasjon over elevenes læringsprogram og deltakelse. Dokumentasjonen må være utformet slik at den gir grunnlag for vurdering av realkompetanse inn mot utdanningssystem og arbeidsliv.</article></article></li></ul></article></article><article class="legalArticle" data-lovdata-URL="LTI/lov/2002-12-06-72/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Bortfall av tilskudd</span></h2><article class="legalP" id="paragraf-3-ledd-1">Dersom et vilkår for tilskudd ikke lenger oppfylles, faller skolens rett til tilskuddet bort.</article></article><article class="legalArticle" data-lovdata-URL="LTI/lov/2002-12-06-72/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilskuddsmodell</span></h2><article class="legalP" id="paragraf-4-ledd-1">Tilskuddet består av tre elementer: basistilskudd, tilskudd per elev og tilskudd til husleie.</article><article class="legalP" id="paragraf-4-ledd-2">Departementet fastsetter tilskuddsmodellen i forskrift. Tilskuddet justeres årlig i takt med kostnadsutviklingen. Tilskuddet forvaltes av departementet eller den departementet delegerer myndigheten til.</article></article><article class="legalArticle" data-lovdata-URL="LTI/lov/2002-12-06-72/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Organ for behandling av disiplinærsaker. Klageadgang</span></h2><article class="legalP" id="paragraf-5-ledd-1">Styret skal etablere et organ for behandling av disiplinærsaker. Elever kan klage på organets vedtak i disiplinærsaker til styret for skolen.</article><article class="legalP" id="paragraf-5-ledd-2">Et mindretall i styret kan klage på vedtak i styret. I saker som gjelder skolens verdigrunnlag og mål er skoleeier klageinstans, og i forvaltningssaker er departementet eller den departementet utpeker klageinstans.</article><article class="legalP" id="paragraf-5-ledd-3">Reglene i kapittel IV, V og VI i forvaltningsloven gjelder ved klagebehandlingen.</article></article><article class="legalArticle" data-lovdata-URL="LTI/lov/2002-12-06-72/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Forskrifter</span></h2><article class="legalP" id="paragraf-6-ledd-1">Departementet kan gi nærmere forskrifter om kursordning, internat, kvalifikasjonskrav for undervisningspersonalet og kontroll.</article></article><article class="legalArticle" data-lovdata-URL="LTI/lov/2002-12-06-72/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse og overgangsregler</span></h2><article class="legalP" id="paragraf-7-ledd-1">Loven gjelder fra den tid Kongen bestemmer.</article><article class="legalP" id="paragraf-7-ledd-2">Dispensasjoner gitt med hjemmel i lov 8. juni 1984 nr. 64 om folkehøgskolar § 3 tredje ledd fortsetter å gjelde.</article></article><article class="legalArticle" data-lovdata-URL="LTI/lov/2002-12-06-72/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Opphevelse av andre lover</span></h2><article class="legalP" id="paragraf-8-ledd-1">Fra det tidspunkt loven trer i kraft, oppheves lov 8. juni 1984 nr. 64 om folkehøgskolar.</article></article></main></body></html>