<!DOCTYPE html><html lang="no"><head><title>Forskrift om bachelorgrad ved Høgskolen i Buskerud.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-10-17-1884</dd><dt class="dokid">DokumentID</dt><dd class="dokid">LTI/forskrift/2002-10-17-1884</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 10 s 1559</dd><dt class="dateInForce">I kraft fra</dt><dd class="dateInForce">2003-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-22/§45</li><li>forskrift/2002-10-11-1124/§17</li></ul></dd><dt class="dateOfPublication">Kunngjort</dt><dd class="dateOfPublication">2003-07-08</dd><dt class="journalNumber">Journalnummer</dt><dd class="journalNumber">2003-0736</dd><dt class="titleShort">Korttittel</dt><dd class="titleShort">Forskrift om bachelorgrad ved HiBu</dd><dt class="title">Tittel</dt><dd class="title">Forskrift om bachelorgrad ved Høgskolen i Buskerud.</dd><dt class="miscInformation">Annet om dokumentet</dt><dd class="miscInformation">Fastsatt av styret ved Høgskolen i Buskerud 17. oktober 2002 med hjemmel i lov av 12. mai 1995 nr. 22 om universiteter og høgskoler § 45 og forskrift av 11. oktober 2002 nr. 1124 om grader og yrkesutdanninger, beskyttet tittel og normert studietid ved universiteter og høgskoler § 17.</dd><dt class="refid">RefID</dt><dd class="refid">forskrift/2002-10-17-1884</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om bachelorgrad ved Høgskolen i Buskerud.<ul class="tocSubUl"><li>§ 1. Formål</li><li>§ 2. Definisjoner</li><li>§ 3. Krav til omfang</li><li>§ 4. Krav til innhold</li><li>§ 5. Krav til innpassing</li><li>§ 6. Overlapping</li><li>§ 7. Vilkår for å få vitnemål ved Høgskolen i Buskerud</li><li>§ 8. Overgangsordninger</li><li>§ 10. Utfyllende bestemmelser</li><li>§ 11. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2002-10-17-1884" id="dokument"><h1>Forskrift om bachelorgrad ved Høgskolen i Buskerud.</h1><article class="legalArticle" data-lovdata-URL="LTI/forskrift/2002-10-17-1884/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriften gjelder krav til graden bachelor ved Høgskolen i Buskerud. Målet for utdanningen ved høgskolen er å gi yrkeskompetanse. Oppnådd grad skal oppfylle de generelle krav for opptak til masterutdanninger ved institusjoner under universitets- og høgskoleloven.</article></article><article class="legalArticle" data-lovdata-URL="LTI/forskrift/2002-10-17-1884/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><ul class="defaultList"><li data-li-identifier="-" data-name="-"><article class="listArticle" id="paragraf-2-punkt-1"><article class="legalP" id="paragraf-2-punkt-1-ledd-1"><i>Studiepoeng</i><br />Måleenhet for omfang av et studium hvor ett fullt studieår er normert til 60 studiepoeng.</article></article></li><li data-li-identifier="-" data-name="-"><article class="listArticle" id="paragraf-2-punkt-2"><article class="legalP" id="paragraf-2-punkt-2-ledd-1"><i>Emne</i><br />En studieenhet hvor gjennomføring gir uttelling i studiepoeng.</article></article></li><li data-li-identifier="-" data-name="-"><article class="listArticle" id="paragraf-2-punkt-3"><article class="legalP" id="paragraf-2-punkt-3-ledd-1"><i>Studieprogram</i><br />En samling emner som er definert som en faglig enhet etter studieplan eller rammeplan.</article></article></li><li data-li-identifier="-" data-name="-"><article class="listArticle" id="paragraf-2-punkt-4"><article class="legalP" id="paragraf-2-punkt-4-ledd-1"><i>Emnegrupper</i><br />En samling emner fra samme eller ulike studieprogram som utgjør en faglig enhet slik dette er definert i studieplan/rammeplan.</article></article></li><li data-li-identifier="-" data-name="-"><article class="listArticle" id="paragraf-2-punkt-5"><article class="legalP" id="paragraf-2-punkt-5-ledd-1"><i>Integrert yrkesrettet utdanning</i><br />En utdanning hvis målsetning er å gi yrkeskompetanse. Slik utdanning vil bygge på en nasjonal rammeplan eller en lokal studieplan.</article></article></li></ul></article><article class="legalArticle" data-lovdata-URL="LTI/forskrift/2002-10-17-1884/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til omfang</span></h2><article class="legalP" id="paragraf-3-ledd-1">Graden bachelor oppnås på grunnlag av fullførte studieprogram eller emnegrupper med et samlet omfang på 180 studiepoeng, 3 fulle studieår.</article></article><article class="legalArticle" data-lovdata-URL="LTI/forskrift/2002-10-17-1884/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til innhold</span></h2><article class="legalP" id="paragraf-4-ledd-1">Graden bachelor oppnås når innholdet av studiet er en av følgende:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1"><i>Profesjonsbachelor:</i><br />integrert yrkesrettet utdanning med omfang på minst 180 studiepoeng.</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1"><i>Yrkesrettet bachelor med faglig fordypning:</i><br />studieprogram med omfang på minst 120 studiepoeng samt en godkjent fordypning innen samme fagområde på minst 60 studiepoeng.</article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1"><i>Yrkesrettet tverrfaglig bachelor:</i><br />studieprogram med omfang på minst 120 studiepoeng, samt en tverrfaglig fordypning på 60 studiepoeng.</article></article></li><li data-li-identifier="d)" data-name="d)"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1"><i>Tverrfaglig bachelor:</i><br />studieprogram med omfang på minst 90 studiepoeng sammen med et studieprogram innen et annet område på minst 30 studiepoeng. 60 studiepoeng kan tas innen studieprogram som hver har et omfang på minst 10 studiepoeng. Ex.phil/ex.fac er obligatorisk studieprogram i slik grad.</article></article></li></ul></article></article><article class="legalArticle" data-lovdata-URL="LTI/forskrift/2002-10-17-1884/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til innpassing</span></h2><article class="legalP" id="paragraf-5-ledd-1">Utdanning tatt ved andre institusjoner under universitets- og høgskoleloven skal godskrives med det samme antall studiepoeng i kandidatens grad ved Høgskolen i Buskerud.</article><article class="legalP" id="paragraf-5-ledd-2">Utdanning tatt ved institusjoner utenfor loven eller i utlandet kan godskrives kandidaten etter en konkret vurdering.</article></article><article class="legalArticle" data-lovdata-URL="LTI/forskrift/2002-10-17-1884/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Overlapping</span></h2><article class="legalP" id="paragraf-6-ledd-1">Studieprogram som godskrives i grad må ikke ha en overlapping i sitt faglige innhold på mer enn 10 studiepoeng.</article></article><article class="legalArticle" data-lovdata-URL="LTI/forskrift/2002-10-17-1884/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Vilkår for å få vitnemål ved Høgskolen i Buskerud</span></h2><article class="legalP" id="paragraf-7-ledd-1">For å få vitnemål for bachelorgrad ved Høgskolen i Buskerud må kandidaten ha fullført studieprogram med minst 60 studiepoeng ved høgskolen.</article><article class="legalP" id="paragraf-7-ledd-2">Vitnemålet skrives ut kun på norsk.</article><article class="legalP" id="paragraf-7-ledd-3">Sammen med vitnemål gis vitnemålstillegg (Diploma Supplement) og karakterutskrift på engelsk for de eksamener som er avlagt ved høgskolen i Buskerud.</article><article class="legalP" id="paragraf-7-ledd-4">Vitnemål tildeles kun for grader som har sitt tyngdepunkt innenfor høgskolens studieportefølje.</article></article><article class="legalArticle" data-lovdata-URL="LTI/forskrift/2002-10-17-1884/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Overgangsordninger</span></h2><article class="legalP" id="paragraf-8-ledd-1">Bachelorgraden tildeles kandidater som oppfyller vilkårene i denne forskriften 1. januar 2003.</article><article class="legalP" id="paragraf-8-ledd-2">Kandidater som oppfyller kravene til grad for 3-årig utdanning før 1. januar 2003 tildeles grader etter regelverket på oppfyllingstidspunktet.</article><article class="legalP" id="paragraf-8-ledd-3">Kandidater som oppfyller kravet til både bachelor- og cand.mag.-grad kan ikke kreve å få tildelt begge grader på grunnlag av den samme utdanningen.</article><article class="legalP" id="paragraf-8-ledd-4">Kandidater kan kreve å få tildelt cand.mag.-grad innen 1. januar 2005 når kravene tilsvarende de som er satt til bachelor er oppfylt før 1. januar 2003 og videre studier er påbegynt.</article><article class="legalP" id="paragraf-8-ledd-5">Etter 1. januar 2005 opphører tildelingen av cand.mag.-grad ved høgskolen i Buskerud.</article></article><article class="legalArticle" data-lovdata-URL="LTI/forskrift/2002-10-17-1884/§10" data-name="§10" id="paragraf-9"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Utfyllende bestemmelser</span></h2><article class="legalP" id="paragraf-9-ledd-1">Høgskolens styre kan gi utfyllende bestemmelser.</article></article><article class="legalArticle" data-lovdata-URL="LTI/forskrift/2002-10-17-1884/§11" data-name="§11" id="paragraf-10"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Forskriften trer i kraft 1. januar 2003.</article></article></main></body></html>