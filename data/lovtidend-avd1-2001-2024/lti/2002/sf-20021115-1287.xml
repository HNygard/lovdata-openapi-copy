<!DOCTYPE html><html lang="no"><head><title>Forskrift til helseforetakslovens bestemmelser om de ansattes rett til representasjon i regionale helseforetaks og helseforetaks styrer.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-11-15-1287</dd><dt class="dokid">DokumentID</dt><dd class="dokid">LTI/forskrift/2002-11-15-1287</dd><dt class="ministry">Departement</dt><dd class="ministry"><ul><li>Helsedepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 15</dd><dt class="dateInForce">I kraft fra</dt><dd class="dateInForce">2002-11-15</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2001-06-15-93/§22</li><li>lov/2001-06-15-93/§23</li></ul></dd><dt class="dateOfPublication">Kunngjort</dt><dd class="dateOfPublication">2002-11-22</dd><dt class="journalNumber">Journalnummer</dt><dd class="journalNumber">2002-1115</dd><dt class="titleShort">Korttittel</dt><dd class="titleShort">Forskr. om ansattes styrerepresentasjon i HF</dd><dt class="title">Tittel</dt><dd class="title">Forskrift til helseforetakslovens bestemmelser om de ansattes rett til representasjon i regionale helseforetaks og helseforetaks styrer.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 15. november 2002 med hjemmel i lov av 15. juni 2001 nr. 93 om helseforetak m.m. (helseforetaksloven) § 22 annet ledd og § 23 tredje ledd. Fremmet av Helsedepartementet.</dd><dt class="refid">RefID</dt><dd class="refid">forskrift/2002-11-15-1287</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift til helseforetakslovens bestemmelser om de ansattes rett til representasjon i regionale helseforetaks og helseforetaks styrer.<ul class="tocSubUl"><li>Kap. I. Virkeområde for helseforetakslovens regler om de ansattes rett til representasjon i regionale helseforetaks og helseforetaks styrer<ul class="tocSubUl"><li>§ 1. Definisjoner</li><li>§ 2. Når de ansattes rett til å bli representert i styret oppstår</li><li>§ 3. Opphør av ordningen med styrerepresentasjon</li></ul></li><li>Kap. II. Regler for de ansattes krav om styrerepresentasjon og valg av medlemmer og observatører til foretakets styre<ul class="tocSubUl"><li>§ 4. De ansattes krav om styrerepresentasjon og orientering av styret i de regionale helseforetakene</li><li>§ 5. Alminnelige regler om valget</li><li>§ 6. Stemmerett</li><li>§ 7. Valgbarhet</li><li>§ 8. Valgstyre</li><li>§ 9. Flertallsvalg</li><li>§ 10. Forholdstallsvalg</li><li>§ 11. Resultatet av valget</li><li>§ 12. Funksjonstid, møteplikt mv.</li><li>§ 13. Vararepresentanter</li><li>§ 14. Suppleringsvalg</li><li>§ 15. Utgifter ved valget</li></ul></li><li>Kap. III. Nemnd til å behandle klager og særlige tvister etter denne forskriften mv.<ul class="tocSubUl"><li>§ 16. Nemndas oppnevning og sammensetning</li><li>§ 17. Klager i samband med valg</li><li>§ 18. Voldgiftsavgjørelse av visse tvister</li><li>§ 19. Spørsmål til uttalelse</li></ul></li><li>Kap. IV. Ikraftsetting<ul class="tocSubUl"><li>§ 20. Ikraftsetting</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2002-11-15-1287" id="dokument"><h1>Forskrift til helseforetakslovens bestemmelser om de ansattes rett til representasjon i regionale helseforetaks og helseforetaks styrer.</h1><section class="section" data-name="kapI" id="kapittel-1" data-lovdata-URL="LTI/forskrift/2002-11-15-1287/KAPITTEL_1"><h2>Kap. I. Virkeområde for helseforetakslovens regler om de ansattes rett til representasjon i regionale helseforetaks og helseforetaks styrer</h2><article class="legalArticle" data-lovdata-URL="LTI/forskrift/2002-11-15-1287/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-1-ledd-1">I disse forskrifter menes med:<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-1-ledd-1-punkt-1"><article class="legalP" id="kapittel-1-paragraf-1-ledd-1-punkt-1-ledd-1">foretak: regionalt helseforetak og helseforetak,</article></article></li><li data-li-identifier="2." data-name="2."><article class="listArticle" id="kapittel-1-paragraf-1-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1">ansatt: person som arbeider i foretaket i hovedstilling eller som deltidsansatt,</article></article></li><li data-li-identifier="3." data-name="3."><article class="listArticle" id="kapittel-1-paragraf-1-ledd-1-punkt-3"><article class="legalP" id="kapittel-1-paragraf-1-ledd-1-punkt-3-ledd-1">lokal fagforening: fagforening ved foretaket eller avdeling av fagforening ved foretaket som utelukkende har ansatte i foretaket som medlemmer, og som er bundet av tariffavtale med foretaket eller med den arbeidsgiverorganisasjonen som foretaket er medlem av.</article></article></li></ul></article></article><article class="legalArticle" data-lovdata-URL="LTI/forskrift/2002-11-15-1287/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Når de ansattes rett til å bli representert i styret oppstår</span></h3><article class="legalP" id="kapittel-1-paragraf-2-ledd-1">De ansatte, både i det regionale helseforetaket og i de helseforetakene det eier, har rett og plikt til å velge medlemmer til det regionale helseforetakets styre, uansett det totale antall ansatte i helseregionen.</article><article class="legalP" id="kapittel-1-paragraf-2-ledd-2">For at de ansatte skal ha rett til å velge medlemmer til et helseforetaks styre, må foretaket ha mer enn 30 ansatte, jf. helseforetaksloven § 23 første og annet ledd.</article><article class="legalP" id="kapittel-1-paragraf-2-ledd-3">Helseforetakets styre skal legge frem oppgaver over ansatte i helseforetaket slik at det kan avgjøres om vilkårene i annet ledd er oppfylt, når dette kreves av lokal fagforening eller en gruppe med forslagsrett etter § 10 annet ledd.</article></article><article class="legalArticle" data-lovdata-URL="LTI/forskrift/2002-11-15-1287/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Opphør av ordningen med styrerepresentasjon</span></h3><article class="legalP" id="kapittel-1-paragraf-3-ledd-1">Styret i helseforetak kan treffe vedtak om at de ansattes rett til styrerepresentasjon skal opphøre dersom helseforetaket har færre enn 30 ansatte. De ansattes styrerepresentasjon opphører i tilfelle først når funksjonstiden for de medlemmene de ansatte har valgt, løper ut.</article><article class="legalP" id="kapittel-1-paragraf-3-ledd-2">Styret i helseforetak kan treffe vedtak om at de ansattes rett til representasjon etter helseforetaksloven § 23 annet ledd skal opphøre dersom foretaket får færre enn 200 ansatte. De ansattes styrerepresentasjon etter helseforetaksloven § 23 annet ledd opphører i tilfelle først når funksjonstiden for de styremedlemmene de ansatte har valgt, løper ut. Representasjon etter helseforetaksloven § 23 første ledd etableres samtidig med opphør av representasjon etter annet ledd.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2002-11-15-1287/KAPITTEL_2"><h2>Kap. II. Regler for de ansattes krav om styrerepresentasjon og valg av medlemmer og observatører til foretakets styre</h2><article class="legalArticle" data-lovdata-URL="LTI/forskrift/2002-11-15-1287/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">De ansattes krav om styrerepresentasjon og orientering av styret i de regionale helseforetakene</span></h3><article class="legalP" id="kapittel-2-paragraf-1-ledd-1">De ansatte i det regionale helseforetaket og de ansatte i de helseforetakene som det regionale helseforetaket eier, har etter helseforetaksloven § 22 plikt til å velge representanter til styret i det regionale helseforetaket. Valgstyret som skal arrangere valget, skal orientere styret i det regionale helseforetaket før valget gjennomføres.</article><article class="legalP" id="kapittel-2-paragraf-1-ledd-2">Krav om styrerepresentasjon i helseforetak, jf. helseforetaksloven § 23 første og annet ledd, må de ansatte i helseforetaket sette frem for styret i helseforetaket innen ni uker før valget gjennomføres. Kravet skal rettes skriftlig til styret. Styret i helseforetaket skal uten opphold orientere det regionale helseforetaket om det fremsatte kravet.</article><article class="legalP" id="kapittel-2-paragraf-1-ledd-3">Kravet kan fremsettes av fagforening som representerer, eller fagforeninger som til sammen representerer, et flertall av de ansatte på det tidspunkt styret mottar kravet. De ansatte i helseforetak kan også fremsette kravet om styrerepresentasjon direkte overfor styret når det er undertegnet av mer enn halvparten av dem som er ansatt i helseforetaket på det tidspunkt styret mottar kravet.</article></article><article class="legalArticle" data-lovdata-URL="LTI/forskrift/2002-11-15-1287/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Alminnelige regler om valget</span></h3><article class="legalP" id="kapittel-2-paragraf-2-ledd-1">Medlemmer til styret i regionale helseforetak velges direkte av og blant både de som er ansatt i det regionale helseforetaket og de som er ansatt i helseforetakene som det regionale helseforetaket eier.</article><article class="legalP" id="kapittel-2-paragraf-2-ledd-2">Medlemmer og observatører til styret i helseforetak velges direkte av og blant de som er ansatt i helseforetaket.</article><article class="legalP" id="kapittel-2-paragraf-2-ledd-3">Valget skal være hemmelig og skriftlig.</article><article class="legalP" id="kapittel-2-paragraf-2-ledd-4">Valget skal foregå som flertallsvalg, jf. § 9.</article><article class="legalP" id="kapittel-2-paragraf-2-ledd-5">Dersom minst 1/5 av de som har stemmerett eller fagforening eller fagforeninger som omfatter minst 1/5 av de stemmeberettigede, skriftlig krever det senest seks uker før valgdagen, skal valget foregå som forholdstallsvalg, jf. § 10.</article></article><article class="legalArticle" data-lovdata-URL="LTI/forskrift/2002-11-15-1287/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Stemmerett</span></h3><article class="legalP" id="kapittel-2-paragraf-3-ledd-1">Alle som er ansatt i det eller de aktuelle foretakene på valgdagen, jf. § 5 første og annet ledd, har stemmerett.</article></article><article class="legalArticle" data-lovdata-URL="LTI/forskrift/2002-11-15-1287/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Valgbarhet</span></h3><article class="legalP" id="kapittel-2-paragraf-4-ledd-1">For å kunne velges som medlem eller observatør til foretakets styre, må vedkommende ha stemmerett etter § 6 og ha vært ansatt i foretaket sammenhengende i minst ett år før valgdagen.</article><article class="legalP" id="kapittel-2-paragraf-4-ledd-2">For å kunne velges som medlem eller observatør til foretakets styre, må vedkommende ikke være i konkurskarantene, jf. konkursloven § 142 og § 143.</article><article class="legalP" id="kapittel-2-paragraf-4-ledd-3">Vedkommende kan ikke ha verv som ansattrepresentant i flere regionale helseforetaks eller helseforetaks styrende organer samtidig.</article></article><article class="legalArticle" data-lovdata-URL="LTI/forskrift/2002-11-15-1287/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Valgstyre</span></h3><article class="legalP" id="kapittel-2-paragraf-5-ledd-1">Valget ledes av et valgstyre. Valgstyret skal bestå av minst tre personer med stemmerett, hvorav en leder og en nestleder. De ansatte og foretakets ledelse skal ha minst en representant hver i valgstyret.</article><article class="legalP" id="kapittel-2-paragraf-5-ledd-2">Når styrerepresentasjon for de ansatte er etablert, herunder ved en midlertidig avtalebasert ordning, oppnevnes valgstyret av foretakets styre. Dersom slik representasjon ikke er etablert, skal valgstyret oppnevnes av foretakets daglige leder, eller den vedkommende gir fullmakt, sammen med de ansattes tillitsvalgte.</article><article class="legalP" id="kapittel-2-paragraf-5-ledd-3">Dersom valgstyret må oppnevnes gjennom avstemning, er det bare de ansattes representanter som har stemmerett. Foretakets ledelse skal dog ha anledning til å oppnevne en representant i valgstyret.</article><article class="legalP" id="kapittel-2-paragraf-5-ledd-4">Medlemmer av valgstyret som ikke kan eller ønsker å fungere lenger, skal erstattes snarest.</article><article class="legalP" id="kapittel-2-paragraf-5-ledd-5">Valgstyret skal fastsette datoen for valget og kunngjøre denne med en frist på åtte uker. Valgstyret skal kunngjøre fristen og vilkårene for å kreve forholdstallsvalg, jf. § 5.</article><article class="legalP" id="kapittel-2-paragraf-5-ledd-6">Valgstyret skal senest fire uker før valgdagen kunngjøre om valget skal foregå som flertallsvalg eller forholdstallsvalg og samtidig oppfordre dem som har forslagsrett til å sende forslag på styremedlemmer, observatører og vararepresentanter. Forslag må være innlevert til valgstyret senest tre uker før valgdagen.</article><article class="legalP" id="kapittel-2-paragraf-5-ledd-7">Valgstyret avgjør om de innkomne forslagene er overensstemmende med loven og denne forskriften og undersøker om de foreslåtte kandidater er villige til å motta valg. Avgjørelsen meddeles uten opphold til forslagsstillerne som må rette eventuelle mangler straks. De godkjente forslagene skal kunngjøres senest sju dager før valgdagen.</article><article class="legalP" id="kapittel-2-paragraf-5-ledd-8">Dersom valgstyret finner at et valg av tekniske grunner bør deles opp i avstemninger på forskjellige steder, eller til forskjellige tider, kan det etableres særskilt stemmestyre i den utstrekning det er hensiktsmessig. Stemmestyrene oppnevnes av valgstyret blant dem som har stemmerett.</article><article class="legalP" id="kapittel-2-paragraf-5-ledd-9">Valgstyret kan beslutte at avstemning skal skje ved postforsendelse. Den enkelte velger skal i tilfelle tilstiles samtlige stemmesedler og øvrig nødvendig valgmateriell. Velgeren skal returnere sin stemmeseddel i nøytral konvolutt, innlagt i navnet konvolutt til valgstyret.</article><article class="legalP" id="kapittel-2-paragraf-5-ledd-10">Nødvendige retningslinjer for gjennomføringen av valget utarbeides av valgstyret, herunder eventuelle retningslinjer om forhåndsstemmegivning.</article><article class="legalP" id="kapittel-2-paragraf-5-ledd-11">Valgstyret kan fastsette kortere frister for gjennomføring av valget dersom en eller flere fagforeninger som omfatter 2/3 av de ansatte eller et flertall av de ansatte og ledelsen er enig om dette. Frist for innlevering av forslag på kandidater kan ikke settes kortere enn to uker før valgdagen. Godkjente forslag skal kunngjøres senest en uke før valgdagen.</article></article><article class="legalArticle" data-lovdata-URL="LTI/forskrift/2002-11-15-1287/§9" data-name="§9" id="kapittel-2-paragraf-6"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Flertallsvalg</span></h3><article class="legalP" id="kapittel-2-paragraf-6-ledd-1">Dersom valget skal foregå som flertallsvalg, har enhver som har stemmerett, forslagsrett. Forslagsrett har også lokale fagforeninger.</article><article class="legalP" id="kapittel-2-paragraf-6-ledd-2">Et forslag kan inneholde inntil det antall styremedlemmer, observatører og vararepresentanter som skal velges. Forslaget må omfatte kandidater av begge kjønn dersom det skal velges mer enn én person. Forslaget skal fremsettes skriftlig og det skal gå frem av forslaget hvem som er forslagsstiller. Forslag må inneholde tydelig betegnelse av kandidatene ved for- og etternavn og opplysning om i hvilket foretak og hvor i foretaket kandidaten arbeider.</article><article class="legalP" id="kapittel-2-paragraf-6-ledd-3">Dersom de ansatte skal velge tilsammen fire eller fem styremedlemmer, observatører og vararepresentanter, må listen inneholde minst to kandidater av hvert kjønn. Skal det velges tilsammen seks til åtte styremedlemmer, observatører og vararepresentanter, må listen inneholde minst tre kandidater av hvert kjønn. Skal det velges til sammen ni styremedlemmer, observatører og vararepresentanter, må listen inneholde minst fire kandidater av hvert kjønn. Skal det velges tilsammen mer enn ni styremedlemmer, observatører og vararepresentanter, må listen inneholde kandidater med minst 40% av hvert kjønn.</article><article class="legalP" id="kapittel-2-paragraf-6-ledd-4">Valgstyret skal senest sju dager før valgdagen utarbeide og kunngjøre en liste over dem som er foreslått, i alfabetisk rekkefølge. Av listen skal det gå frem hvem som er forslagsstiller til den enkelte kandidat.</article><article class="legalP" id="kapittel-2-paragraf-6-ledd-5">Valgstyret skal utarbeide stemmesedler. På stemmesedlene skal valgstyret, når det er praktisk mulig, føre opp de foreslåtte kandidatenes navn i alfabetisk rekkefølge med opplysning om i hvilket foretak og hvor i foretaket den enkelte arbeider og hvem som er forslagsstiller. Valgstyret skal informere velgerne om hvordan de skal gå frem for å markere på stemmeseddelen hvem de stemmer på. Stemmesedlene skal inneholde opplysninger om hva som kan føre til at en stemmeseddel blir forkastet som ugyldig.</article><article class="legalP" id="kapittel-2-paragraf-6-ledd-6">Det skal avgis stemme på inntil det antall styremedlemmer, observatører og vararepresentanter som skal velges. Det kan bare stemmes på kandidater som er foreslått. Kumulasjon er ikke tillatt. Er kumulasjon foretatt, eller det er ført opp andre navn enn dem som er foreslått, eller er det for øvrig foretatt oppføringer eller rettelser, skal disse settes ut av betraktning ved opptelling av stemmene.</article><article class="legalP" id="kapittel-2-paragraf-6-ledd-7">Dersom det er avgitt stemme på flere foreslåtte kandidater enn det antall som skal velges, skal stemmeseddelen forkastes som ugyldig.</article><article class="legalP" id="kapittel-2-paragraf-6-ledd-8">Med de modifikasjoner som fremgår av niende og tiende ledd, er de som har fått flest stemmer, valgt til medlemmer inntil det antall som skal velges. I de tilfellene det skal velges observatører, er de som følger etter medlemmene i stemmetall valgt til observatører inntil det antall som skal velges. De som følger etter medlem og observatør i stemmetall, er valgt til vararepresentanter i den rekkefølge stemmetallene tilsier. I de tilfeller det bare skal velges medlemmer, er vararepresentantene valgt i den rekkefølge stemmetallene tilsier etter det antall medlemmer som skal velges. Første vararepresentant blir den som har fått flest stemmer etter siste styremedlem. Annen vararepresentant blir den som kommer dernest i stemmetall osv, jf. § 14.</article><article class="legalP" id="kapittel-2-paragraf-6-ledd-9">Skal det velges to eller tre styremedlemmer, skal begge kjønn være representert. Skal det velges fire til fem styremedlemmer, skal hvert kjønn være representert med minst to medlemmer blant de som velges. Skal det velges seks til åtte styremedlemmer, skal hvert kjønn være representert med minst tre medlemmer blant de som velges. Skal det velges ni styremedlemmer, skal hvert kjønn være representert med minst fire medlemmer blant de som velges. Skal det velges flere enn ni styremedlemmer, skal hvert kjønn være representert med minst 40% blant de som velges.</article><article class="legalP" id="kapittel-2-paragraf-6-ledd-10">Viser det seg ved opptellingen etter åttende ledd at ett kjønn etter denne fremgangsmåte vil få færre medlemmer enn det som følger av reglene i niende ledd, rykker kandidater fra det underrepresenterte kjønn opp i det omfang som er nødvendig for å oppnå slik balanse. Observatører og varamedlemmer velges så langt som mulig på samme måten.</article><article class="legalP" id="kapittel-2-paragraf-6-ledd-11">Ved stemmelikhet avgjøres valget ved loddtrekning.</article></article><article class="legalArticle" data-lovdata-URL="LTI/forskrift/2002-11-15-1287/§10" data-name="§10" id="kapittel-2-paragraf-7"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Forholdstallsvalg</span></h3><article class="legalP" id="kapittel-2-paragraf-7-ledd-1">Foregår valget som forholdstallsvalg, gjelder følgende regler om gjennomføringen av valget:</article><article class="legalP" id="kapittel-2-paragraf-7-ledd-2">Forslag må være undertegnet av minst seks personer med stemmerett. Ingen kan skrive under på mer enn ett forslag.</article><article class="legalP" id="kapittel-2-paragraf-7-ledd-3">Forslagsrett har også lokale fagforeninger, som kan stille liste alene eller sammen med andre lokale fagforeninger. En lokal fagforening kan bare stå bak én liste.</article><article class="legalP" id="kapittel-2-paragraf-7-ledd-4">Forslaget må fremmes i form av en liste som inneholder like mange navn som det antall styremedlemmer, observatører og vararepresentanter som skal velges. Listen må omfatte personer av begge kjønn. Navnene føres opp i den rekkefølge de foreslås valgt. Ingen kan være kandidat på mer enn én liste. Blir en kandidat oppført på flere lister, må vedkommende gi beskjed om på hvilken liste han eller hun ønsker å stå. Hvis ikke, strykes vedkommende fra alle andre lister enn den som først ble innlevert av de han eller hun er oppført på.</article><article class="legalP" id="kapittel-2-paragraf-7-ledd-5">Forslagene må inneholde tydelig betegnelse av kandidatene ved for- og etternavn og opplysning om i hvilket foretak og hvor i foretaket kandidatene arbeider.</article><article class="legalP" id="kapittel-2-paragraf-7-ledd-6">Dersom de ansatte skal velge tilsammen fire eller fem styremedlemmer, observatører og vararepresentanter, må listen inneholde minst to kandidater av hvert kjønn. Skal det velges tilsammen seks til åtte styremedlemmer, observatører og vararepresentanter, må listen inneholde minst tre kandidater av hvert kjønn. Skal det velges til sammen ni styremedlemmer, observatører og vararepresentanter, må listen inneholde minst fire kandidater av hvert kjønn. Skal det velges tilsammen mer enn ni styremedlemmer, observatører og vararepresentanter, må listen inneholde kandidater med minst 40% av hvert kjønn.</article><article class="legalP" id="kapittel-2-paragraf-7-ledd-7">Valgstyret skal, så vidt mulig, være forslagsstillerne behjelpelig med å bringe forslagene i samsvar med forskriften.</article><article class="legalP" id="kapittel-2-paragraf-7-ledd-8">Valgstyret utarbeider stemmesedler i samsvar med de godkjente forslagene.</article><article class="legalP" id="kapittel-2-paragraf-7-ledd-9">Den som har stemmerett, kan bare stemme på ett av de godkjente forslagene. Det er ikke anledning til å foreta kumulasjon eller andre endringer, tilføyelser eller strykninger på stemmesedlene. Er kumulasjon foretatt, eller det er ført opp andre navn enn dem som er foreslått, eller er det for øvrig foretatt endringer eller rettelser, skal disse settes ut av betraktning ved opptelling av stemmene.</article><article class="legalP" id="kapittel-2-paragraf-7-ledd-10">Styrevervene skal fordeles på listene i forhold til det antall stemmer hver liste har oppnådd, på følgende måte:</article><article class="legalP" id="kapittel-2-paragraf-7-ledd-11">Man fører opp de kvotienter som fremkommer når hver listes stemmetall etter hvert deles med 1,4 – 3 – 5 – 7 osv. inntil hvert stemmetall er delt et antall ganger som svarer til det største antallet styremedlemmer, observatører og varamedlemmer listen kan ventes å få. Den første medlemsplassen tilfaller den liste som har den største kvotienten. Neste plass tilfaller den listen som har den nest største kvotienten osv. I de tilfellene det skal velges observatører, tilfaller den første observatørplassen den listen som har størst kvotient etter at antallet medlemmer er valgt. Varamedlemsplasser fordeles på listene på samme måten. Hvis flere lister har samme kvotient, avgjøres det ved loddtrekning hvilken liste vervet skal tilfalle.</article><article class="legalP" id="kapittel-2-paragraf-7-ledd-12">Kandidatene velges i den rekkefølge de er ført opp på listene. Viser det seg at ett kjønn etter denne fremgangsmåten ikke blir representert fra en liste som får to eller tre medlemmer, eller vil bli representert med færre enn to medlemmer fra en liste som får fire eller fem medlemmer, eller vil bli representert med færre enn tre medlemmer fra en liste som får seks til åtte medlemmer, eller vil bli representert med færre enn fire medlemmer fra en liste som får ni medlemmer, eller vil bli representert med færre enn 40% fra en liste som får mer enn ni medlemmer, rykker kandidater fra det underrepresenterte kjønn, så langt det er mulig, opp på listen i det omfang som er nødvendig for å oppnå slik kjønnsmessig balanse.</article><article class="legalP" id="kapittel-2-paragraf-7-ledd-13">Dersom det bare fremkommer ett forslag til liste, er de som er foreslått på denne listen valgt i den rekkefølge de er foreslått, dog gjelder ellevte ledd annet punktum også i dette tilfellet.</article></article><article class="legalArticle" data-lovdata-URL="LTI/forskrift/2002-11-15-1287/§11" data-name="§11" id="kapittel-2-paragraf-8"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Resultatet av valget</span></h3><article class="legalP" id="kapittel-2-paragraf-8-ledd-1">Resultatet av valget føres inn i en valgprotokoll og underskrives av valgstyret. Resultatet meddeles omgående foretakets ledelse ved oversendelse av valgprotokollen. Protokollen oppbevares av foretaket. De ansatte orienteres om utfallet av valget ved oppslag og ved at gjenpart av valgprotokollen oversendes de lokale fagforeningene.</article></article><article class="legalArticle" data-lovdata-URL="LTI/forskrift/2002-11-15-1287/§12" data-name="§12" id="kapittel-2-paragraf-9"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Funksjonstid, møteplikt mv.</span></h3><article class="legalP" id="kapittel-2-paragraf-9-ledd-1">Valg skal finne sted hvert annet år. Valgperioden er to år. Dersom de ansatte ikke har valgt nye representanter når valgperioden løper ut, fungerer de sittende styremedlemmer, observatører og vararepresentanter inntil nye er valgt. Gjenvalg kan finne sted.</article><article class="legalP" id="kapittel-2-paragraf-9-ledd-2">Dersom et styremedlem eller en observatør valgt av de ansatte slutter i foretaket, opphører vervet.</article><article class="legalP" id="kapittel-2-paragraf-9-ledd-3">Medlem av styret og observatør har møteplikt med mindre vedkommende har lovlig forfall.</article><article class="legalP" id="kapittel-2-paragraf-9-ledd-4">Når særlige forhold foreligger, har et styremedlem, en observatør eller en vararepresentant rett til å tre tilbake før funksjonstiden er ute. Om tilbaketreden skal gis rimelig forhåndsvarsel til styret og dem som foreslo vedkommende valgt.</article><article class="legalP" id="kapittel-2-paragraf-9-ledd-5">Dersom det foretas suppleringsvalg, fungerer de nyvalgte resten av valgperioden.</article></article><article class="legalArticle" data-lovdata-URL="LTI/forskrift/2002-11-15-1287/§13" data-name="§13" id="kapittel-2-paragraf-10"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Vararepresentanter</span></h3><article class="legalP" id="kapittel-2-paragraf-10-ledd-1">Ved flertallsvalg skal det velges så mange vararepresentanter som det velges medlemmer og observatører, med tillegg av to. Ved forholdstallsvalg skal hver liste tildeles så mange vararepresentanter som den er tildelt medlemmer og observatører, med tillegg av to.</article><article class="legalP" id="kapittel-2-paragraf-10-ledd-2">Vararepresentantene skal innkalles i den rekkefølge de er valgt. Dersom det har vært forholdstallsvalg, skal vararepresentantene innkalles fra den samme liste som det styremedlemmet eller den observatøren vedkommende skal erstatte. I de tilfeller det er valgt observatør, skal observatøren rykke opp på medlems plass og første vararepresentant skal innkalles som observatør.</article><article class="legalP" id="kapittel-2-paragraf-10-ledd-3">For vararepresentanter gjelder ellers de reglene som er gitt for styremedlemmer.</article></article><article class="legalArticle" data-lovdata-URL="LTI/forskrift/2002-11-15-1287/§14" data-name="§14" id="kapittel-2-paragraf-11"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Suppleringsvalg</span></h3><article class="legalP" id="kapittel-2-paragraf-11-ledd-1">Styret kan vedta at det skal holdes valg på medlemmer, observatører og vararepresentanter i valgperioden, jf. § 12 første ledd, når dette er nødvendig for å opprettholde de ansattes representasjon i styret.</article><article class="legalP" id="kapittel-2-paragraf-11-ledd-2">Suppleringsvalg skal foretas for å fylle de representantplassene som er igjen når opprykksordningen i § 13 er fulgt.</article><article class="legalP" id="kapittel-2-paragraf-11-ledd-3">Valget ledes av det valgstyret som fungerte ved siste ordinære valg. Valgstyret avgjør om valget skal foregå som flertallsvalg eller forholdstallsvalg.</article><article class="legalP" id="kapittel-2-paragraf-11-ledd-4">Valgstyret kan fastsette kortere frister enn de som er gitt i § 8, dog ikke kortere enn hva som fremgår av § 8 siste ledd.</article></article><article class="legalArticle" data-lovdata-URL="LTI/forskrift/2002-11-15-1287/§15" data-name="§15" id="kapittel-2-paragraf-12"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Utgifter ved valget</span></h3><article class="legalP" id="kapittel-2-paragraf-12-ledd-1">Foretaket holder lokaler for valgmøtet og alt nødvendig materiell i forbindelse med valget.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2002-11-15-1287/KAPITTEL_3"><h2>Kap. III. Nemnd til å behandle klager og særlige tvister etter denne forskriften mv.</h2><article class="legalArticle" data-lovdata-URL="LTI/forskrift/2002-11-15-1287/§16" data-name="§16" id="kapittel-3-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Nemndas oppnevning og sammensetning</span></h3><article class="legalP" id="kapittel-3-paragraf-1-ledd-1">Kongen oppnevner en nemnd som består av sju medlemmer med personlige varamedlemmer, jf. § 38 i forskrift av 20. desember 1991 nr. 838 til statsforetakslovens bestemmelser om de ansattes rett til representasjon i statsforetaks styre og bedriftsforsamling m.v.</article><article class="legalP" id="kapittel-3-paragraf-1-ledd-2">Nemndas medlemmer har en funksjonstid på tre år.</article><article class="legalP" id="kapittel-3-paragraf-1-ledd-3">Lederen og to medlemmer med varamedlemmer skal være uavhengige av arbeidstaker- og arbeidsgiverorganisasjoner. Lederen og ett av de to øvrige uavhengige medlemmene skal dessuten oppfylle de vilkårene som er foreskrevet for høyesterettsdommere.</article><article class="legalP" id="kapittel-3-paragraf-1-ledd-4">To medlemmer med varamedlemmer skal oppnevnes etter innstilling fra arbeidstakerorganisasjoner og to medlemmer med varamedlemmer etter innstilling fra arbeidsgiverorganisasjoner. Innstillingsrett har de organisasjonene som er nevnt i arbeidstvistloven av 5. mai 1927 nr. 1 § 11.</article><article class="legalP" id="kapittel-3-paragraf-1-ledd-5">Nemnda kan vedta å delegere myndighet etter § 17 til et utvalg av nemndas medlemmer eller til nemndas leder.</article></article><article class="legalArticle" data-lovdata-URL="LTI/forskrift/2002-11-15-1287/§17" data-name="§17" id="kapittel-3-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Klager i samband med valg</span></h3><article class="legalP" id="kapittel-3-paragraf-2-ledd-1">Vedtak av valgstyret kan påklages til nemnda, dog kan vedtak om stemmerett og valgbarhet ikke påklages.</article><article class="legalP" id="kapittel-3-paragraf-2-ledd-2">Klagerett har foretaket, lokal fagforening og den som har stemmerett. Klageren må ha rettslig klageinteresse i saken.</article><article class="legalP" id="kapittel-3-paragraf-2-ledd-3">Fristen for klage er 14 dager fra det tidspunkt underretning om vedtaket er kommet frem til en som har klagerett etter annet ledd, dog senest 14 dager etter valgdagen.</article><article class="legalP" id="kapittel-3-paragraf-2-ledd-4">Klagen skal leveres til valgstyret som forbereder klagebehandlingen. Reglene i forvaltningslovens kap. VI gjelder så langt de passer.</article><article class="legalP" id="kapittel-3-paragraf-2-ledd-5">Nemndas vedtak kan ikke påklages.</article></article><article class="legalArticle" data-lovdata-URL="LTI/forskrift/2002-11-15-1287/§18" data-name="§18" id="kapittel-3-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Voldgiftsavgjørelse av visse tvister</span></h3><article class="legalP" id="kapittel-3-paragraf-3-ledd-1">Tvister etter denne forskriften § 1, § 2 annet og tredje ledd og § 3 kan bringes inn for nemnda som voldgiftsrett, dersom tvisten ikke faller inn under reglene i § 17 første ledd.</article><article class="legalP" id="kapittel-3-paragraf-3-ledd-2">Søksmålskompetanse har foretaket og lokal fagforening.</article><article class="legalP" id="kapittel-3-paragraf-3-ledd-3">Gjelder tvisten etablering eller opphør av ordningen med styrerepresentasjon etter helseforetaksloven § 23 første og annet ledd, har også en gruppe med forslagsrett etter forskriften § 10 annet ledd, søksmålskompetanse.</article><article class="legalP" id="kapittel-3-paragraf-3-ledd-4">Foretaket må være part i tvisten som bringes inn for nemnda som voldgiftsrett.</article><article class="legalP" id="kapittel-3-paragraf-3-ledd-5">Partene i den enkelte tvist må være enige om at nemnda som voldgiftsrett skal avgjøre tvisten.</article><article class="legalP" id="kapittel-3-paragraf-3-ledd-6">Når tvisten bringes inn for nemnda, skal det vedlegges skriftlig voldgiftsavtale, jf. tvistemålsloven av 13. august 1915 nr. 6 § 452. Voldgiftsavtalen kan ikke inneholde særlige regler om nemndas saksbehandling, jf. tvistemålsloven § 459 første ledd. For tvist som nemnda skal behandle etter denne paragrafen, kan partene ikke avtale at nemnda skal ha en annen sammensetning enn fastsatt i § 16.</article><article class="legalP" id="kapittel-3-paragraf-3-ledd-7">Partene kan ikke forbeholde seg å innanke nemndas avgjørelse for en ny voldgiftsrett etter reglene i tvistemålsloven § 464 annet ledd.</article><article class="legalP" id="kapittel-3-paragraf-3-ledd-8">Nemndas vedtak skal alltid begrunnes.</article><article class="legalP" id="kapittel-3-paragraf-3-ledd-9">For nemndas saksbehandling etter denne paragraf gjelder for øvrig reglene i tvistemålslovens kapittel 32.</article></article><article class="legalArticle" data-lovdata-URL="LTI/forskrift/2002-11-15-1287/§19" data-name="§19" id="kapittel-3-paragraf-4"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Spørsmål til uttalelse</span></h3><article class="legalP" id="kapittel-3-paragraf-4-ledd-1">Departementet kan forelegge for nemnda til uttalelse spørsmål i samband med helseforetakslovens og denne forskriftens bestemmelser om de ansattes rett til representasjon i regionale helseforetaks og helseforetaks styre.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2002-11-15-1287/KAPITTEL_4"><h2>Kap. IV. Ikraftsetting</h2><article class="legalArticle" data-lovdata-URL="LTI/forskrift/2002-11-15-1287/§20" data-name="§20" id="kapittel-4-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Ikraftsetting</span></h3><article class="legalP" id="kapittel-4-paragraf-1-ledd-1">Forskriften trer i kraft straks.</article></article></section></main></body></html>