<!DOCTYPE html><html lang="no"><head><title>Lov om endringer i lov 10. juni 1988 nr. 40 om finansieringsvirksomhet og finansinstitusjoner mv. (omdanning av sparebanker til aksjeselskap eller allmennaksjeselskap).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2002-06-21-32</dd><dt class="dokid">DokumentID</dt><dd class="dokid">LTI/lov/2002-06-21-32</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 6</dd><dt class="dateInForce">I kraft fra</dt><dd class="dateInForce">2003-01-01, Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1988-06-10-40</li><li>lov/1961-05-24-1</li><li>lov/1961-05-24-2</li><li>lov/1996-12-06-75</li><li>lov/1999-03-26-14</li></ul></dd><dt class="dateOfPublication">Kunngjort</dt><dd class="dateOfPublication">2002-06-21</dd><dt class="lastupdated">Rettet</dt><dd class="lastupdated">2002-08-30 (spbl. § 8)</dd><dt class="journalNumber">Journalnummer</dt><dd class="journalNumber">2002-0542</dd><dt class="titleShort">Korttittel</dt><dd class="titleShort">Endringslov til finansvl. mv.</dd><dt class="title">Tittel</dt><dd class="title">Lov om endringer i lov 10. juni 1988 nr. 40 om finansieringsvirksomhet og finansinstitusjoner mv. (omdanning av sparebanker til aksjeselskap eller allmennaksjeselskap).</dd><dt class="miscInformation">Annet om dokumentet</dt><dd class="miscInformation">Ot.prp.nr.59 (2001–2002), Innst.O.nr.57 (2001–2002) og Besl.O.nr.55 (2001–2002). Odels- og lagtingsvedtak hhv. 4. og 11. juni 2002. Fremmet av Finansdepartementet.</dd><dt class="refid">RefID</dt><dd class="refid">lov/2002-06-21-32</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i lov 10. juni 1988 nr. 40 om finansieringsvirksomhet og finansinstitusjoner mv. (omdanning av sparebanker til aksjeselskap eller allmennaksjeselskap).<ul class="tocSubUl"><li>I<ul class="tocSubUl"><li>§ 2-21. Grunnfondskapital</li></ul></li><li>II</li><li>III</li><li>IV</li><li>V</li><li>VI</li><li>VII</li></ul></li></ul></dd></dl></header><main class="documentBody" data-lovdata-URL="LTI/lov/2002-06-21-32" id="dokument"><h1>Lov om endringer i lov 10. juni 1988 nr. 40 om finansieringsvirksomhet og finansinstitusjoner mv. (omdanning av sparebanker til aksjeselskap eller allmennaksjeselskap).</h1><article class="defaultP" data-text-size="small">Endringer i følgende andre lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov av 24. mai 1961 nr. 1 om sparebanker.</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov av 24. mai 1961 nr. 2 om forretningsbanker.</article></article></li><li data-li-identifier="3" data-name="3"><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov av 6. desember 1996 nr. 75 om sikringsordninger for banker og offentlig administrasjon m.v. av finansinstitusjoner.</article></article></li><li data-li-identifier="4" data-name="4"><article class="listArticle" data-text-size="small" id="punkt-4"><article class="legalP" id="punkt-4-ledd-1">Lov av 26. mars 1999 nr. 14 om skatt av formue og inntekt (skatteloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2002-06-21-32/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 10. juni 1988 nr. 40 om finansieringsvirksomhet og finansinstitusjoner gjøres følgende endringer:</article> <article class="defaultP" margin-top="true">Overskrift til kapittel 2 avsnitt III skal lyde:<p class="leddfortsettelse">III Omdannelse av finansinstitusjoner til aksjeselskap og allmennaksjeselskap</p></article> <article class="defaultP" margin-top="true">§ 2-18 første ledd nr. 2 og nytt nr. 3 skal lyde:<ul class="defaultList"><li data-li-identifier="2." data-name="2."><article class="listArticle" id="kapittel-1-ledd-1-punkt-1"><article class="legalP" id="kapittel-1-ledd-1-punkt-1-ledd-1">kredittforeninger,</article></article></li><li data-li-identifier="3." data-name="3."><article class="listArticle" id="kapittel-1-ledd-1-punkt-2"><article class="legalP" id="kapittel-1-ledd-1-punkt-2-ledd-1">sparebanker.</article></article></li></ul></article> <article class="defaultP" margin-top="true">§ 2-19 første ledd nytt annet punktum skal lyde:</article><article class="legalP" id="kapittel-1-ledd-2">Kongen kan sette nærmere vilkår for godkjennelsen, herunder vilkår knyttet til vedtektene i den omdannede institusjonen og dens morselskap.</article> <article class="defaultP" margin-top="true">§ 2-19 tredje ledd nytt annet punktum skal lyde:</article><article class="legalP" id="kapittel-1-ledd-3">Sparebanker kan likevel bare omdannes etter reglene i første punktum bokstav b.</article> <article class="defaultP" margin-top="true">§ 2-19 fjerde ledd nytt annet punktum skal lyde:</article><article class="legalP" id="kapittel-1-ledd-4">I omdanningsvedtaket kan det bestemmes at kunder med rett til aksjer under en fastsatt grense skal tilføres kontanter i stedet for aksjer.</article> <article class="defaultP" margin-top="true">§ 2-19 femte ledd nytt annet punktum skal lyde:</article><article class="legalP" id="kapittel-1-ledd-5">I slike tilfeller kan aksjer til stiftelsen, kundene og grunnfondsbeviseierne deles ut direkte fra morselskapet.</article> <article class="defaultP" margin-top="true">§ 2-19 sjette ledd nytt tredje punktum skal lyde:</article><article class="legalP" id="kapittel-1-ledd-6">I sparebanker treffes vedtaket av forstanderskapet.</article> <article class="defaultP" margin-top="true">Nåværende tredje og fjerde punktum blir nye fjerde og femte punktum.</article> <article class="defaultP" margin-top="true">§ 2-19 nytt syvende ledd skal lyde:</article><article class="legalP" id="kapittel-1-ledd-7">Stiftelsen som er opprettet ved omdanningen av en sparebank skal ha et langsiktig og stabilt formål med sitt eierskap i den omdannede sparebanken eller dens morselskap og videreføre sparebanktradisjonen.</article> <article class="defaultP" margin-top="true">§ 2-21 skal lyde:</article><article class="futureLegalArticle" data-name="§2-21" id="kapittel-1-foreslåttparagraf-1"><span class="futureLegalArticleHeader">§ 2-21. <span class="legalArticleTitle">Grunnfondskapital</span></span><article class="legalP" id="kapittel-1-foreslåttparagraf-1-ledd-1">Grunnfondsbeviseierne skal tilføres en andel av det samlede antall aksjer som tilsvarer forholdet mellom deres andel av grunnfondsbeviskapitalen og egenkapitalen på omdannelsestidspunktet. I omdannelsesvedtaket kan det bestemmes at grunnfondsbeviseiere med en andel av grunnfondsbeviskapitalen under en fastsatt grense skal tilføres kontanter i stedet for aksjer.</article></article> <article class="defaultP" margin-top="true">§ 2-22 tredje ledd skal lyde:</article><article class="legalP" id="kapittel-1-ledd-8">Vedtektene skal inneholde regler som angir:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-8-punkt-1"><article class="legalP" id="kapittel-1-ledd-8-punkt-1-ledd-1">stiftelsens firma,</article></article></li><li data-li-identifier="2." data-name="2."><article class="listArticle" id="kapittel-1-ledd-8-punkt-2"><article class="legalP" id="kapittel-1-ledd-8-punkt-2-ledd-1">kommunen hvor stiftelsen er hjemmehørende,</article></article></li><li data-li-identifier="3." data-name="3."><article class="listArticle" id="kapittel-1-ledd-8-punkt-3"><article class="legalP" id="kapittel-1-ledd-8-punkt-3-ledd-1">stiftelsens formål,</article></article></li><li data-li-identifier="4." data-name="4."><article class="listArticle" id="kapittel-1-ledd-8-punkt-4"><article class="legalP" id="kapittel-1-ledd-8-punkt-4-ledd-1">hvordan stiftelsens midler skal kunne plasseres,</article></article></li><li data-li-identifier="5." data-name="5."><article class="listArticle" id="kapittel-1-ledd-8-punkt-5"><article class="legalP" id="kapittel-1-ledd-8-punkt-5-ledd-1">antallet styremedlemmer og hvordan styret skal dannes og suppleres,</article></article></li><li data-li-identifier="6." data-name="6."><article class="listArticle" id="kapittel-1-ledd-8-punkt-6"><article class="legalP" id="kapittel-1-ledd-8-punkt-6-ledd-1">hvilke andre organer enn generalforsamling og styre stiftelsen eventuelt skal ha, hvordan organene dannes og suppleres, og hvilken myndighet og hvilke oppgaver disse skal ha,</article></article></li><li data-li-identifier="7." data-name="7."><article class="listArticle" id="kapittel-1-ledd-8-punkt-7"><article class="legalP" id="kapittel-1-ledd-8-punkt-7-ledd-1">grunnkapitalens størrelse,</article></article></li><li data-li-identifier="8." data-name="8."><article class="listArticle" id="kapittel-1-ledd-8-punkt-8"><article class="legalP" id="kapittel-1-ledd-8-punkt-8-ledd-1">valg av medlemmer til generalforsamlingen,</article></article></li><li data-li-identifier="9." data-name="9."><article class="listArticle" id="kapittel-1-ledd-8-punkt-9"><article class="legalP" id="kapittel-1-ledd-8-punkt-9-ledd-1">når generalforsamlingen skal holdes,</article></article></li><li data-li-identifier="10." data-name="10."><article class="listArticle" id="kapittel-1-ledd-8-punkt-10"><article class="legalP" id="kapittel-1-ledd-8-punkt-10-ledd-1">hvordan vedtektene endres,</article></article></li><li data-li-identifier="11." data-name="11."><article class="listArticle" id="kapittel-1-ledd-8-punkt-11"><article class="legalP" id="kapittel-1-ledd-8-punkt-11-ledd-1">anvendelse av årsoverskudd og dekning av eventuelt underskudd,</article></article></li><li data-li-identifier="12." data-name="12."><article class="listArticle" id="kapittel-1-ledd-8-punkt-12"><article class="legalP" id="kapittel-1-ledd-8-punkt-12-ledd-1">avvikling av stiftelsen,</article></article></li><li data-li-identifier="13." data-name="13."><article class="listArticle" id="kapittel-1-ledd-8-punkt-13"><article class="legalP" id="kapittel-1-ledd-8-punkt-13-ledd-1">hvordan formuen skal disponeres ved avvikling.</article></article></li></ul></article> <article class="defaultP" margin-top="true">§ 2-22 fjerde ledd skal lyde:</article><article class="legalP" id="kapittel-1-ledd-9">Vedtektene kan også inneholde bestemmelser om begrensning av det antall stemmer et medlem kan avgi på generalforsamlingen. I en stiftelse som er opprettet ved omdannelse av en sparebank krever vedtektsendring tilslutning fra to tredeler av alle medlemmer som har rett til å møte på generalforsamlingen. For slike stiftelser gjelder også at ingen av medlemmene av generalforsamlingen kan være personer som er ansatt eller har tillitsverv i den omdannede sparebanken eller et annet selskap i samme konsern som den omdannede sparebanken. Det skal legges vekt på at medlemmene avspeiler den omdannede institusjonens kundestruktur og andre interessegrupper. I slike stiftelser skal minst halvparten av medlemmene av generalforsamlingen velges av og blant den omdannede institusjonens kunder.</article> <article class="defaultP" margin-top="true">§ 2-22 sjette ledd skal lyde:</article><article class="legalP" id="kapittel-1-ledd-10">På generalforsamlingen har et medlem rett til å få behandlet spørsmål som han melder skriftlig til styret innen en uke før møtet holdes.</article> <article class="defaultP" margin-top="true">§ 2-22 nytt syvende ledd skal lyde:</article><article class="legalP" id="kapittel-1-ledd-11">Ansatt eller tillitsvalgt i stiftelsen kan ikke være ansatt eller tillitsvalgt i den omdannede institusjonen eller et annet selskap i samme konsern som den omdannede institusjonen.</article> <article class="defaultP" margin-top="true">§ 2-23 annet ledd nytt annet punktum skal lyde:</article><article class="legalP" id="kapittel-1-ledd-12">Kongen kan gi nærmere regler om slike grunnfondsbevis.</article> <article class="defaultP" margin-top="true">§ 2-23 nytt fjerde ledd skal lyde:</article><article class="legalP" id="kapittel-1-ledd-13">I en stiftelse som er opprettet ved omdanning av en sparebank må en beslutning om salg av aksjer i den omdannede sparebanken eller dets morselskap treffes av generalforsamlingen med flertall som for vedtektsendring. Beslutning i morselskapet til den omdannede sparebanken om salg av aksjer i banken krever tilslutning fra stiftelsens generalforsamling med flertall som for vedtektsendring. En stiftelse som er opprettet ved omdanning av en sparebank kan ta opp lån begrenset oppad til ti prosent av stiftelsens kapital eksklusiv innlån. Slike stiftelser kan kun utstede grunnfondsbevis eller oppta lån etter tilslutning fra stiftelsens generalforsamling med flertall som for vedtektsendring. Ved utdeling av gaver til allmennyttige formål fra slike stiftelser gjelder reglene i lov 24. mai 1961 nr. 1 om sparebanker § 28 tilsvarende. Vedtektene kan fastsette strengere regler enn det som følger av første og annet punktum.</article> <article class="defaultP" margin-top="true">I § 2-24 skal overskriften lyde:<p class="leddfortsettelse">Sammenslåing og avvikling av virksomhet</p></article> <article class="defaultP" margin-top="true">§ 2-24 første ledd nytt fjerde punktum skal lyde:</article><article class="legalP" id="kapittel-1-ledd-14">Vedtak om å avvikle eller slå sammen en stiftelse som er opprettet ved omdanning av en sparebank krever tilslutning fra stiftelsens generalforsamling med flertall som for vedtektsendring.</article> <article class="defaultP" margin-top="true">§ 2-24 tredje til femte ledd skal lyde:</article><article class="legalP" id="kapittel-1-ledd-15">Hvis stiftelsen ved sammenslåing av to finansinstitusjoner hvorav den ene tidligere er omdannet etter avsnitt III i loven her, velger å opprettholde virksomheten, skal kretsen av stemmeberettigede utvides til å gjelde hele den sammenslåtte finansinstitusjon.</article><article class="legalP" id="kapittel-1-ledd-16">Ved sammenslåing av to finansinstitusjoner som begge tidligere er omdannet etter avsnitt III i loven her, avgjør Kongen om de to stiftelsene skal slås sammen, med mindre en av stiftelsene treffer vedtak om å avvikle virksomheten. Reglene i første og annet ledd og § 2-22 gjelder tilsvarende.</article><article class="legalP" id="kapittel-1-ledd-17">Ved sammenslåing eller avvikling etter alternativene ovenfor kan Kongen bestemme at stiftelsens formue skal fordeles på den omdannede finansinstitusjonens kunder og på hvilken måte dette skal gjennomføres. Fordelingen skal skje etter de samme prinsipper som etter § 2-19 tredje ledd bokstav a.</article> <article class="defaultP" margin-top="true">§ 2-24 nytt sjette ledd skal lyde:</article><article class="legalP" id="kapittel-1-ledd-18">Reglene i kapitlet her gjelder ikke for en stiftelse som er opprettet ved omdanning av en sparebank, hvis stiftelsen eier mindre enn ti prosent av aksjene i den omdannede sparebanken eller i tilfelle i den omdannede sparebankens morselskap.</article></section><section class="section" data-name="kapII" id="kapittel-2" data-lovdata-URL="LTI/lov/2002-06-21-32/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I lov 24. mai 1961 nr. 1 om sparebanker gjøres følgende endringer:</article> <article class="defaultP" margin-top="true">§ 1 tredje ledd nytt annet og tredje punktum skal lyde:</article><article class="legalP" id="kapittel-2-ledd-2">Sparebank som er omdannet etter bestemmelsene i lov 10. juni 1988 nr. 40 om finansieringsvirksomhet og finansinstitusjoner kapittel 2 avsnitt III, kan fortsette å benytte ordet «sparebank» og ordet «spare» i sitt firma. Dette gjelder likevel ikke dersom stiftelsen som er opprettet ved omdanningen, faller inn under § 2-24 sjette ledd i den nevnte loven.</article> <article class="defaultP" margin-top="true">Nåværende annet punktum blir nytt fjerde punktum.</article> <article class="defaultP" margin-top="true">§ 8 annet ledd femte punktum skal lyde:</article><article class="legalP" id="kapittel-2-ledd-3">I sparebank som har utstedt omsettelige grunnfondsbevis, jfr. § 2 annet ledd velges minst en femdel og ikke mer enn to femdeler av forstanderskapets medlemmer og varamedlemmer av eierne av grunnfondsbevisene etter nærmere bestemmelser i vedtektene.<ul class="defaultList" data-text-size="small"><li data-li-identifier="0" data-name="0"><article class="listArticle" data-text-size="small" id="kapittel-2-ledd-3-punkt-1"><article class="legalP" id="kapittel-2-ledd-3-punkt-1-ledd-1">Teksten her er korrigert i samsvar med rettelse i Norsk Lovtidend Avd. I 2002 s. 1245 (hefte 10).</article></article></li></ul></article> <article class="defaultP" margin-top="true">§ 8 fjerde ledd tredje punktum skal lyde:</article><article class="legalP" id="kapittel-2-ledd-4">I sparebank som er dannet ved sammenslutning av sparebankeid forretningsbank og sparebank, kan Kongen tillate at inntil to femdeler av forstanderskapets medlemmer og varamedlemmer velges av sparebanker som eier grunnfondsbevis.</article> <article class="defaultP" margin-top="true">§ 28 første ledd annet punktum skal lyde:</article><article class="legalP" id="kapittel-2-ledd-5">Inntil 25 prosent av gjenværende overskudd kan likevel brukes til allmennyttige formål.</article> <article class="defaultP" margin-top="true">§ 47 nytt femte ledd skal lyde:</article><article class="legalP" id="kapittel-2-ledd-6">Paragrafen her gjelder ikke når sparebanker omdannes etter bestemmelsene i lov 10. juni 1988 nr. 40 om finansieringsvirksomhet og finansinstitusjoner kapittel 2 avsnitt III.</article></section><section class="section" data-name="kapIII" id="kapittel-3" data-lovdata-URL="LTI/lov/2002-06-21-32/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">I lov 24. mai 1961 nr. 2 om forretningsbanker gjøres følgende endring:</article> <article class="defaultP" margin-top="true">§ 1 annet ledd nytt annet punktum skal lyde:</article><article class="legalP" id="kapittel-3-ledd-2">Loven gjelder for banker som er omdannet etter bestemmelsene i lov 10. juni 1988 nr. 40 om finansieringsvirksomhet og finansinstitusjoner kapittel 2 avsnitt III.</article></section><section class="section" data-name="kapIV" id="kapittel-4" data-lovdata-URL="LTI/lov/2002-06-21-32/KAPITTEL_4"><h2 data-text-align="center">IV</h2><article class="legalP" id="kapittel-4-ledd-1">I lov 6. desember 1996 nr. 75 om sikringsordninger for banker og offentlig administrasjon m.v. av finansinstitusjoner gjøres følgende endring:</article> <article class="defaultP" margin-top="true">§ 2-1 nytt femte punktum skal lyde:</article><article class="legalP" id="kapittel-4-ledd-2">En sparebank som er omdannet etter bestemmelsene i lov 10. juni 1988 nr. 40 om finansieringsvirksomhet og finansinstitusjoner kapittel 2 avsnitt III, skal være medlem av Sparebankenes sikringsfond med mindre stiftelsen som er opprettet ved omdanningen, faller inn under § 2-24 sjette ledd i den nevnte loven.</article></section><section class="section" data-name="kapV" id="kapittel-5" data-lovdata-URL="LTI/lov/2002-06-21-32/KAPITTEL_5"><h2 data-text-align="center">V</h2><article class="legalP" id="kapittel-5-ledd-1">I lov 26. mars 1999 nr. 14 om skatt av formue og inntekt (skatteloven) gjøres følgende endring:</article> <article class="defaultP" margin-top="true">§ 11-22 tredje ledd nytt tredje punktum skal lyde:</article><article class="legalP" id="kapittel-5-ledd-2">Overdragende sparebanks og gjensidige livsforsikringsselskaps skatteposisjoner, herunder fremførbare underskudd etter skatteloven § 14-6 og ubenyttede godtgjørelsesfradrag etter skatteloven § 10-12 fjerde ledd på tidspunktet for overføring, kan tillates overført.</article></section><section class="section" data-name="kapVI" id="kapittel-6" data-lovdata-URL="LTI/lov/2002-06-21-32/KAPITTEL_6"><h2 data-text-align="center">VI</h2><article class="legalP" id="kapittel-6-ledd-1">I lov 26. mars 1999 nr. 14 om skatt av formue og inntekt (skatteloven) gjøres følgende endring:</article> <article class="defaultP" margin-top="true">§ 4-12 sjette ledd skal lyde:</article><article class="legalP" id="kapittel-6-ledd-2">Grunnfondsbevis i sparebank, gjensidig forsikringsselskap, kreditt- og hypotekforening og selveiende finansieringsforetak verdsettes til 65 prosent av kursverdien 1. januar i ligningsåret. Er kursen ikke notert eller kjent, settes verdien til 65 prosent av den antatte salgsverdi.</article></section><section class="section" data-name="kapVII" id="kapittel-7" data-lovdata-URL="LTI/lov/2002-06-21-32/KAPITTEL_7"><h2 data-text-align="center">VII</h2><article class="legalP" id="kapittel-7-ledd-1">Endringen under VI trer i kraft med virkning fra og med inntektsåret 2003. Loven forøvrig gjelder fra den tid Kongen bestemmer. Kongen kan sette i kraft de enkelte bestemmelsene til forskjellig tid. Kongen kan gi overgangsbestemmelser.</article></section></main></body></html>