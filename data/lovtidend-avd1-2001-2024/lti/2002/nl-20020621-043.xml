<!DOCTYPE html><html lang="no"><head><title>Lov om omdanning av statens jernbanetrafikkselskap (NSB BA) og statens postselskap (Posten Norge BA) til aksjeselskaper.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2002-06-21-43</dd><dt class="dokid">DokumentID</dt><dd class="dokid">LTI/lov/2002-06-21-43</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 6</dd><dt class="dateInForce">I kraft fra</dt><dd class="dateInForce">2002-06-21, Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/1915-08-13-5</li><li>lov/1974-12-20-68</li><li>lov/1976-06-04-63</li><li>lov/1981-06-05-45</li><li>lov/1984-06-08-58</li><li>lov/1988-06-10-40</li><li>lov/1996-11-22-65</li><li>lov/1996-11-22-66</li><li>lov/1996-11-29-73</li><li>lov/1997-06-13-44</li><li>lov/1997-06-13-45</li></ul></dd><dt class="dateOfPublication">Kunngjort</dt><dd class="dateOfPublication">2002-06-21</dd><dt class="lastupdated">Rettet</dt><dd class="lastupdated">2002-06-27 (§ 5)</dd><dt class="journalNumber">Journalnummer</dt><dd class="journalNumber">2002-0580</dd><dt class="titleShort">Korttittel</dt><dd class="titleShort">Lov om NSB AS og Posten Norge AS</dd><dt class="title">Tittel</dt><dd class="title">Lov om omdanning av statens jernbanetrafikkselskap (NSB BA) og statens postselskap (Posten Norge BA) til aksjeselskaper.</dd><dt class="miscInformation">Annet om dokumentet</dt><dd class="miscInformation">Ot.prp.nr.82 (2001–2002), Innst.O.nr.65 (2001–2002) og Besl.O.nr.74 (2001–2002). Odels- og lagtingsvedtak hhv. 11. og 17. juni 2002. Fremmet av Samferdselsdepartementet.</dd><dt class="refid">RefID</dt><dd class="refid">lov/2002-06-21-43</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om omdanning av statens jernbanetrafikkselskap (NSB BA) og statens postselskap (Posten Norge BA) til aksjeselskaper.<ul class="tocSubUl"><li>§ 1. Formål</li><li>§ 2. Omdanning av statens jernbanetrafikkselskap</li><li>§ 3. Omdanning av statens postselskap</li><li>§ 4. Omregistreringer</li><li>§ 5. Overføring av offentlige rettigheter mv.</li><li>§ 6. Overføring av eiendeler, forpliktelser mv.</li><li>§ 7. Fortrinnsrett til ny stilling i staten og ventelønn</li><li>§ 8. Ikrafttredelse</li><li>§ 9. Endringer i andre lover</li></ul></li></ul></dd></dl></header><main class="documentBody" data-lovdata-URL="LTI/lov/2002-06-21-43" id="dokument"><h1>Lov om omdanning av statens jernbanetrafikkselskap (NSB BA) og statens postselskap (Posten Norge BA) til aksjeselskaper.</h1><article class="defaultP" data-text-size="small">Følgende lover oppheves:<ul class="defaultList" data-text-size="small"><li data-li-identifier="1." data-name="1."><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov av 22. november 1996 nr. 65 om statens postselskap.</article></article></li><li data-li-identifier="2." data-name="2."><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov av 22. november 1996 nr. 66 om statens jernbanetrafikkselskap.</article></article></li></ul></article><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1." data-name="1."><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov av 13. august 1915 nr. 5 om domstolene (domstolloven).</article></article></li><li data-li-identifier="2." data-name="2."><article class="listArticle" data-text-size="small" id="punkt-4"><article class="legalP" id="punkt-4-ledd-1">Lov av 20. desember 1974 nr. 68 om vegfraktavtaler.</article></article></li><li data-li-identifier="3." data-name="3."><article class="listArticle" data-text-size="small" id="punkt-5"><article class="legalP" id="punkt-5-ledd-1">Lov av 4. juni 1976 nr. 63 om samferdsel.</article></article></li><li data-li-identifier="4." data-name="4."><article class="listArticle" data-text-size="small" id="punkt-6"><article class="legalP" id="punkt-6-ledd-1">Lov av 5. juni 1981 nr. 45 om tilsattes representasjon i offentlige virksomheters styrende organer m.v.</article></article></li><li data-li-identifier="5." data-name="5."><article class="listArticle" data-text-size="small" id="punkt-7"><article class="legalP" id="punkt-7-ledd-1">Lov av 8. juni 1984 nr. 58 om gjeldsforhandling og konkurs (konkursloven).</article></article></li><li data-li-identifier="6." data-name="6."><article class="listArticle" data-text-size="small" id="punkt-8"><article class="legalP" id="punkt-8-ledd-1">Lov av 10. juni 1988 nr. 40 om finansieringsvirksomhet og finansinstitusjoner.</article></article></li><li data-li-identifier="7." data-name="7."><article class="listArticle" data-text-size="small" id="punkt-9"><article class="legalP" id="punkt-9-ledd-1">Lov av 29. november 1996 nr. 73 om formidling av landsdekkende postsendinger (postloven).</article></article></li><li data-li-identifier="8." data-name="8."><article class="listArticle" data-text-size="small" id="punkt-10"><article class="legalP" id="punkt-10-ledd-1">Lov av 13. juni 1997 nr. 44 om aksjeselskaper (aksjeloven).</article></article></li><li data-li-identifier="9." data-name="9."><article class="listArticle" data-text-size="small" id="punkt-11"><article class="legalP" id="punkt-11-ledd-1">Lov av 13. juni 1997 nr. 45 om allmennaksjeselskaper (allmennaksjeloven).</article></article></li></ul></article><article class="legalArticle" data-lovdata-URL="LTI/lov/2002-06-21-43/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med loven er å regulere forholdet til lov 22. november 1996 nr. 66 om statens jernbanetrafikkselskap, lov 22. november 1996 nr. 65 om statens postselskap og visse overgangsspørsmål i forbindelse med omdanning av statens jernbanetrafikkselskap (NSB BA) og statens postselskap (Posten Norge BA) til aksjeselskaper.</article></article><article class="legalArticle" data-lovdata-URL="LTI/lov/2002-06-21-43/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Omdanning av statens jernbanetrafikkselskap</span></h2><article class="legalP" id="paragraf-2-ledd-1">NSB BA kan oppløses ved at selskapets eiendeler, rettigheter og forpliktelser som en helhet overføres til NSB AS som del av statens innskudd i selskapet mot at staten erverver aksjer i det nye aksjeselskapet. Lov om statens jernbanetrafikkselskap § 65 gjelder ikke ved oppløsning av NSB BA.</article><article class="legalP" id="paragraf-2-ledd-2">Alle eiendeler og rettigheter som tilhørte forvaltningsbedriften NSBs trafikkdel før denne ble omdannet til NSB BA omfattes av overføringen i første ledd. Dette gjelder uavhengig av om overskjøting og lignende er gjennomført på det tidspunkt NSB BA omdannes til aksjeselskap.</article><article class="legalP" id="paragraf-2-ledd-3">NSB AS overtar på samme måte alle forpliktelser som har sitt grunnlag i NSBs trafikkdel før denne ble omdannet til NSB BA.</article><article class="legalP" id="paragraf-2-ledd-4">Kongen avgjør i tvilstilfelle om en eiendel, rettighet eller forpliktelse var knyttet til forvaltningsbedriften NSBs trafikkdel ved omdanningen til NSB BA.</article></article><article class="legalArticle" data-lovdata-URL="LTI/lov/2002-06-21-43/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Omdanning av statens postselskap</span></h2><article class="legalP" id="paragraf-3-ledd-1">Posten Norge BA kan oppløses ved at selskapets eiendeler, rettigheter og forpliktelser som en helhet overføres til Posten Norge AS som del av statens innskudd i selskapet, mot at staten erverver aksjer i det nye aksjeselskapet. Lov om statens postselskap § 65 gjelder ikke ved oppløsning av Posten Norge BA.</article></article><article class="legalArticle" data-lovdata-URL="LTI/lov/2002-06-21-43/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Omregistreringer</span></h2><article class="legalP" id="paragraf-4-ledd-1">Omregistrering i grunnbok og andre registre i forbindelse med omdanningene skjer ved navneendring. Første punktum gjelder tilsvarende når NSB AS i forbindelse med omdanningen overfører eiendomsretten til fast eiendom med videre til heleid datterselskap.</article></article><article class="legalArticle" data-lovdata-URL="LTI/lov/2002-06-21-43/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Overføring av offentlige rettigheter mv.</span></h2><article class="legalP" id="paragraf-5-ledd-1">Offentlige rettigheter, tillatelser mv. som gjelder NSB BA og Posten Norge BA blir ved omdanningen overført til henholdsvis NSB AS og Posten Norge AS.</article></article><article class="legalArticle" data-lovdata-URL="LTI/lov/2002-06-21-43/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Overføring av eiendeler, forpliktelser mv.</span></h2><article class="legalP" id="paragraf-6-ledd-1">Overføringen av forpliktelser i henhold til § 2 og § 3 skjer med frigjørende virkning for NSB BA og Posten Norge BA. De overførte forpliktelsene kan heller ikke gjøres gjeldende mot staten. Fordringshavere og andre rettighetshavere kan ikke motsette seg overføring etter første ledd eller gjøre gjeldende at overføringene utgjør en bortfallsgrunn for rettsforholdet.</article><article class="legalP" id="paragraf-6-ledd-2">NSB AS og Posten Norge AS skal videreføre NSB BA og Posten Norge BAs skattemessige verdier og skatteposisjoner knyttet til de overførte eiendeler, rettigheter og forpliktelser. Omdanningene skal ikke utløse beskatning for de overdragende selskaper etter lov 26. mars 1999 nr. 14 om skatt av formue og inntekt.</article></article><article class="legalArticle" data-lovdata-URL="LTI/lov/2002-06-21-43/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Fortrinnsrett til ny stilling i staten og ventelønn</span></h2><article class="legalP" id="paragraf-7-ledd-1">Blir arbeidstaker i NSB AS eller Posten Norge AS sagt opp fordi:<ul class="defaultList"><li data-li-identifier="a)" data-name="a)"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">stillingen blir inndratt eller arbeidet er falt bort,</article></article></li><li data-li-identifier="b)" data-name="b)"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">vedkommende på grunn av sykdom er varig uskikket til forsvarlig å utføre sin tjeneste, eller</article></article></li><li data-li-identifier="c)" data-name="c)"><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">vedkommende ikke lenger har de kvalifikasjoner som er nødvendig eller foreskrevet for stillingen,</article></article></li></ul><p class="leddfortsettelse">og det ikke foreligger annen passende stilling i selskapet eller datterselskaper til selskapet, skal vedkommende så vidt mulig tilbys annet høvelig arbeid i staten. Rett til slik stilling har bare fast tilsatte arbeidstakere som har vært tilsatt sammenhengende i selskapet i minst to år eller midlertidig tilsatte med sammenhengende tjeneste i minst fire år. Ved beregning av tjenestetiden regnes også tilsetting i datterselskap til selskapet.</p></article><article class="legalP" id="paragraf-7-ledd-2">Fortrinnsretten gjelder bare når arbeidstaker har de nødvendige faglige og personlige egenskaper for stillingen. Kan manglende kvalifikasjoner rettes ved hensiktsmessig tilleggsutdanning, kan vedkommende tilsettes på vilkår av at tilleggsutdanningen tas innen en fastsatt frist.</article><article class="legalP" id="paragraf-7-ledd-3">Arbeidstaker som får varsel om oppsigelse, skal gjøres kjent med sine rettigheter etter loven. Det kan da samtidig pålegges vedkommende innen en fastsatt frist å melde fra om fortrinnsretten ønskes gjort gjeldende. Får arbeidstaker tilbud om ny, passende stilling i staten og det ikke er akseptert innen 14 dager, faller fortrinnsretten endelig bort.</article><article class="legalP" id="paragraf-7-ledd-4">Arbeidstaker som er sagt opp uten at det foreligger annet passende arbeid i selskapet eller datterselskap til selskapet, og det antas å være vanskelig å skaffe annet høvelig arbeid, kan gis ventelønn fra staten om det ikke foreligger krav på pensjon. Ventelønn skal fastsettes for høyst tre år om gangen. Ventelønn gis ikke til fast tilsatt arbeidstaker med mindre enn to års tilsettingstid, eller midlertidig tilsatt med mindre enn fire års tilsettingstid.</article><article class="legalP" id="paragraf-7-ledd-5">Reglene i denne paragrafen begrenser ikke arbeidstakers rettigheter til ny stilling i selskapene eller datterselskap etter lov 4. februar 1977 nr. 4 om arbeidervern og arbeidsmiljø §§ 13, 60 nr. 2 og 67.</article><article class="legalP" id="paragraf-7-ledd-6">Ved tvist om fortrinnsrett og ventelønn etter denne paragrafen får lov om arbeidervern og arbeidsmiljø § 67 nr. 6 tilsvarende anvendelse.</article><article class="legalP" id="paragraf-7-ledd-7">Bestemmelsene i denne paragrafen gjelder for arbeidstakere i NSB AS og Posten Norge AS. Dessuten gjelder bestemmelsene for arbeidstakere som pr. 1. juli 2001 var ansatt i NSB BA eller Posten Norge BA og som senere overføres til annet selskap i forbindelse med eventuelle utskillelser av deler av selskapenes virksomhet.</article><article class="legalP" id="paragraf-7-ledd-8">Forskriftene 18. juli 1997 nr. 803 og 18. juli 1997 nr. 804 om fortrinnsrett og ventelønn for ansatte i henholdsvis Norges Statsbaner BA og Posten Norge BA, fastsatt med hjemmel i lov om statens jernbanetrafikkselskap § 63 tredje og femte ledd og lov om statens postselskap § 63 tredje og femte ledd, gjelder også for fortrinnsrett og ventelønn etter bestemmelsen her.</article><article class="legalP" id="paragraf-7-ledd-9">Paragrafen her omfatter bare arbeidstaker som mottar oppsigelse før 1. januar 2005.</article></article><article class="legalArticle" data-lovdata-URL="LTI/lov/2002-06-21-43/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Loven trer i kraft straks, med unntak av § 9 som gjelder fra den tid Kongen bestemmer.</article></article><article class="legalArticle" data-lovdata-URL="LTI/lov/2002-06-21-43/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Endringer i andre lover</span></h2><article class="legalP" id="paragraf-9-ledd-1">Fra det tidspunkt som framgår av § 8 gjøres følgende endringer i andre lover:</article> <article class="defaultP" margin-top="true">1. Lov 22. november 1996 nr. 65 om statens postselskap oppheves.</article> <article class="defaultP" margin-top="true">2. Lov 22. november 1996 nr. 66 om statens jernbanetrafikkselskap oppheves.</article> <article class="defaultP" margin-top="true">3. I følgende bestemmelser skal betegnelsen «statens postselskap» endres til «Posten Norge AS»:<ul class="defaultList"><li data-li-identifier="-" data-name="-"><article class="listArticle" id="paragraf-9-ledd-1-punkt-1"><article class="legalP" id="paragraf-9-ledd-1-punkt-1-ledd-1">Lov 13. august 1915 nr. 5 om domstolene § 188</article></article></li><li data-li-identifier="-" data-name="-"><article class="listArticle" id="paragraf-9-ledd-1-punkt-2"><article class="legalP" id="paragraf-9-ledd-1-punkt-2-ledd-1">Lov 20. desember 1974 nr. 68 om vegfraktavtaler § 2 første ledd</article></article></li><li data-li-identifier="-" data-name="-"><article class="listArticle" id="paragraf-9-ledd-1-punkt-3"><article class="legalP" id="paragraf-9-ledd-1-punkt-3-ledd-1">Lov 4. juni 1976 nr. 63 om samferdsel § 8 annet ledd tredje punktum</article></article></li><li data-li-identifier="-" data-name="-"><article class="listArticle" id="paragraf-9-ledd-1-punkt-4"><article class="legalP" id="paragraf-9-ledd-1-punkt-4-ledd-1">Lov 8. juni 1984 nr. 58 om gjeldsforhandling og konkurs § 79 femte ledd</article></article></li><li data-li-identifier="-" data-name="-"><article class="listArticle" id="paragraf-9-ledd-1-punkt-5"><article class="legalP" id="paragraf-9-ledd-1-punkt-5-ledd-1">Lov 29. november 1996 nr. 73 om formidling av landsdekkende postsendinger (postloven) § 6 første ledd første punktum og § 14</article></article></li></ul></article> <article class="defaultP" margin-top="true">4. I lov 5. juni 1981 nr. 45 om tilsattes representasjon i offentlige virksomheters styrende organer mv. skal § 1 tredje ledd lyde:</article><article class="legalP" id="paragraf-9-ledd-2">Unntatt fra loven er:<ul class="defaultList"><li data-li-identifier="a." data-name="a."><article class="listArticle" id="paragraf-9-ledd-2-punkt-1"><article class="legalP" id="paragraf-9-ledd-2-punkt-1-ledd-1">virksomheter som er organisert etter lov om aksjeselskaper eller lov om allmennaksjeselskaper.</article></article></li><li data-li-identifier="b." data-name="b."><article class="listArticle" id="paragraf-9-ledd-2-punkt-2"><article class="legalP" id="paragraf-9-ledd-2-punkt-2-ledd-1">virksomheter som er organisert etter lov 30. august 1991 nr. 71 om statsforetak,</article></article></li><li data-li-identifier="c." data-name="c."><article class="listArticle" id="paragraf-9-ledd-2-punkt-3"><article class="legalP" id="paragraf-9-ledd-2-punkt-3-ledd-1">Norsk Tipping A/S og A/S Vinmonopolet,</article></article></li><li data-li-identifier="d." data-name="d."><article class="listArticle" id="paragraf-9-ledd-2-punkt-4"><article class="legalP" id="paragraf-9-ledd-2-punkt-4-ledd-1">Universiteter og høgskoler.</article></article></li></ul></article> <article class="defaultP" margin-top="true">5. I lov 8. juni 1984 nr. 58 om gjeldsforhandling og konkurs skal § 142 femte ledd lyde:</article><article class="legalP" id="paragraf-9-ledd-3">Med selskap i tredje og fjerde ledd menes aksjeselskap, allmennaksjeselskap, forretningsavdeling av utenlandsk selskap, næringsdrivende stiftelse, boligbyggelag, borettslag, selskap som har til formål å fremme medlemmenes forbruksmessige interesser (samvirkelag), gjensidig forsikringsselskap og statsforetak.</article> <article class="defaultP" margin-top="true">6. I lov 10. juni 1988 nr. 40 om finansieringsvirksomhet og finansinstitusjoner skal § 2-1 annet ledd nr. 2 lyde:<ul class="defaultList"><li data-li-identifier="2." data-name="2."><article class="listArticle" id="paragraf-9-ledd-3-punkt-1"><article class="legalP" id="paragraf-9-ledd-3-punkt-1-ledd-1">Posten Norge AS når det etter avtale som nevnt i lov 21. juni 2002 nr. 44 om tilbud av grunnleggende banktjenester gjennom Posten Norge AS' ekspedisjonsnett utfører tjenester for finansinstitusjon.</article></article></li></ul></article> <article class="defaultP" margin-top="true">7. I lov 13. juni 1997 nr. 44 om aksjeselskaper skal § 8-7 fjerde ledd lyde:</article><article class="numberedLegalP" data-numerator="4" id="paragraf-9-nummer-1">(4) Tredje ledd nr 2 gjelder tilsvarende når et boligbyggelag har bestemmende innflytelse som nevnt i § 1-3 i selskapet.</article> <article class="defaultP" margin-top="true">8. I lov 13. juni 1997 nr. 45 om allmennaksjeselskaper skal § 8-7 fjerde ledd lyde:</article><article class="numberedLegalP" data-numerator="4" id="paragraf-9-nummer-2">(4) Tredje ledd nr 2 gjelder tilsvarende når et boligbyggelag har bestemmende innflytelse som nevnt i § 1-3 i selskapet.</article></article></main></body></html>