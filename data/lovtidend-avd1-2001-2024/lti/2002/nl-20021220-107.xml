<!DOCTYPE html><html lang="no"><head><title>Lov om endringer i politiloven og straffeloven (fiktiv identitet).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2002-12-20-107</dd><dt class="dokid">DokumentID</dt><dd class="dokid">LTI/lov/2002-12-20-107</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 18</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1995-08-04-53</li><li>lov/1902-05-22-10</li></ul></dd><dt class="dateOfPublication">Kunngjort</dt><dd class="dateOfPublication">2002-12-20</dd><dt class="journalNumber">Journalnummer</dt><dd class="journalNumber">2002-1261</dd><dt class="titleShort">Korttittel</dt><dd class="titleShort">Endringslov til politiloven og straffeloven</dd><dt class="title">Tittel</dt><dd class="title">Lov om endringer i politiloven og straffeloven (fiktiv identitet).</dd><dt class="miscInformation">Annet om dokumentet</dt><dd class="miscInformation">Ot.prp.nr.117 (2001–2002), Innst.O.nr.36 (2002–2003) og Besl.O.nr.41 (2002–2003). Odels- og lagtingsvedtak hhv. 9. og 12. desember 2002. Fremmet av Justis- og politidepartementet.</dd><dt class="refid">RefID</dt><dd class="refid">lov/2002-12-20-107</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i politiloven og straffeloven (fiktiv identitet).<ul class="tocSubUl"><li>I<ul class="tocSubUl"><li>§ 14 a. Tillatelsen</li><li>§ 14 b. Saksbehandling og kompetanse</li><li>§ 14 c. Søkerens informasjonsplikt</li><li>§ 14 d. Adgang til å innhente opplysninger</li><li>§ 14 e. Fastsettelse og registrering av fingerte personopplysninger</li><li>§ 14 f. Virkningene av tillatelse til å benytte fingerte personopplysninger</li><li>§ 14 g. Bistand</li><li>§ 14 h. Varighet og opphør</li><li>§ 14 i. Forskriftshjemmel</li></ul></li><li>II</li><li>III</li></ul></li></ul></dd></dl></header><main class="documentBody" data-lovdata-URL="LTI/lov/2002-12-20-107" id="dokument"><h1>Lov om endringer i politiloven og straffeloven (fiktiv identitet).</h1><section class="section" data-name="kapI" id="kapittel-1" data-lovdata-URL="LTI/lov/2002-12-20-107/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I politiloven 4. august 1995 nr. 53 gjøres følgende endringer:</article> <article class="defaultP" margin-top="true">Nytt kapittel II a skal lyde:</article> <article class="defaultP" margin-top="true"><i>Kapittel II a – regler om fiktiv identitet</i></article><article class="futureLegalArticle" data-name="§14a" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 14 a</span>. <span class="legalArticleTitle">Tillatelsen</span></span><article class="legalP" id="kapittel-1-foreslåttparagraf-1-ledd-1">En person som er registrert i folkeregisteret, og som står i fare for å bli utsatt for alvorlig kriminalitet rettet mot liv, helse eller frihet, kan gis tillatelse til å benytte andre personopplysninger om seg selv enn de virkelige (fingerte personopplysninger).</article><article class="legalP" id="kapittel-1-foreslåttparagraf-1-ledd-2">Tillatelse til å benytte fingerte personopplysninger kan bare gis dersom andre tiltak ikke kan gi tilstrekkelig vern.</article><article class="legalP" id="kapittel-1-foreslåttparagraf-1-ledd-3">Tillatelse til å benytte fingerte personopplysninger kan også gis til andre personer som bor i samme husstand som en person som gis tillatelse til å benytte fingerte personopplysninger.</article><article class="legalP" id="kapittel-1-foreslåttparagraf-1-ledd-4">I tillatelsen kan det settes vilkår dersom dette er nødvendig for å begrense ulemper som bruken av fiktive personopplysninger kan medføre for andre.</article></article><article class="futureLegalArticle" data-name="§14b" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 14 b</span>. <span class="legalArticleTitle">Saksbehandling og kompetanse</span></span><article class="legalP" id="kapittel-1-foreslåttparagraf-2-ledd-1">Politidirektoratet avgjør om en person skal gis tillatelse til å benytte fingerte personopplysninger.</article><article class="legalP" id="kapittel-1-foreslåttparagraf-2-ledd-2">Politidirektoratet skal bistå søkeren med å innhente og tilrettelegge informasjon mv. som kan ha betydning for vurderingen av søknaden.</article><article class="legalP" id="kapittel-1-foreslåttparagraf-2-ledd-3">Politidirektoratets avgjørelse kan påklages til Justisdepartementet.</article></article><article class="futureLegalArticle" data-name="§14c" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 14 c</span>. <span class="legalArticleTitle">Søkerens informasjonsplikt</span></span><article class="legalP" id="kapittel-1-foreslåttparagraf-3-ledd-1">Søkeren skal gi opplysninger om alle rettsforhold som vil bli berørt av tillatelsen. Søkeren skal ved behov også på annen måte bistå Politidirektoratet under forberedelse av saken og så lenge tillatelsen gjelder.</article></article><article class="futureLegalArticle" data-name="§14d" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 14 d</span>. <span class="legalArticleTitle">Adgang til å innhente opplysninger</span></span><article class="legalP" id="kapittel-1-foreslåttparagraf-4-ledd-1">Politidirektoratet kan, i saker som behandles etter dette kapitlet, uten hinder av taushetsplikt, kreve utlevert fra andre offentlige myndigheter de opplysninger som anses nødvendige.</article></article><article class="futureLegalArticle" data-name="§14e" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 14 e</span>. <span class="legalArticleTitle">Fastsettelse og registrering av fingerte personopplysninger</span></span><article class="legalP" id="kapittel-1-foreslåttparagraf-5-ledd-1">Når det er gitt tillatelse til bruk av fingerte personopplysninger, skal Politidirektoratet umiddelbart fastsette hvilke fingerte personopplysninger som skal benyttes. De fingerte personopplysningene utarbeides i samråd med søkeren.</article><article class="legalP" id="kapittel-1-foreslåttparagraf-5-ledd-2">Politidirektoratet skal straks underrette folkeregistermyndighetene, og påse at de fingerte personopplysningene blir registrert og at de reelle personopplysningene blir avregistrert.</article></article><article class="futureLegalArticle" data-name="§14f" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 14 f</span>. <span class="legalArticleTitle">Virkningene av tillatelse til å benytte fingerte personopplysninger</span></span><article class="legalP" id="kapittel-1-foreslåttparagraf-6-ledd-1">Den som har fått tillatelse til å benytte fingerte personopplysninger, kan benytte disse overfor offentlige og private rettssubjekter. Tillatelsen har ingen andre rettsvirkninger.</article></article><article class="futureLegalArticle" data-name="§14g" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 14 g</span>. <span class="legalArticleTitle">Bistand</span></span><article class="legalP" id="kapittel-1-foreslåttparagraf-7-ledd-1">Politidirektoratet skal bistå den som har fått tillatelse til å benytte fingerte personopplysninger ved kontakt med offentlige myndigheter eller private rettssubjekter.</article><article class="legalP" id="kapittel-1-foreslåttparagraf-7-ledd-2">Direktoratet skal også bistå offentlige myndigheter eller private rettssubjekter, som har et rettmessig behov for å komme i kontakt med den som har fått tillatelse til å benytte fingerte personopplysninger, med å formidle slik kontakt.</article><article class="legalP" id="kapittel-1-foreslåttparagraf-7-ledd-3">Direktoratet skal videre gi veiledning og for øvrig bistå i den grad det anses rimelig.</article></article><article class="futureLegalArticle" data-name="§14h" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 14 h</span>. <span class="legalArticleTitle">Varighet og opphør</span></span><article class="legalP" id="kapittel-1-foreslåttparagraf-8-ledd-1">Tillatelsen til å benytte fingerte personopplysninger kan gis for et bestemt tidsrom eller uten tidsbegrensning.</article><article class="legalP" id="kapittel-1-foreslåttparagraf-8-ledd-2">Hvis det fortsatt foreligger et behov for å benytte fingerte personopplysninger når tillatelsen utløper, kan Politidirektoratet beslutte at tillatelsen skal forlenges.</article><article class="legalP" id="kapittel-1-foreslåttparagraf-8-ledd-3">Dersom den som har fått tillatelse til å benytte fingerte personopplysninger skriftlig ber om at tillatelsen skal opphøre, skal Politidirektoratet treffe vedtak om dette.</article><article class="legalP" id="kapittel-1-foreslåttparagraf-8-ledd-4">Politidirektoratet kan, dersom vilkårene i § 1 åpenbart ikke lenger er oppfylt, tilbakekalle tillatelsen. Det samme gjelder dersom det foreligger vesentlige brudd på vilkårene i tillatelsen eller annet vesentlig misbruk av tillatelsen.</article><article class="legalP" id="kapittel-1-foreslåttparagraf-8-ledd-5">Når retten til å benytte fingerte personopplysninger opphører, skal Politidirektoratet underrette folkeregistermyndighetene som avregistrerer de fingerte personopplysningene og reaktiviserer og ajourfører de reelle personopplysningene.</article></article><article class="futureLegalArticle" data-name="§14i" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 14 i</span>. <span class="legalArticleTitle">Forskriftshjemmel</span></span><article class="legalP" id="kapittel-1-foreslåttparagraf-9-ledd-1">Kongen kan gi nærmere bestemmelser om utfylling og gjennomføring av bestemmelsene i dette kapitlet.</article></article> <article class="defaultP" margin-top="true">§ 24 annet ledd skal lyde:</article><article class="legalP" id="kapittel-1-ledd-2">Taushetsplikten gjelder også opplysninger om politiets operative virksomhet og organiseringen av den, samt opplysninger som det ut fra spanings- og etterretningsvirksomheten er nødvendig å holde hemmelig. Taushetsplikten gjelder for enhver som utfører tjeneste eller arbeid for politiet. Politiet kan pålegge personer, private institusjoner og andre offentlige organer taushetsplikt som nevnt i første punktum når det innhentes opplysninger med hjemmel i § 14 d eller dersom reell identitet til en person som benytter fiktive personopplysninger er eller vil bli avslørt.</article></section><section class="section" data-name="kapII" id="kapittel-2" data-lovdata-URL="LTI/lov/2002-12-20-107/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I straffeloven 22. mai 1902 nr. 10 gjøres følgende endring:</article> <article class="defaultP" margin-top="true">§ 132 b skal lyde:</article><article class="legalP" id="kapittel-2-ledd-2">Den som handler i strid med pålegg om taushet fastsatt i medhold av straffeprosessloven §§ 200 a, 208 a, 210 a, jf 208 a eller 210 c eller politiloven § 24 annet ledd, straffes med bøter eller med fengsel inntil 2 år.</article></section><section class="section" data-name="kapIII" id="kapittel-3" data-lovdata-URL="LTI/lov/2002-12-20-107/KAPITTEL_3"><h2 data-text-align="center">III</h2><article class="centeredP" data-text-align="center"><i>Ikrafttredelse</i></article><article class="legalP" id="kapittel-3-ledd-1">Loven trer i kraft fra det tidspunkt Kongen bestemmer.</article></section></main></body></html>