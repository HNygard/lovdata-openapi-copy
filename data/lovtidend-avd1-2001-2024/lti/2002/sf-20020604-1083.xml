<!DOCTYPE html><html lang="no"><head><title>Forskrift om endring i forskrift om tilleggskrav for manøvrering, styringsdyktighet, utrustning og operasjon av hurtiggående passasjerfartøy under 24 meter i innenriks fart.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-06-04-1083</dd><dt class="dokid">DokumentID</dt><dd class="dokid">LTI/forskrift/2002-06-04-1083</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 13</dd><dt class="dateInForce">I kraft fra</dt><dd class="dateInForce">2002-06-04</dd><dt class="changesToDocuments">Endrer</dt><dd class="changesToDocuments"><ul><li>forskrift/2000-12-22-1574</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1903-06-09-7/§1</li><li>lov/1903-06-09-7/§11</li><li>lov/1903-06-09-7/§35</li><li>lov/1903-06-09-7/§41</li><li>lov/1903-06-09-7/§41a</li><li>lov/1903-06-09-7/§42</li><li>lov/1903-06-09-7/§54a</li><li>lov/1903-06-09-7/§94</li><li>lov/1903-06-09-7/§96</li><li>lov/1903-06-09-7/§97</li><li>lov/1903-06-09-7/§100</li><li>lov/1903-06-09-7/§106</li><li>forskrift/1962-10-12-5</li><li>forskrift/1963-04-05-9</li><li>forskrift/1978-12-01-1</li><li>forskrift/1979-01-15-1</li></ul></dd><dt class="dateOfPublication">Kunngjort</dt><dd class="dateOfPublication">2002-10-11</dd><dt class="lastupdated">Rettet</dt><dd class="lastupdated">2002-12-16 (§ 12 og § 14 – rettelser i leddinndelingen)</dd><dt class="journalNumber">Journalnummer</dt><dd class="journalNumber">2002-0523</dd><dt class="titleShort">Korttittel</dt><dd class="titleShort">Endr. i forskrift om manøvrering mv, innenriks</dd><dt class="title">Tittel</dt><dd class="title">Forskrift om endring i forskrift om tilleggskrav for manøvrering, styringsdyktighet, utrustning og operasjon av hurtiggående passasjerfartøy under 24 meter i innenriks fart.</dd><dt class="miscInformation">Annet om dokumentet</dt><dd class="miscInformation">Fastsatt av Sjøfartsdirektoratet 4. juni 2002 med hjemmel i lov av 9. juni 1903 nr. 7 om Statskontrol med Skibes Sjødygtighed m.v. § 1, § 11, § 35, § 41, § 41a, § 42, § 54a, § 94, § 96, § 97, § 100 og § 106, jf. kgl.res. av 12. oktober 1962 nr. 5, kgl.res. av 5. april 1963 nr. 9 og kgl.res. av 1. desember 1978 nr. 1 og delegeringsvedtak av 15. januar 1979 nr. 1. Jf. EØS-avtalen vedlegg XIII nr. 56f (direktiv 98/18/EF) og vedlegg II kap. XIX nr. 1 (direktiv 98/34/EF).</dd><dt class="refid">RefID</dt><dd class="refid">forskrift/2002-06-04-1083</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om tilleggskrav for manøvrering, styringsdyktighet, utrustning og operasjon av hurtiggående passasjerfartøy under 24 meter i innenriks fart.<ul class="tocSubUl"><li>I<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Rederens og førerens plikter</li><li>§ 4. Fravik</li><li>§ 5. Konvensjoner</li><li>§ 6. Resolusjoner</li><li>§ 7. Godkjenning av utstyr</li><li>§ 8. Tegninger og annen dokumentasjon</li><li>§ 9. Opplysninger om styringsdyktighet og manøvreringsdyktighet</li><li>§ 10. Opplysninger om operasjonsbegrensninger</li><li>§ 11. Utprøving for verifikasjon av operasjonsbegrensninger</li><li>§ 12. Dokumentasjon av erfaringer fra drift for eksisterende fartøy</li><li>§ 13. Operasjonskrav</li><li>§ 14. Innskipningsarrangement og stuing av redningsfarkoster</li><li>§ 15. Nødbelysning i passasjerinnredningen</li><li>§ 16. Megafon</li><li>§ 17. Straff</li><li>§ 18. Ikrafttredelse</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2002-06-04-1083" id="dokument"><h1>Forskrift om endring i forskrift om tilleggskrav for manøvrering, styringsdyktighet, utrustning og operasjon av hurtiggående passasjerfartøy under 24 meter i innenriks fart.</h1><section class="section" data-name="kapI" id="kapittel-1" data-lovdata-URL="LTI/forskrift/2002-06-04-1083/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 22. desember 2000 nr. 1574 om tilleggskrav for manøvrering, styringsdyktighet, utrustning og operasjon av hurtiggående passasjerfartøy under 24 meter i innenriks fart er det foretatt endringer. Endringene er ikke materielle, men gjelder forskriftens struktur og språk. Forskriften lyder i sin helhet etter dette:</article><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></span><article class="legalP" id="kapittel-1-foreslåttparagraf-1-ledd-1">Denne forskriften gjelder for nye og eksisterende hurtiggående passasjerfartøy med lengde (L) på mindre enn 24 m i innenriks fart, når fartøyet etter sitt sertifikat kan føre mer enn 12 passasjerer og kan oppnå en hastighet på 20 knop eller mer.</article><article class="legalP" id="kapittel-1-foreslåttparagraf-1-ledd-2">Når denne forskriften inneholder bestemmelser av samme eller tilsvarende art som i andre forskrifter som er fastsatt med hjemmel i sjødyktighetsloven, gjelder bestemmelsene i forskriften her.</article></article><article class="futureLegalArticle" data-name="§2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></span><article class="legalP" id="kapittel-1-foreslåttparagraf-2-ledd-1">I denne forskrift betyr:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1"><i>Administrasjon:</i> Uttrykket «administrasjon» i koden skal forstås som Sjøfartsdirektoratet.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1"><i>Eksisterende fartøy:</i> Fartøy som ikke er et nytt fartøy.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-2-ledd-1-punkt-3"><article class="legalP" id="kapittel-1-foreslåttparagraf-2-ledd-1-punkt-3-ledd-1"><i>Godkjent, typegodkjent og akseptert:</i> <ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-2-ledd-1-punkt-3-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-3-ledd-1-punkt-1-ledd-1">For utstyr som omfattes av skipsutstyrsforskriften: Typegodkjent av teknisk kontrollorgan og merket i henhold til nevnte forskrift.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-2-ledd-1-punkt-3-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-3-ledd-1-punkt-2-ledd-1">For annet utstyr: <ul class="defaultList"><li data-li-identifier="2.1" data-name="2.1"><article class="listArticle" id="kapittel-1-foreslåttparagraf-2-ledd-1-punkt-3-ledd-1-punkt-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-3-ledd-1-punkt-2-ledd-1-punkt-1-ledd-1">Godkjent: Et enkelt utstyr godkjent av Sjøfartsdirektoratet, med unntak av radioutstyr som godkjennes av Post- og teletilsynet.</article></article></li><li data-li-identifier="2.2" data-name="2.2"><article class="listArticle" id="kapittel-1-foreslåttparagraf-2-ledd-1-punkt-3-ledd-1-punkt-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-3-ledd-1-punkt-2-ledd-1-punkt-2-ledd-1">Typegodkjent: Prototype godkjent av Sjøfartsdirektoratet med eller uten stikkprøvekontroll av serieproduksjon.</article></article></li><li data-li-identifier="2.3" data-name="2.3"><article class="listArticle" id="kapittel-1-foreslåttparagraf-2-ledd-1-punkt-3-ledd-1-punkt-2-ledd-1-punkt-3"><article class="legalP" id="kapittel-1-foreslåttparagraf-2-ledd-1-punkt-3-ledd-1-punkt-2-ledd-1-punkt-3-ledd-1">Akseptert: Utstyr akseptert av Sjøfartsdirektoratet på bakgrunn av at det er godkjent eller typegodkjent av anerkjent klasseinstitusjon, annen offentlig eller privat institusjon eller administrasjon i et land som har ratifisert Sjøsikkerhetskonvensjonen.</article></article></li></ul></article></article></li></ul></article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-2-ledd-1-punkt-4"><article class="legalP" id="kapittel-1-foreslåttparagraf-2-ledd-1-punkt-4-ledd-1"><i>Hurtiggående fartøy:</i> Som definert i De internasjonale sikkerhetsregler for hurtiggående fartøy, resolusjon MSC.36(63), vedtatt 20. mai 1994.</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-2-ledd-1-punkt-5"><article class="legalP" id="kapittel-1-foreslåttparagraf-2-ledd-1-punkt-5-ledd-1"><i>1994-koden for hurtiggående fartøy:</i> (1994 High Speed Craft (HSC) Code): De internasjonale sikkerhetsregler for hurtiggående fartøy, vedtatt ved resolusjon MSC.36(63) med senere endringer.</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-2-ledd-1-punkt-6"><article class="legalP" id="kapittel-1-foreslåttparagraf-2-ledd-1-punkt-6-ledd-1"><i>Nytt fartøy:</i> Skip hvor kjølen strekkes, eller som er på et liknende byggetrinn på eller etter den dag denne forskrift trer i kraft.</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-2-ledd-1-punkt-7"><article class="legalP" id="kapittel-1-foreslåttparagraf-2-ledd-1-punkt-7-ledd-1"><i>Passasjerskip:</i> Skip som skal ha sertifikat i henhold til bestemmelsene i åttende kapittel i lov av 9. juni 1903 nr. 7 om Statskontrol med Skibes Sjødygtighed m.v.</article></article></li><li data-li-identifier="h)" data-name="h)"><article class="listArticle" id="kapittel-1-foreslåttparagraf-2-ledd-1-punkt-8"><article class="legalP" id="kapittel-1-foreslåttparagraf-2-ledd-1-punkt-8-ledd-1"><i>Sjødyktighetsloven:</i> Lov av 9. juni 1903 nr. 7 om Statskontrol med Skibes Sjødygtighed m.v.</article></article></li><li data-li-identifier="i)" data-name="i)"><article class="listArticle" id="kapittel-1-foreslåttparagraf-2-ledd-1-punkt-9"><article class="legalP" id="kapittel-1-foreslåttparagraf-2-ledd-1-punkt-9-ledd-1"><i>Sjøsikkerhetskonvensjonen (SOLAS):</i> Den internasjonale konvensjon av 1974 om sikkerhet for menneskeliv til sjøs, med senere endringer.</article></article></li></ul></article><article class="legalP" id="kapittel-1-foreslåttparagraf-2-ledd-2">For øvrig gjelder de definisjoner som er inntatt i Sjøsikkerhetskonvensjonens kapittel X og koden for hurtiggående fartøy.</article></article><article class="futureLegalArticle" data-name="§3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Rederens og førerens plikter</span></span><article class="legalP" id="kapittel-1-foreslåttparagraf-3-ledd-1">Reder og fører skal sørge for at bestemmelsene i denne forskrift blir fulgt.</article></article><article class="futureLegalArticle" data-name="§4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Fravik</span></span><article class="legalP" id="kapittel-1-foreslåttparagraf-4-ledd-1">I enkelttilfeller kan Sjøfartsdirektoratet etter skriftlig søknad fravike forskriftens krav. Spesielle grunner må gjøre fraviket nødvendig og fraviket må være sikkerhetsmessig forsvarlig. Fravik må ikke være i strid med internasjonal overenskomst Norge har sluttet seg til.</article></article><article class="futureLegalArticle" data-name="§5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Konvensjoner</span></span><article class="legalP" id="kapittel-1-foreslåttparagraf-5-ledd-1">Kapittel 17 og 18 i koden for hurtiggående fartøy, jf. Sjøsikkerhetskonvensjonens kapittel X, skal følges med de unntak, tillegg og spesielle krav som følger av denne forskrift.</article></article><article class="futureLegalArticle" data-name="§6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Resolusjoner</span></span><article class="legalP" id="kapittel-1-foreslåttparagraf-6-ledd-1">Kravene i IMO Assembly resolusjoner skal følges slik det framgår av kapittel 17 og 18 i koden for hurtiggående fartøy og de enkelte paragrafer i denne forskriften.</article></article><article class="futureLegalArticle" data-name="§7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 7</span>. <span class="legalArticleTitle">Godkjenning av utstyr</span></span><article class="legalP" id="kapittel-1-foreslåttparagraf-7-ledd-1">Utstyr som kreves etter bestemmelsene i forskriften her og i koden for hurtiggående fartøy, skal være godkjent, typegodkjent eller akseptert.</article><article class="legalP" id="kapittel-1-foreslåttparagraf-7-ledd-2">Utstyr om bord og som er oppført i vedlegg A.1 til direktiv 98/85/EF<sup class="footnotereference" data-footnotereferencevalue="1" data-unique-footnote-counter="1">1</sup> og som oppfyller kravene i direktivet, anses å være i samsvar med kravene i forskriften her, uansett om det etter første ledd og i andre relevante forskrifter kreves at utstyret skal være godkjent, typegodkjent eller akseptert. For redningsvester som skal ha termisk beskyttelse, jf. forskrift av 15. september 1992 nr. 700 om redningsredskaper m.m. på passasjer- og lasteskip, må de termiske egenskapene (IMO MSC/Circ. 922) dokumenteres i henhold til første ledd.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. forskrift av 29. desember 1998 nr. 1455 om skipsutstyr (skipsutstyrforskriften) vedlegg A.</article></footer></article><article class="futureLegalArticle" data-name="§8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 8</span>. <span class="legalArticleTitle">Tegninger og annen dokumentasjon</span></span><article class="legalP" id="kapittel-1-foreslåttparagraf-8-ledd-1">Hvor ikke annet er bestemt, skal tegninger og annen dokumentasjon som er nødvendig for å verifisere at forskriftens krav er tilfredsstilt, innsendes til Sjøfartsdirektoratet. Dokumentasjonen sendes gjennom Sjøfartsdirektoratets stasjon når fartøyet skal bygges eller ombygges i Norge, eller til den Sjøfartsdirektoratet har bemyndiget.</article><article class="legalP" id="kapittel-1-foreslåttparagraf-8-ledd-2">For fartøy som bygges eller ombygges i utlandet eller innkjøpes fra utlandet, skal tegninger og annen dokumentasjon sendes via rederiet til Sjøfartsdirektoratets hovedkontor, med mindre annet er bestemt.</article><article class="legalP" id="kapittel-1-foreslåttparagraf-8-ledd-3">Hvor det ikke er gitt konkrete tidsfrister for innsendelse av dokumentasjon, må tegninger og annen dokumentasjon innsendes tidligst mulig, slik at det gis tilstrekkelig tid til behandling av dokumentasjonsunderlaget.</article><article class="legalP" id="kapittel-1-foreslåttparagraf-8-ledd-4">For hurtiggående fartøy med nye og spesielle konstruksjonsløsninger eller særskilte operasjonelle forhold, kan Sjøfartsdirektoratet kreve at det utarbeides risikoanalyser eller annen dokumentasjon.</article></article><article class="futureLegalArticle" data-name="§9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 9</span>. <span class="legalArticleTitle">Opplysninger om styringsdyktighet og manøvreringsdyktighet</span></span><article class="legalP" id="kapittel-1-foreslåttparagraf-9-ledd-1">Opplysningene om styringsdyktighet og manøvreringsdyktighet som skal finnes i operasjonshåndboken, jf. kodens kapittel 17 nr. 17.2, skal omfatte det som er spesifisert i 17.2 med følgende presisering og tillegg.</article><article class="legalP" id="kapittel-1-foreslåttparagraf-9-ledd-2">Kravet til opplysninger vedrørende egenskaper som nevnt i kodens kapittel 17 nr. 17.5 er begrenset til de egenskaper i nr. 17.5 som er relevante i forhold til sikkerheten for det aktuelle fartøyet. Dessuten skal opplysninger vedrørende sikre maksimumshastigheter, i samsvar med kodens kapittel 17 nr. 17.9, finnes i operasjonshåndboken.</article></article><article class="futureLegalArticle" data-name="§10" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 10</span>. <span class="legalArticleTitle">Opplysninger om operasjonsbegrensninger</span></span><article class="legalP" id="kapittel-1-foreslåttparagraf-10-ledd-1">Opplysningene om operasjonsbegrensninger som skal finnes i operasjonshåndboken, skal omfatte egenskapene angitt i § 9, § 11 og § 12. Reder skal sørge for at disse begrensinger er kjent av alle offiserene om bord.</article></article><article class="futureLegalArticle" data-name="§11" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 11</span>. <span class="legalArticleTitle">Utprøving for verifikasjon av operasjonsbegrensninger</span></span><article class="legalP" id="kapittel-1-foreslåttparagraf-11-ledd-1">Istedenfor kodens kapittel 17 nr. 17.5.4.1 gjelder følgende:</article><article class="legalP" id="kapittel-1-foreslåttparagraf-11-ledd-2">Det skal foretas utprøving i operasjonsområdet for å verifisere operasjonsbegrensninger. Utprøving skal skje i henhold til plan avtalt mellom rederi, verksted og Sjøfartsdirektoratet.</article><article class="legalP" id="kapittel-1-foreslåttparagraf-11-ledd-3">Ved verifisering av operasjonsbegrensninger skal man spesielt være oppmerksom på følgende aspekter under normal operasjon og etter feil:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-11-ledd-3-punkt-1"><article class="legalP" id="kapittel-1-foreslåttparagraf-11-ledd-3-punkt-1-ledd-1">giring,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-11-ledd-3-punkt-2"><article class="legalP" id="kapittel-1-foreslåttparagraf-11-ledd-3-punkt-2-ledd-1">svinging,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-11-ledd-3-punkt-3"><article class="legalP" id="kapittel-1-foreslåttparagraf-11-ledd-3-punkt-3-ledd-1">styreegenskaper,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-11-ledd-3-punkt-4"><article class="legalP" id="kapittel-1-foreslåttparagraf-11-ledd-3-punkt-4-ledd-1">stopping i normale situasjoner og nødsituasjoner,</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-11-ledd-3-punkt-5"><article class="legalP" id="kapittel-1-foreslåttparagraf-11-ledd-3-punkt-5-ledd-1">stabilitet i ikke-deplasementmodus om tre akser og i hiv,</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-11-ledd-3-punkt-6"><article class="legalP" id="kapittel-1-foreslåttparagraf-11-ledd-3-punkt-6-ledd-1">trim,</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-11-ledd-3-punkt-7"><article class="legalP" id="kapittel-1-foreslåttparagraf-11-ledd-3-punkt-7-ledd-1">rull,</article></article></li><li data-li-identifier="h)" data-name="h)"><article class="listArticle" id="kapittel-1-foreslåttparagraf-11-ledd-3-punkt-8"><article class="legalP" id="kapittel-1-foreslåttparagraf-11-ledd-3-punkt-8-ledd-1">nedpløying og</article></article></li><li data-li-identifier="i)" data-name="i)"><article class="listArticle" id="kapittel-1-foreslåttparagraf-11-ledd-3-punkt-9"><article class="legalP" id="kapittel-1-foreslåttparagraf-11-ledd-3-punkt-9-ledd-1">løftekraftbegrensninger.</article></article></li></ul></article></article><article class="futureLegalArticle" data-name="§12" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 12</span>. <span class="legalArticleTitle">Dokumentasjon av erfaringer fra drift for eksisterende fartøy</span></span><article class="legalP" id="kapittel-1-foreslåttparagraf-12-ledd-1">Eksisterende hurtiggående fartøy kan unntas fra å gjennomføre feilmodus- og feileffektanalyse (FMEA) etter kodens kapittel 17 nr. 17.4 og vedlegg 4. Operasjonsbegrensninger skal da dokumenteres på basis av erfaringer fra tidligere drift, så som erfarte tekniske feileffekter og sjøegenskaper.</article><article class="legalP" id="kapittel-1-foreslåttparagraf-12-ledd-2">Dersom det kan finnes viktige utstyrsfeil en til nå ikke har opplevd med fartøyet, kan det bli nødvendig å utføre verifikasjonstest etter kodens vedlegg 8 hvor disse mulige feilfunksjonene legges inn.</article><article class="legalP" id="kapittel-1-foreslåttparagraf-12-ledd-3">Det må tas inn i operasjonshåndboken beskrivelse av de erfarte og eventuelt uttestede effektene, og av de nødvendige operasjonelle tiltak.</article><article class="changesToParent">Endret ved rettelse 16. desember 2002. Se Norsk Lovtidend 17/2002.</article></article><article class="futureLegalArticle" data-name="§13" id="kapittel-1-foreslåttparagraf-13"><span class="futureLegalArticleHeader"><span class="legalArticleValue">§ 13</span>. <span class="legalArticleTitle">Operasjonskrav</span></span><article class="legalP" id="kapittel-1-foreslåttparagraf-13-ledd-1">Kravene til at fartøyene skal være utstyrt med forskjellige typer tekniske håndbøker, jf. kodens kapittel 18 nr. 18.2, gjelder med følgende presiseringer:</article><article class="legalP" id="kapittel-1-foreslåttparagraf-13-ledd-2">De tekniske håndbøkene kan hvis ønskelig begrenses til en operasjonshåndbok og en farvannsmanual.</article><article class="legalP" id="kapittel-1-foreslåttparagraf-13-ledd-3">Operasjonshåndbokens innhold skal da tilsvare innholdet i kodens operasjonshåndbok, opplæringshåndbok og vedlikeholds- og servicehåndbok.</article><article class="legalP" id="kapittel-1-foreslåttparagraf-13-ledd-4">Bestemmelsen i kodens kapittel 18 nr. 18.1.3.6 annen setning, med krav til to offiserer på vakt når fartøyet er underveis, gjelder ikke for hurtiggående passasjerfartøy, med mindre to offiserer kreves i de til enhver tid gjeldende bestemmelser om bemanning av norske skip. På hurtiggående fartøy med to eller flere besetningsmedlemmer hvor bare en av dem er navigasjonsoffiser, skal det så langt som praktisk mulig, lages et arrangement på broen som gjør at en av de andre besetningsmedlemmene også har muligheten for å bidra til at sikker navigasjon finner sted.</article><article class="legalP" id="kapittel-1-foreslåttparagraf-13-ledd-5">For de hurtiggående passasjerfartøyene som omfattes av denne forskriften, utstedes ikke operasjonstillatelse og sikkerhetssertifikat. Operasjonsbegrensninger inntas i fartøyenes passasjersertifikat.</article></article><article class="futureLegalArticle" data-name="§14" id="kapittel-1-foreslåttparagraf-14"><span class="futureLegalArticleHeader"><span class="legalArticleValue">§ 14</span>. <span class="legalArticleTitle">Innskipningsarrangement og stuing av redningsfarkoster</span></span><article class="legalP" id="kapittel-1-foreslåttparagraf-14-ledd-1">Nye og eksisterende hurtiggående passasjerfartøy skal oppfylle kravene om stuing av redningsfarkoster og om innskipningsarrangement i kapittel 8 nr. 8.6.5, 8.7.4 og 8.7.5 i koden for hurtiggående fartøy.</article><article class="legalP" id="kapittel-1-foreslåttparagraf-14-ledd-2">For eksisterende hurtiggående passasjerfartøy som ikke er sertifisert etter koden for hurtiggående fartøy, vurderes arrangementet i forhold til skadevannlinjer fra foreliggende beregninger.</article><article class="legalP" id="kapittel-1-foreslåttparagraf-14-ledd-3">For eksisterende hurtiggående passasjerfartøy hvor det ikke er utført skadeberegninger, vurderes fribordet med nødvendig sikkerhetsmargin til redningsarrangementet slik at tørrskodd evakuering sikres.</article><article class="changesToParent">Endret ved rettelse 16. desember 2002. Se Norsk Lovtidend 17/2002.</article></article><article class="futureLegalArticle" data-name="§15" id="kapittel-1-foreslåttparagraf-15"><span class="futureLegalArticleHeader"><span class="legalArticleValue">§ 15</span>. <span class="legalArticleTitle">Nødbelysning i passasjerinnredningen</span></span><article class="legalP" id="kapittel-1-foreslåttparagraf-15-ledd-1">Nye og eksisterende hurtiggående passasjerfartøy skal være utstyrt med nødbelysning i passasjerinnredningen som minst oppfyller kravene i kodens kapittel 12 nr. 12.7.9.1. og 12.7.9.2. Nødbelysningen skal de første 30 minuttene kunne virke med en lysstyrke i passasjerinnredningen som er tilstrekkelig for lesing av nødinstrukser og håndtering av redningsvester.</article></article><article class="futureLegalArticle" data-name="§16" id="kapittel-1-foreslåttparagraf-16"><span class="futureLegalArticleHeader"><span class="legalArticleValue">§ 16</span>. <span class="legalArticleTitle">Megafon</span></span><article class="legalP" id="kapittel-1-foreslåttparagraf-16-ledd-1">Nye og eksisterende hurtiggående passasjerfartøy skal være utstyrt med batteridreven megafon som plasseres på broen. Megafonen skal være av en type som kan stå under konstant ladning og som gir minst 15 minutters taletid.</article></article><article class="futureLegalArticle" data-name="§17" id="kapittel-1-foreslåttparagraf-17"><span class="futureLegalArticleHeader"><span class="legalArticleValue">§ 17</span>. <span class="legalArticleTitle">Straff</span></span><article class="legalP" id="kapittel-1-foreslåttparagraf-17-ledd-1">Forsettelig eller uaktsom overtredelse av denne forskriften straffes med bøter i henhold til Almindelig borgerlig Straffelov (Straffeloven) av 22. mai 1902 nr. 10 § 339 nr. 2, jf. § 48a og § 48b, hvis ikke strengere straff kommer til anvendelse i henhold til annen lovbestemmelse.</article></article><article class="futureLegalArticle" data-name="§18" id="kapittel-1-foreslåttparagraf-18"><span class="futureLegalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></span><article class="legalP" id="kapittel-1-foreslåttparagraf-18-ledd-1">Denne forskriften trer i kraft 1. januar 2001.</article><article class="legalP" id="kapittel-1-foreslåttparagraf-18-ledd-2">For hurtiggående passasjerfartøy bygget før 1. januar 2001 trer forskriften i kraft ved første årlige besiktelse eller fornyelsesbesiktelse etter 31. mars 2001.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2002-06-04-1083/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section></main></body></html>