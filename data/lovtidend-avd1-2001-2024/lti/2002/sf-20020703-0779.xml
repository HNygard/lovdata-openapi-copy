<!DOCTYPE html><html lang="no"><head><title>Forskrift om tilskudd til frøavl m.m. i gras, engbelgvekster, rotvekster og grønnsaker.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-07-03-779</dd><dt class="dokid">DokumentID</dt><dd class="dokid">LTI/forskrift/2002-07-03-779</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 9</dd><dt class="dateInForce">I kraft fra</dt><dd class="dateInForce">2002-07-03</dd><dt class="changesToDocuments">Endrer</dt><dd class="changesToDocuments"><ul><li>forskrift/1997-04-23-414</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">2002-07-18</dd><dt class="journalNumber">Journalnummer</dt><dd class="journalNumber">2002-0735</dd><dt class="titleShort">Korttittel</dt><dd class="titleShort">Forskrift om tilskudd til frøavl m.m.</dd><dt class="title">Tittel</dt><dd class="title">Forskrift om tilskudd til frøavl m.m. i gras, engbelgvekster, rotvekster og grønnsaker.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 3. juli 2002 med hjemmel i lov av 12. mai 1995 nr. 23 om jord (jordlova) § 18, og etter samråd med Norges Bondelag og Norsk Bonde- og Småbrukarlag.</dd><dt class="refid">RefID</dt><dd class="refid">forskrift/2002-07-03-779</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til frøavl m.m. i gras, engbelgvekster, rotvekster og grønnsaker.<ul class="tocSubUl"><li>§ 1. Formål</li><li>§ 2. Generelle bestemmelser</li><li>§ 3. Innmelding og begrensing av arealer</li><li>§ 4. Tilskudd</li><li>§ 5. Utbetaling</li><li>§ 6. Tilbakebetaling</li><li>§ 7. Kontroll</li><li>§ 8. Dispensasjon</li><li>§ 9. Klager</li><li>§ 10. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/2002-07-03-779" id="dokument"><h1>Forskrift om tilskudd til frøavl m.m. i gras, engbelgvekster, rotvekster og grønnsaker.</h1><article class="legalArticle" data-lovdata-URL="LTI/forskrift/2002-07-03-779/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Tilskudd gis for å fremme dyrking og frøforsyning av gras, belgvekster, rotvekster og grønnsaker med klimatilpassa sorter.</article></article><article class="legalArticle" data-lovdata-URL="LTI/forskrift/2002-07-03-779/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Generelle bestemmelser</span></h2><article class="legalP" id="paragraf-2-ledd-1">Tilskudd gis til:<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">Norsk sertifisert frøavl av godkjente norske sorter av gras, rotvekster og grønnsaker. Frøavlen må foregå på kontrakt med godkjent såvareforretning.</article></article></li><li data-li-identifier="b." data-name="b."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">Sertifisert såvare av godkjente norske sorter av gras, engbelgvekster, rotvekster og grønnsaker som overlagres fra en vekstsesong til den neste. Tilskuddet utbetales etter søknad til godkjente såvareforretninger som er ansvarlig for overlagringa.</article></article></li></ul></article></article><article class="legalArticle" data-lovdata-URL="LTI/forskrift/2002-07-03-779/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Innmelding og begrensing av arealer</span></h2><article class="legalP" id="paragraf-3-ledd-1">Såvareforretninger har følgende frister for innmelding til Statens landbrukstilsyn om frøarealer som planlegges utlagt av hver sort:<ul class="defaultList"><li data-li-identifier="-" data-name="-"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">Gras og belgvekster – 15. november året før utlegg.</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">Rotvekster og grønnsaker – 1. februar i utleggsåret.</article></article></li></ul></article><article class="legalP" id="paragraf-3-ledd-2">Eventuelle forslag vedrørende endring av tilskuddssatser, omfang av sanering og andre tiltak med virkning på det totale behov for tilskuddsmidler legges fram samtidig med dyrkingsplanene.</article><article class="legalP" id="paragraf-3-ledd-3">Omfanget av tilskuddsberettiget frødyrking skal godkjennes av Landbrukstilsynet.</article><article class="legalP" id="paragraf-3-ledd-4">Frøavlskontrakter skal kunne sies opp når forsyningssituasjonen gjør dette nødvendig. Det kan godkjennes inntil to års kløverfrøavl etter samme gjenlegg, og inntil tre års grasfrøavl. For engkvein kan det godkjennes inntil syv frøavlsår.</article><article class="legalP" id="paragraf-3-ledd-5">Såvareforretninger har følgende frister for innmelding til Landbrukstilsynet om frøarealer som skal kontrolleres:<ul class="defaultList"><li data-li-identifier="-" data-name="-"><article class="listArticle" id="paragraf-3-ledd-5-punkt-1"><article class="legalP" id="paragraf-3-ledd-5-punkt-1-ledd-1">Grasarealer som skal kontrolleres for arealtilskudd – 1. september.</article></article></li><li data-li-identifier="-" data-name="-"><article class="listArticle" id="paragraf-3-ledd-5-punkt-2"><article class="legalP" id="paragraf-3-ledd-5-punkt-2-ledd-1">Rotvekstarealer som skal kontrolleres for arealtilskudd – 1. juli.</article></article></li></ul></article></article><article class="legalArticle" data-lovdata-URL="LTI/forskrift/2002-07-03-779/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilskudd</span></h2><article class="legalP" id="paragraf-4-ledd-1">Satsene er fastsatt av Landbruksdepartementet etter samråd med Norges Bondelag og Norsk Bonde- og Småbrukarlag, etter en rammebevilgning gitt under Jordbruksavtalen.</article><article class="legalP" id="paragraf-4-ledd-2">Landbruksdepartementet kan endre satsene i samsvar med den aktuelle prisutvikling.</article> <article class="defaultP" margin-top="true">4.1. <i>Pristilskudd</i><table><thead><tr><th data-text-align="left" data-vertical-align="top"><i>Satser for pristilskudd</i></th><th data-text-align="right" data-vertical-align="top"><i>(kr pr. kg)</i></th></tr></thead><tbody><tr><td data-text-align="left" data-vertical-align="top">(Basis/sertifisert frø)</td><td data-text-align="right" data-vertical-align="bottom" /></tr><tr><td data-text-align="left" data-vertical-align="top">Bladfaks</td><td data-text-align="right" data-vertical-align="bottom">10,00</td></tr><tr><td data-text-align="left" data-vertical-align="top">Strandrør</td><td data-text-align="right" data-vertical-align="bottom">10,00</td></tr><tr><td data-text-align="left" data-vertical-align="top">Rødsvingel Klett</td><td data-text-align="right" data-vertical-align="bottom">10,00</td></tr><tr><td data-text-align="left" data-vertical-align="top">Engrapp</td><td data-text-align="right" data-vertical-align="bottom">20,00</td></tr><tr><td data-text-align="left" data-vertical-align="top">Engkvein, krypkvein</td><td data-text-align="right" data-vertical-align="bottom">25,00</td></tr><tr><td data-text-align="left" data-vertical-align="top">Løk</td><td data-text-align="right" data-vertical-align="bottom">300,00</td></tr><tr><td data-text-align="left" data-vertical-align="top">(Basis)</td><td data-text-align="right" data-vertical-align="bottom" /></tr><tr><td data-text-align="left" data-vertical-align="top">Nordnorske timoteisorter avlet i Trøndelag</td><td data-text-align="right" data-vertical-align="bottom">7,50</td></tr></tbody></table></article><article class="legalP" id="paragraf-4-ledd-3">Pristilskuddet skal bare gis for vare som kvalitetsmessig fyller kravene til sertifisering. Dette innebærer at utbetalingene først kan skje når varen er renset, spire- og renhetsundersøkt, og godkjent.</article> <article class="defaultP" margin-top="true">4.2 <i>Arealtilskudd</i><ul class="defaultList"><li data-li-identifier="a." data-name="a."><article class="listArticle" id="paragraf-4-ledd-3-punkt-1"><span class="miscHeadline"><i>Engrapp, bladfaks, rødsvingel og strandrør – gjenlegg</i></span><article class="legalP" id="paragraf-4-ledd-3-punkt-1-ledd-1">For engrapp gis et arealtilskudd pr. dekar på kr 600,- i gjenleggsåret. For rødsvingel Klett gis et arealtilskudd pr. dekar på kr 500,- i gjenleggsåret. For bladfaks og strandrør gis et arealtilskudd pr. dekar på kr 400,- i gjenleggsåret. Arealtilskudd kan utbetales til gjenlegg med og uten dekkvekst. Arealtilskudd kan utbetales når gjenlegget er tilfredsstillende ved innvintring med hensyn til plantebestand og ugrasinnhold og når dyrkingsreglene er fulgt (jf. vedlegg A5 i forskrift om såvare).</article><article class="legalP" id="paragraf-4-ledd-3-punkt-1-ledd-2">Følgende faktorer er avgjørende for at et gjenlegg skal kunne betegnes som tilfredsstillende: <ul class="defaultList"><li data-li-identifier="1)" data-name="1)"><article class="listArticle" id="paragraf-4-ledd-3-punkt-1-ledd-2-punkt-1"><article class="legalP" id="paragraf-4-ledd-3-punkt-1-ledd-2-punkt-1-ledd-1">For gjenlegg med dekkvekst må halmen være fjernet.</article></article></li><li data-li-identifier="2)" data-name="2)"><article class="listArticle" id="paragraf-4-ledd-3-punkt-1-ledd-2-punkt-2"><article class="legalP" id="paragraf-4-ledd-3-punkt-1-ledd-2-punkt-2-ledd-1">Plantetallet pr. arealenhet kan være relativt lavt, men plantene må være jevnt fordelt.</article></article></li><li data-li-identifier="3)" data-name="3)"><article class="listArticle" id="paragraf-4-ledd-3-punkt-1-ledd-2-punkt-3"><article class="legalP" id="paragraf-4-ledd-3-punkt-1-ledd-2-punkt-3-ledd-1">Forekomsten av vanskelig bekjempbare ugrasarter og arter som vanskelig lar seg rense fra såvaren, må ikke være større enn at avleren kan holde ugraset under kontroll ved hjelp av luking eller kjemiske midler.</article></article></li></ul></article></article></li><li data-li-identifier="b." data-name="b."><article class="listArticle" id="paragraf-4-ledd-3-punkt-2"><span class="miscHeadline"><i>Hvitkløver og tetraploide sorter av rødkløver – høsting</i></span><article class="legalP" id="paragraf-4-ledd-3-punkt-2-ledd-1">For hvitkløver og for tetraploide sorter av rødkløver gis et arealtilskudd på kr 300,- pr. dekar i høsteåret. Tilskuddet utbetales på grunnlag av godkjent areal ved vekstkontroll, og tilskuddet begrenses til kun første høsteår.</article></article></li><li data-li-identifier="c." data-name="c."><article class="listArticle" id="paragraf-4-ledd-3-punkt-3"><span class="miscHeadline"><i>Garantibeløp for brytsukkerert Aslaug</i></span><article class="legalP" id="paragraf-4-ledd-3-punkt-3-ledd-1">Ved frøavl av brytsukkerert Aslaug gis et garantibeløp på kr 10.000,- pr. dekar. Forutsetningen for utbetaling av garantibeløp er at avlen vurderes som tilfredsstillende utført ved 1. gangs vekstkontroll. Ved helt feilslått frøavling utbetales garantibeløpet, og dersom frøavlingen utbringer et mindre beløp enn garantibeløpet, utbetales differansen som tilskudd.</article></article></li><li data-li-identifier="d." data-name="d."><article class="listArticle" id="paragraf-4-ledd-3-punkt-4"><span class="miscHeadline"><i>Rotvekster</i></span><article class="legalP" id="paragraf-4-ledd-3-punkt-4-ledd-1">For felter som tas ut etter overvintring eller ved feilslått frøavling, har avleren krav på arealtilskudd etter følgende regler: <ul class="defaultList"><li data-li-identifier="-" data-name="-"><article class="listArticle" id="paragraf-4-ledd-3-punkt-4-ledd-1-punkt-1"><article class="legalP" id="paragraf-4-ledd-3-punkt-4-ledd-1-punkt-1-ledd-1">Det areal som etter inspeksjon tas ut pga. dårlig overvintring, er berettiget til halvt arealtilskudd. Dette gjelder også om avleren for egen regning vil la arealet ligge til frøhøsting.</article></article></li><li data-li-identifier="-" data-name="-"><article class="listArticle" id="paragraf-4-ledd-3-punkt-4-ledd-1-punkt-2"><article class="legalP" id="paragraf-4-ledd-3-punkt-4-ledd-1-punkt-2-ledd-1">Areal der dyrkingen fullføres etter kontrakter, er berettiget til fullt arealtilskudd, selv om feltet ikke gir frø som oppfyller de kvalitetskrav som gjelder for sertifisering iht. forskrift om såvare. Det samme gjelder dersom frøene oppfyller forskriftens kvalitetskrav, men såvareforretningene setter høyere kvalitetskrav og dermed ikke kjøper frøet.</article></article></li><li data-li-identifier="-" data-name="-"><article class="listArticle" id="paragraf-4-ledd-3-punkt-4-ledd-1-punkt-3"><article class="legalP" id="paragraf-4-ledd-3-punkt-4-ledd-1-punkt-3-ledd-1">Dersom avlingen av renset, godkjent frø fra et areal utbringer et mindre beløp enn det fastsatte arealtilskudd, utbetales differansen som tilskudd.</article></article></li><li data-li-identifier="-" data-name="-"><article class="listArticle" id="paragraf-4-ledd-3-punkt-4-ledd-1-punkt-4"><article class="legalP" id="paragraf-4-ledd-3-punkt-4-ledd-1-punkt-4-ledd-1">Areal som ikke blir godkjent ved siste inspeksjon av årsaker som avleren er uten skyld i, er likedan berettiget til fullt arealtilskudd.</article></article></li></ul></article><article class="legalP" id="paragraf-4-ledd-3-punkt-4-ledd-2">Ordinært arealtilskudd er på kr 500,- pr. dekar.</article></article></li></ul></article> <article class="defaultP" margin-top="true">4.3 <i>Tilskudd til overlagring av frø av gras, engbelgvekster, rotvekster og grønnsaker</i></article><article class="legalP" id="paragraf-4-ledd-4">Tilskudd gis på grunnlag av beholdning av overlagret vare pr. 30. september. Tilskudd gis til godkjente såvareforretninger som pr. 30. september har en total lagerbeholdning av frø av alle arter som omfattes av ordningen, på minimum 10 tonn. Tilskuddet beregnes og utbetales for den del av lagerbeholdningen som pr. 30. september overstiger en minimumsgrense på 15% av gjennomsnittlig årlig salg til forbruker og detaljist av frø av norske sorter, frøavlet i Norge eller på kontrakt i utlandet. Salg til annen godkjent såvareforretning regnes ikke med.</article><article class="legalP" id="paragraf-4-ledd-5">For timotei settes minimumslageret til 10 tonn.</article><article class="legalP" id="paragraf-4-ledd-6">For frø som ligger på lager pr. 30. september gis Selskapet for Norges Vel og Agrokonsult AS et lagringstilskudd som dekker de faktiske kapitalkostnader etter framlagte oppgaver for produksjon og omsetning. For SNV gjelder retten til lagringstilskudd t.o.m. såvareåret 2003/2004 (telledato 30. september 2003). For Agrokonsult AS gjelder denne tilskuddsordningen kun lageret av rotvekst- og grønnsaksfrø. Kravet til minimumslager på 10 tonn gjelder ikke SNV og Agrokonsult AS.</article><article class="legalP" id="paragraf-4-ledd-7">For utbetaling av tilskudd til overlagring av sertifisert frø hos de godkjente såvareforretningene, gjelder følgende maksimale tilskuddssatser: <table><thead><tr><th data-text-align="left" data-vertical-align="top"><i>Art</i></th><th data-text-align="center" data-vertical-align="top"><i>Maksimal tilskuddssats kr/kg</i></th></tr></thead><tbody><tr><td data-text-align="left" data-vertical-align="top">Timotei</td><td data-text-align="center" data-vertical-align="top">3,60</td></tr><tr><td data-text-align="left" data-vertical-align="top">Engsvingel</td><td data-text-align="center" data-vertical-align="top">3,80</td></tr><tr><td data-text-align="left" data-vertical-align="top">Hundegras</td><td data-text-align="center" data-vertical-align="top">3,70</td></tr><tr><td data-text-align="left" data-vertical-align="top">Engrapp</td><td data-text-align="center" data-vertical-align="top">5,50</td></tr><tr><td data-text-align="left" data-vertical-align="top">Rødsvingel</td><td data-text-align="center" data-vertical-align="top">4,10</td></tr><tr><td data-text-align="left" data-vertical-align="top">Bladfaks</td><td data-text-align="center" data-vertical-align="top">5,70</td></tr><tr><td data-text-align="left" data-vertical-align="top">Engkvein</td><td data-text-align="center" data-vertical-align="top">4,30</td></tr><tr><td data-text-align="left" data-vertical-align="top">Krypkvein</td><td data-text-align="center" data-vertical-align="top">4,30</td></tr><tr><td data-text-align="left" data-vertical-align="top">Strandrør</td><td data-text-align="center" data-vertical-align="top">5,10</td></tr><tr><td data-text-align="left" data-vertical-align="top">Luserne</td><td data-text-align="center" data-vertical-align="top">8,00</td></tr><tr><td data-text-align="left" data-vertical-align="top">Alsike</td><td data-text-align="center" data-vertical-align="top">7,10</td></tr><tr><td data-text-align="left" data-vertical-align="top">Rødkløver</td><td data-text-align="center" data-vertical-align="top">8,00</td></tr><tr><td data-text-align="left" data-vertical-align="top">Hvitkløver</td><td data-text-align="center" data-vertical-align="top">8,00</td></tr></tbody></table></article><article class="legalP" id="paragraf-4-ledd-8">Forskriftens øvrige tilskudd prioriteres foran overlagringstilskuddet for sertifisert frø.</article><article class="legalP" id="paragraf-4-ledd-9">Forutsatt at tilgjengelig bevilgning dekker utbetalingen, skal maksimalsatsene for overlagring av sertifisert frø brukes. Dersom bevilgningen ikke er stor nok, skal maksimalsatsene reduseres prosentvis likt for alle arter til utbetalingen samsvarer med tildelt bevilgning.</article></article><article class="legalArticle" data-lovdata-URL="LTI/forskrift/2002-07-03-779/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Utbetaling</span></h2><article class="legalP" id="paragraf-5-ledd-1">Tilskudd utbetales gjennom de godkjente såvareforretningene. Søknad om tilskudd skal være attestert av statsautorisert eller registrert revisor.</article> <article class="defaultP" margin-top="true">5.1 <i>Pristilskudd</i></article><article class="legalP" id="paragraf-5-ledd-2">For utbetaling av pristilskudd sender forretningene oppgave til Landbrukstilsynet over avler (navn og adresse), sort, partinummer, kvantum godkjent vare og beregnet pristilskudd på grunnlag av oppgjør til avlere.</article><article class="legalP" id="paragraf-5-ledd-3">Landbrukstilsynet kontrollerer oppgaven og utbetaler anvist beløp.</article> <article class="defaultP" margin-top="true">5.2 <i>Arealtilskudd</i></article><article class="legalP" id="paragraf-5-ledd-4">For utbetaling av arealtilskudd sender forretningene oppgave til Landbrukstilsynet over avlere, areal, frøkvantum og beregnet garantibeløp.</article><article class="legalP" id="paragraf-5-ledd-5">Landbrukstilsynet foretar kontroll, fastsetter tilskuddsberettiget areal, beregner tilskudd og utbetaler anvist beløp.</article> <article class="defaultP" margin-top="true">5.3 <i>Lagringstilskudd</i></article><article class="legalP" id="paragraf-5-ledd-6">For utbetaling av lagringstilskudd sender forretningene søknad til Landbrukstilsynet. På søknaden skal det være påført opplysninger om partinummer og antall kg overlagret vare av hvert enkelt parti. Det skal videre gis opplysninger om kvantum solgt til forbruker og detaljist hvert år i siste 5-årsperiode, jf. pkt. 4.3, samt en oppstilling over beregnet normallager for hver art. Kopi av analysebevis for hvert parti kan forlanges.</article><article class="legalP" id="paragraf-5-ledd-7">Landbrukstilsynet avgjør søknaden og utbetaler anvist beløp.</article><article class="legalP" id="paragraf-5-ledd-8">De som søker om tilskudd, er forpliktet til å gi de nødvendige opplysninger og å godta de kontrolltiltak som blir bestemt. Dette gjelder også Riksrevisjonens rett til innsyn.</article><article class="legalP" id="paragraf-5-ledd-9">Søknadsfristen for tilskudd fastsettes til 30. november det år tilskuddet gjelder.</article><article class="legalP" id="paragraf-5-ledd-10">Har et firma ikke sendt inn oppgave over salg og lagerbeholdning innen fastsatt tid, kan det tape retten til lagringstilskudd.</article></article><article class="legalArticle" data-lovdata-URL="LTI/forskrift/2002-07-03-779/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilbakebetaling</span></h2><article class="legalP" id="paragraf-6-ledd-1">Er det utbetalt for mye tilskudd, kan dette kreves tilbakebetalt. Tilskudd kan kreves tilbakebetalt helt eller delvis, dersom det viser seg at forutsetningene for tilskuddet ikke er oppfylt.</article><article class="legalP" id="paragraf-6-ledd-2">Når krav om tilbakebetaling er framsatt, kan det inndrives etter vanlige rettsregler, eller kravet kan motregnes i andre tilskudd som tilskuddsmottakeren har krav på. Det kan kreves forsinkelsesrenter av det beløpet som skal tilbakebetales.</article></article><article class="legalArticle" data-lovdata-URL="LTI/forskrift/2002-07-03-779/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Kontroll</span></h2><article class="legalP" id="paragraf-7-ledd-1">Landbrukstilsynet har tilsynet med at denne forskriften overholdes.</article><article class="legalP" id="paragraf-7-ledd-2">De som søker om tilskudd, er forpliktet til å gi de nødvendige opplysninger og å godta de kontrolltiltak som blir bestemt. Dette gjelder også Riksrevisjonens rett til innsyn.</article></article><article class="legalArticle" data-lovdata-URL="LTI/forskrift/2002-07-03-779/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Dispensasjon</span></h2><article class="legalP" id="paragraf-8-ledd-1">Landbrukstilsynet kan fravike bestemmelsene i denne forskriften når særlige grunner tilsier det.</article><article class="legalP" id="paragraf-8-ledd-2">Dispensasjon må ikke gå utover formålet med tilskuddsordningen eller gjeldende satser.</article></article><article class="legalArticle" data-lovdata-URL="LTI/forskrift/2002-07-03-779/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Klager</span></h2><article class="legalP" id="paragraf-9-ledd-1">Vedtak etter denne forskriften kan påklages til Landbruksdepartementet etter lov av 10. februar 1967 om behandlingsmåten i forvaltningssaker (forvaltningsloven) kapittel VI.</article><article class="legalP" id="paragraf-9-ledd-2">Klagefristen er tre uker fra det tidspunkt underretning om vedtaket er kommet fram.</article></article><article class="legalArticle" data-lovdata-URL="LTI/forskrift/2002-07-03-779/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttreden</span></h2><article class="legalP" id="paragraf-10-ledd-1">Forskriften trer i kraft straks. Samtidig oppheves forskrift av 23. april 1997 nr. 414 om tilskudd til frøavl m.m. i gras, engbelgvekster, rotvekster og grønnsaker.</article></article></main></body></html>