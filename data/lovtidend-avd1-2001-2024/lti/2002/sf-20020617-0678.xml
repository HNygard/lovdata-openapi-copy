<!DOCTYPE html><html lang="no"><head><title>Vedtak om endring i regelverk for handel med derivatkontrakter ved Oslo Børs og clearing av handel med derivatkontrakter i Norsk Oppgjørssentral ASA.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-06-17-678</dd><dt class="dokid">DokumentID</dt><dd class="dokid">LTI/forskrift/2002-06-17-678</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 7</dd><dt class="dateInForce">I kraft fra</dt><dd class="dateInForce">2002-06-17</dd><dt class="changesToDocuments">Endrer</dt><dd class="changesToDocuments"><ul><li>forskrift/1994-12-12-1230</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1994-01-17-30/§1-3</li></ul></dd><dt class="dateOfPublication">Kunngjort</dt><dd class="dateOfPublication">2002-07-05</dd><dt class="lastupdated">Rettet</dt><dd class="lastupdated">2002-07-08</dd><dt class="journalNumber">Journalnummer</dt><dd class="journalNumber">2002-0566</dd><dt class="titleShort">Korttittel</dt><dd class="titleShort">Endr. i forskrift om derivathandel</dd><dt class="title">Tittel</dt><dd class="title">Vedtak om endring i regelverk for handel med derivatkontrakter ved Oslo Børs og clearing av handel med derivatkontrakter i Norsk Oppgjørssentral ASA.</dd><dt class="miscInformation">Annet om dokumentet</dt><dd class="miscInformation">Fastsatt av børsstyret 17. juni 2002 med hjemmel i børsforskriften av 17. januar 1994 nr. 30 § 1-3.</dd><dt class="refid">RefID</dt><dd class="refid">forskrift/2002-06-17-678</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Vedtak om endring i regelverk for handel med derivatkontrakter ved Oslo Børs og clearing av handel med derivatkontrakter i Norsk Oppgjørssentral ASA.<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2002-06-17-678" id="dokument"><h1>Vedtak om endring i regelverk for handel med derivatkontrakter ved Oslo Børs og clearing av handel med derivatkontrakter i Norsk Oppgjørssentral ASA.</h1><section class="section" data-name="kapI" id="kapittel-1" data-lovdata-URL="LTI/forskrift/2002-06-17-678/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I regelverk av 12. desember 1994 nr. 1230 for handel med derivatkontrakter ved Oslo Børs og clearing av handel med derivatkontrakter i Norsk Oppgjørssentral ASA gjøres følgende endringer:</article> <article class="defaultP" margin-top="true">Forskriftens tittel skal lyde:</article><article class="legalP" id="kapittel-1-ledd-2"><i>Regelverk for handel med derivatkontrakter ved Oslo Børs og clearing av handel med derivatkontrakter i NOS Clearing ASA</i></article> <article class="defaultP" margin-top="true">Kap 1.2 pkt. 1.2.1 nr. 4 skal lyde:<ul class="defaultList"><li data-li-identifier="(4)" data-name="(4)"><article class="listArticle" id="kapittel-1-ledd-2-punkt-1"><article class="legalP" id="kapittel-1-ledd-2-punkt-1-ledd-1">Oslo Børs kan stille ytterligere vilkår for børsmedlemskap. For øvrig gjelder børsloven av 17. november 2000 nr. 80 og børsforskriften av 17. januar 1994 nr. 30 for børsmedlemmer og børsrepresentanter.</article></article></li></ul></article> <article class="defaultP" margin-top="true">Kap 1.3 pkt. 1.3.6 nr. 1 skal lyde:<ul class="defaultList"><li data-li-identifier="(1)" data-name="(1)"><article class="listArticle" id="kapittel-1-ledd-2-punkt-2"><article class="legalP" id="kapittel-1-ledd-2-punkt-2-ledd-1">Før handel med svenske derivatkontrakter kan utføres, må et børs- og clearingmedlem ha opprettet SEK-konto. Dette gjelder likevel ikke dersom et børs- og clearingmedlem kun skal være handelsrepresentant for sluttkunde uten å forestå oppgjør for opsjonspremier etter reglene i pkt. 4.1.2. Nærmere vilkår for SEK-kontoen fastsettes av avregningsbanken etter avtale med NOS. Kopi av kontoavtalen skal forelegges NOS før handel med svenske derivatkontrakter kan starte. SEK-kontoen skal kun benyttes i forbindelse med oppgjør for egenhandel og kundehandel med svenske derivatkontrakter. NOS skal ha innsynsrett over og rett til å debitere SEK-kontoen.</article></article></li></ul></article> <article class="defaultP" margin-top="true">Kap 1.6 pkt. 1.6.5 nr. 1 bokstav a skal lyde:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-2-punkt-3"><article class="legalP" id="kapittel-1-ledd-2-punkt-3-ledd-1">Oslo Børs kan etter samråd med NOS fastsette endringer og tillegg til del 2 med tilhørende definisjoner i del 0, samt i vedlegg A.1. til A.3.</article></article></li></ul></article> <article class="defaultP" margin-top="true">Kap 2.1 skal lyde:</article> <article class="defaultP" margin-top="true"><i>Kap 2.1 Innledende bestemmelser</i></article> <article class="defaultP" margin-top="true"><i>2.1.1 Børshandelssystemene</i><ul class="defaultList"><li data-li-identifier="(1)" data-name="(1)"><article class="listArticle" id="kapittel-1-ledd-2-punkt-4"><article class="legalP" id="kapittel-1-ledd-2-punkt-4-ledd-1">Handel med aksje- og aksjeindeksderivatkontrakter utføres over EMP eller over MPS.</article></article></li><li data-li-identifier="(2)" data-name="(2)"><article class="listArticle" id="kapittel-1-ledd-2-punkt-5"><article class="legalP" id="kapittel-1-ledd-2-punkt-5-ledd-1">EMP er det elektroniske børshandelssystemet i LEC-samarbeidet. Børsmedlemmer ved samarbeidende børs og som har elektronisk tilkobling til EMP, kan registrere ordre i EMP for automatisk prioritering og utføring av slutninger etter reglene i kap 2.2. Et slikt børsmedlem kan i tillegg registrere handel utenom børs i EMP etter reglene i pkt. 2.4.1. Handel utført over EMP gjennomføres uten tilkjennegivelse av børsmedlemmets identitet (lukket ordrebok).</article></article></li><li data-li-identifier="(3)" data-name="(3)"><article class="listArticle" id="kapittel-1-ledd-2-punkt-6"><article class="legalP" id="kapittel-1-ledd-2-punkt-6-ledd-1">MPS er Oslo Børs' telefonbaserte børshandelssystem i LEC-samarbeidet, som opptrer koordinert med tilsvarende børshandelssystemer ved samarbeidende børser. Børsmedlemmer kan melde inn interesser til MPS for prioritering og utføring av slutninger etter reglene i kap 2.3, samt melde inn ordre som registreres på vegne av børsmedlemmet i EMP. Et børsmedlem kan i tillegg innmelde handel utenom børs til MPS etter reglene i pkt. 2.4.1. Handel utført over MPS gjennomføres uten tilkjennegivelse av børsmedlemmets identitet (lukket ordrebok).</article></article></li><li data-li-identifier="(4)" data-name="(4)"><article class="listArticle" id="kapittel-1-ledd-2-punkt-7"><article class="legalP" id="kapittel-1-ledd-2-punkt-7-ledd-1">Som ledd i overvåkning og kontroll av handel, kursnotering og clearing vil informasjon nødvendig for dette formålet kunne bli formidlet til samarbeidende børs og samarbeidende clearingsentral samt vedkommende tilsynsmyndigheter, jf. vedlegg B.1.</article></article></li></ul></article> <article class="defaultP" margin-top="true"><i>2.1.2 Opptak og strykning av opsjons- og terminklasser</i><ul class="defaultList"><li data-li-identifier="(1)" data-name="(1)"><article class="listArticle" id="kapittel-1-ledd-2-punkt-8"><article class="legalP" id="kapittel-1-ledd-2-punkt-8-ledd-1">Oslo Børs og NOS avgjør i fellesskap hvilke underliggende instrumenter det til enhver tid skal noteres derivatkontrakter for i henhold til disse standardvilkår. De underliggende instrumenter Oslo Børs noterer derivatkontrakter for fremgår av den til enhver tid gjeldende noteringsliste ved Oslo Børs, jf. vedlegg A.2.</article></article></li><li data-li-identifier="(2)" data-name="(2)"><article class="listArticle" id="kapittel-1-ledd-2-punkt-9"><article class="legalP" id="kapittel-1-ledd-2-punkt-9-ledd-1">Oslo Børs avgjør i samråd med NOS hvilke opsjonsslag som skal noteres i den enkelte opsjonsklasse. Når opsjons- og terminserier tas opp til notering fastsetter Oslo Børs innløsningskurs for opsjonsserier og bortfallsmåned for opsjons- og terminserier, jf. kap 5.1.</article></article></li><li data-li-identifier="(3)" data-name="(3)"><article class="listArticle" id="kapittel-1-ledd-2-punkt-10"><article class="legalP" id="kapittel-1-ledd-2-punkt-10-ledd-1">Dersom det ikke eksisterer åpen balanse i en opsjons- eller terminserie, kan Oslo Børs beslutte at videre notering av opsjons- eller terminserien skal opphøre.</article></article></li></ul></article> <article class="defaultP" margin-top="true"><i>2.1.3 Børstider og tilgjengelighetstider</i><ul class="defaultList"><li data-li-identifier="(1)" data-name="(1)"><article class="listArticle" id="kapittel-1-ledd-2-punkt-11"><article class="legalP" id="kapittel-1-ledd-2-punkt-11-ledd-1">Oslo Børs fastsetter for de enkelte børshandelssystemer børstiden og tilgjengelighetstiden før børstiden. De fastsatte børstider og tilgjengelighetstider fremgår av vedlegg A.3., men slik at Oslo Børs etter rimelig forhåndsvarsel i særlige tilfeller kan fastsette avvikende børs- og tilgjengelighetstider.</article></article></li><li data-li-identifier="(2)" data-name="(2)"><article class="listArticle" id="kapittel-1-ledd-2-punkt-12"><article class="legalP" id="kapittel-1-ledd-2-punkt-12-ledd-1">I børstiden og tilgjengelighetstiden kan følgende utføres: <ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-2-punkt-12-ledd-1-punkt-1"><article class="legalP" id="kapittel-1-ledd-2-punkt-12-ledd-1-punkt-1-ledd-1">I børstiden for EMP kan ordre registreres, endres og tilbakekalles og slutninger utføres i EMP, samt ordre innmeldes til MPS for registrering i EMP. I tillegg kan handel utenom børs innmeldes, jf. dog 2.4.1 (1). I tilgjengelighetstiden for EMP kan ordre tilbakekalles.</article></article></li><li data-li-identifier="b)" data-name="b)"><article class="listArticle" id="kapittel-1-ledd-2-punkt-12-ledd-1-punkt-2"><article class="legalP" id="kapittel-1-ledd-2-punkt-12-ledd-1-punkt-2-ledd-1">I børstiden for MPS kan interesser innmeldes, endres og tilbakekalles og slutninger utføres over MPS. I tillegg kan handel utenom børs innmeldes. I tilgjengelighetstiden for MPS kan handel utenom børs innmeldes, jf. dog 2.4.1 (1). På bortfallsdagen kan det fastsettes en særskilt børstid for derivatkontraktene, jf. vedlegg A.3.</article></article></li></ul></article></article></li><li data-li-identifier="(3)" data-name="(3)"><article class="listArticle" id="kapittel-1-ledd-2-punkt-13"><article class="legalP" id="kapittel-1-ledd-2-punkt-13-ledd-1">På bortfallsdagen kan ikke handel og registrering skje etter siste tidspunkt angitt for dette, jf. del 5.</article></article></li></ul></article> <article class="defaultP" margin-top="true"><i>2.1.4 Informasjon til børsmedlemmer</i><ul class="defaultList"><li data-li-identifier="(1)" data-name="(1)"><article class="listArticle" id="kapittel-1-ledd-2-punkt-14"><article class="legalP" id="kapittel-1-ledd-2-punkt-14-ledd-1">Oslo Børs formidler over EMP, samtidig informasjon til alle børsmedlemmer om lagrede ordre, herunder dybde- og volumopplysninger, samt opplysninger om slutninger.</article></article></li><li data-li-identifier="(2)" data-name="(2)"><article class="listArticle" id="kapittel-1-ledd-2-punkt-15"><article class="legalP" id="kapittel-1-ledd-2-punkt-15-ledd-1">MPS formidler informasjon til børsmedlemmene om lagrede interesser, herunder dybde- og volumopplysninger. Informasjonen formidles etter prioriteringsreglene i pkt. 2.3.3. Oslo Børs kan begrense formidlingen av informasjon når kapasitetshensyn gjør dette påkrevet, samt gjøre unntak fra prioriteringsreglene når dette anses hensiktsmessig for å fremme handel.</article></article></li></ul></article> <article class="defaultP" margin-top="true"><i>2.1.5 Ekstraordinær handelsstans i EMP og MPS</i><ul class="defaultList"><li data-li-identifier="(1)" data-name="(1)"><article class="listArticle" id="kapittel-1-ledd-2-punkt-16"><article class="legalP" id="kapittel-1-ledd-2-punkt-16-ledd-1">Primærbørsen kan stenge EMP eller MPS helt for handel med enkelte derivatkontrakter eller begrense den funksjonalitet som er beskrevet i 2.1.3 (2) bokstav a og b dersom det inntrer omstendigheter som gjør at en forsvarlig kursnotering eller handel ikke kan gjennomføres. Ved bortfall av et eller flere børsmedlemmers tekniske tilknytning til EMP eller telefonforbindelse til MPS, opprettholdes handelen så langt mulig i det aktuelle børshandelssystem så lenge et så stort antall børsmedlemmer ved samarbeidende børser kan delta i handelen, at forsvarlig kursnotering og handel etter primærbørsens mening kan opprettholdes, jf. også pkt. 2.1.7. Børsmedlemmet anses å ikke kunne delta i handelen i EMP når samtlige av børsmedlemmets tekniske tilknytninger til EMP er bortfalt. Oslo Børs kan på samme vilkår stenge EMP eller MPS for sine børsmedlemmers handel med alle eller enkelte svenske og nordiske derivatkontrakter.</article></article></li><li data-li-identifier="(2)" data-name="(2)"><article class="listArticle" id="kapittel-1-ledd-2-punkt-17"><article class="legalP" id="kapittel-1-ledd-2-punkt-17-ledd-1">Inntrer det ekstraordinær handelsstans i EMP av tekniske årsaker vil handelsstans også skje for MPS med mindre det foreligger behov for fortsatt handel og primærbørsen finner det forsvarlig å fortsette handelen. Melding om at handelen fortsetter ved MPS vil i såfall bli gitt børsmedlemmer.</article></article></li><li data-li-identifier="(3)" data-name="(3)"><article class="listArticle" id="kapittel-1-ledd-2-punkt-18"><article class="legalP" id="kapittel-1-ledd-2-punkt-18-ledd-1">Ekstraordinær handelsstans innebærer følgende: <ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-2-punkt-18-ledd-1-punkt-1"><article class="legalP" id="kapittel-1-ledd-2-punkt-18-ledd-1-punkt-1-ledd-1">Ved stans i EMP kan registrering, endring og tilbakekall av ordre ikke foretas og slutninger ikke utføres i EMP. Det kan heller ikke registreres handel utenom børs. Ordre forblir lagret når det er teknisk mulig og kan da igjen bli gjenstand for automatisk slutning etter gjenåpning av EMP. Ordre vil bli slettet automatisk dersom stans i EMP vedvarer utover en tidsperiode som fastsatt av primærbørsen. Oslo Børs vil gi melding dersom ordre må registreres på nytt.</article></article></li><li data-li-identifier="b)" data-name="b)"><article class="listArticle" id="kapittel-1-ledd-2-punkt-18-ledd-1-punkt-2"><article class="legalP" id="kapittel-1-ledd-2-punkt-18-ledd-1-punkt-2-ledd-1">Ved stans i MPS kan innmelding, endring og tilbakekall av interesser ikke foretas og slutninger ikke utføres over MPS. Det kan heller ikke innmeldes handel utenom børs, eller innmeldes ordre for registrering i EMP. Innmeldte interesser forblir lagret såfremt dette er teknisk mulig, men må aktiveres før gjenåpning av MPS ved at børsmedlemmene melder fra til MPS om interessene skal gjenoppta sin prioritet med samme eller med redusert volum.</article></article></li></ul></article></article></li><li data-li-identifier="(4)" data-name="(4)"><article class="listArticle" id="kapittel-1-ledd-2-punkt-19"><article class="legalP" id="kapittel-1-ledd-2-punkt-19-ledd-1">Primærbørsen beslutter når handelen skal gjenopptas. Handelen over EMP og MPS gjenopptas med slikt varsel som angitt nedenfor, så snart det forhold som medførte ekstraordinær handelsstans ikke lenger er tilstede og forsvarlig kursnotering og handel igjen kan gjennomføres. Gjenåpning innebærer at 2.1.3 (2) igjen kommer til anvendelse med mindre primærbørsen beslutter gjenåpning med begrenset funksjonalitet. Etter gjenåpning skal EMP ha en børstid på minst 30 minutter.</article></article></li><li data-li-identifier="(5)" data-name="(5)"><article class="listArticle" id="kapittel-1-ledd-2-punkt-20"><article class="legalP" id="kapittel-1-ledd-2-punkt-20-ledd-1">Oslo Børs skal gi børsmedlemmene relevant informasjon om handelsstansen og om gjenåpning av EMP og MPS på hensiktsmessig måte. Gjenåpning må skje med minimum 10 minutters varsel, med mindre alle børsmedlemmer har fått rimelig varsel om tidligere gjenåpning. Perioden før gjenåpning utgjør en ekstraordinær tilgjengelighetstid med de virkninger som følger av reglene i pkt. 2.1.3. I MPS kan det også skje aktivering av ordre i denne perioden, jf. 2.1.5 (3) bokstav b.</article></article></li></ul></article> <article class="defaultP" margin-top="true"><i>2.1.6 Suspensjon</i><ul class="defaultList"><li data-li-identifier="(1)" data-name="(1)"><article class="listArticle" id="kapittel-1-ledd-2-punkt-21"><article class="legalP" id="kapittel-1-ledd-2-punkt-21-ledd-1">Suspenderes handel og kursnotering for et underliggende instrument, suspenderes også handel og kursnotering for derivatkontrakter som gjelder dette instrumentet ved samtlige samarbeidende børser. Suspensjon av handel og kursnotering for derivatkontrakter kan også besluttes når dette følger av lov eller forskrift. Ved suspensjon av aksje- eller aksjeindeksderivatkontrakter inntrer de samme virkninger som ved ekstraordinær handelsstans etter pkt. 2.1.5 (3).</article></article></li><li data-li-identifier="(2)" data-name="(2)"><article class="listArticle" id="kapittel-1-ledd-2-punkt-22"><article class="legalP" id="kapittel-1-ledd-2-punkt-22-ledd-1">Suspensjon av handel og kursnotering etter reglene i (1) for norske derivatkontrakter, besluttes av Oslo Børs med virkning for alle samarbeidende børser. Suspensjon av handel og kursnotering for andre derivatkontrakter besluttes av primærbørsen med virkning for alle samarbeidende børser. Oslo Børs kan også suspendere handel og kursnotering for svenske derivatkontrakter for sine børsmedlemmer.</article></article></li><li data-li-identifier="(3)" data-name="(3)"><article class="listArticle" id="kapittel-1-ledd-2-punkt-23"><article class="legalP" id="kapittel-1-ledd-2-punkt-23-ledd-1">Suspensjon av handel og kursnotering for derivatkontraktene inntreffer samtidig med iverksettelse av suspensjon av handel og kursnotering for det underliggende instrument. Dersom det likevel kan utføres slutninger etter at suspensjon er iverksatt for det underliggende instrument, kan børsdirektøren beslutte at slutninger som har skjedd på slikt grunnlag ikke skal godtas, jf. børsloven av 17. november 2000 nr. 80 § 5-9 (1).</article></article></li></ul></article> <article class="defaultP" margin-top="true"><i>2.1.7 Børspause</i><ul class="defaultList"><li data-li-identifier="(1)" data-name="(1)"><article class="listArticle" id="kapittel-1-ledd-2-punkt-24"><article class="legalP" id="kapittel-1-ledd-2-punkt-24-ledd-1">Ved innføring av børspause for et underliggende instrument, innføres også børspause for derivatkontrakter som gjelder dette instrumentet ved samtlige samarbeidende børser. Under børspausen gjelder følgende: <ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-2-punkt-24-ledd-1-punkt-1"><article class="legalP" id="kapittel-1-ledd-2-punkt-24-ledd-1-punkt-1-ledd-1">Registrering av ordre kan ikke foretas og slutninger ikke utføres i EMP. Det kan heller ikke registreres handel utenom børs, jf. dog bokstav b. Reduksjon av volum og tilbakekall av ordre kan foretas. Ordre som ikke tilbakekalles kan igjen bli gjenstand for automatisk slutning når børspausen opphører.</article></article></li><li data-li-identifier="b)" data-name="b)"><article class="listArticle" id="kapittel-1-ledd-2-punkt-24-ledd-1-punkt-2"><article class="legalP" id="kapittel-1-ledd-2-punkt-24-ledd-1-punkt-2-ledd-1">Innmelding, endring og tilbakekall av interesser kan foretas, handel utenom børs innmeldes og slutninger utføres over MPS.</article></article></li></ul></article></article></li><li data-li-identifier="(2)" data-name="(2)"><article class="listArticle" id="kapittel-1-ledd-2-punkt-25"><article class="legalP" id="kapittel-1-ledd-2-punkt-25-ledd-1">Innføring av børspause etter reglene i (1) for norske derivatkontrakter, besluttes av Oslo Børs med virkning for alle samarbeidende børser. Oslo Børs beslutter når funksjonalitet etter 2.1.3 (2) igjen kommer til anvendelse.</article></article></li><li data-li-identifier="(3)" data-name="(3)"><article class="listArticle" id="kapittel-1-ledd-2-punkt-26"><article class="legalP" id="kapittel-1-ledd-2-punkt-26-ledd-1">Børspause for derivatkontraktene inntreffer samtidig med innføring av børspause for det underliggende instrument. Dersom det likevel kan utføres slutninger i EMP etter at børspause er innført for det underliggende instrument, kan børsdirektøren beslutte at slutninger som har skjedd på slikt grunnlag ikke skal godtas, jf. børsloven av 17. november 2000 nr. 80 § 5-9 (1).</article></article></li><li data-li-identifier="(4)" data-name="(4)"><article class="listArticle" id="kapittel-1-ledd-2-punkt-27"><article class="legalP" id="kapittel-1-ledd-2-punkt-27-ledd-1">Oslo Børs skal gi børsmedlemmene relevant informasjon om børspausen på hensiktsmessig måte.</article></article></li></ul></article> <article class="defaultP" margin-top="true">Kap 2.3 pkt. 2.3.4 nr. 3 oppheves.</article> <article class="defaultP" margin-top="true">Kap 2.4 skal lyde:</article> <article class="defaultP" margin-top="true"><i>Kap 2.4 Generelle handelsregler</i></article> <article class="defaultP" margin-top="true"><i>2.4.1 Handel utenom børs over EMP og MPS</i><ul class="defaultList"><li data-li-identifier="(1)" data-name="(1)"><article class="listArticle" id="kapittel-1-ledd-2-punkt-28"><article class="legalP" id="kapittel-1-ledd-2-punkt-28-ledd-1">Handel utenom børs med nordiske derivatkontrakter skal skje etter reglene i kap 2.5. Handel utenom børs med andre derivatkontrakter skal registreres ved EMP eller innmeldes til MPS etter reglene nedenfor, for registrering i VPS og clearing i NOS.</article></article></li><li data-li-identifier="(2)" data-name="(2)"><article class="listArticle" id="kapittel-1-ledd-2-punkt-29"><article class="legalP" id="kapittel-1-ledd-2-punkt-29-ledd-1">Med handel utenom børs over EMP og MPS menes slutninger som utføres på annen måte enn angitt i disse standardvilkår kap 2.2 og 2.3. Slik handel kan utføres som internhandel (crossing) av ett børsmedlem. Handel utenom børs kan også utføres mellom to børsmedlemmer, herunder med børsmedlemmer ved samarbeidende børs.</article></article></li><li data-li-identifier="(3)" data-name="(3)"><article class="listArticle" id="kapittel-1-ledd-2-punkt-30"><article class="legalP" id="kapittel-1-ledd-2-punkt-30-ledd-1">Registrering av slik handel ved Oslo Børs skal skje etter følgende regler: Et børsmedlem med elektronisk tilkobling til EMP som utfører handel med aksje- og aksjeindeksderivater i børstiden for EMP, skal straks registrere handelen i EMP. Utføres slik handel av et børsmedlem uten elektronisk tilkobling til EMP, skal børsmedlemmet straks innmelde handelen til MPS, som skal registrere slutningen i EMP. Handel utført i børstiden for MPS, men etter børstiden for EMP, skal straks innmeldes til MPS, mens handel utført etter børstiden for MPS skal innmeldes til MPS innen børstiden for MPS neste børsdag. Utføres handel som nevnt i annet og tredje punktum med et børsmedlem ved samarbeidende børs som motpart, skal alle berørte børsmedlemmer innmelde handelen til MPS ved den børs hvor vedkommende er børsmedlem, hvoretter primærbørsen registrerer slutningen. Reglene i pkt. 2.2.4 (3) og 2.3.4 (3) gjelder tilsvarende.</article></article></li><li data-li-identifier="(4)" data-name="(4)"><article class="listArticle" id="kapittel-1-ledd-2-punkt-31"><article class="legalP" id="kapittel-1-ledd-2-punkt-31-ledd-1">Følgende begrensninger gjelder for registrering av handel utenom børs: <ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-2-punkt-31-ledd-1-punkt-1"><article class="legalP" id="kapittel-1-ledd-2-punkt-31-ledd-1-punkt-1-ledd-1">I børstiden for EMP kan det bare registreres slutninger som befinner seg på eller mellom den beste noterte kjøper- og selgerkurs som forelå senest ett minutt før slutningen blir rapportert for norske derivatkontrakter og senest fem minutter før slutningen blir rapportert for svenske derivatkontrakter. Børsmedlem med elektronisk tilkobling til EMP kan på egenhånd kun registrere slik slutning som befinner seg på eller mellom den beste noterte kjøper- og selgerkurs på registreringstidspunktet. Ved ekstraordinær handelsstans kan Oslo Børs dispensere fra denne begrensningen.</article></article></li><li data-li-identifier="b)" data-name="b)"><article class="listArticle" id="kapittel-1-ledd-2-punkt-31-ledd-1-punkt-2"><article class="legalP" id="kapittel-1-ledd-2-punkt-31-ledd-1-punkt-2-ledd-1">Utenom børstiden for EMP gjelder samme begrensning som i (4) bokstav a, men da basert på siste registrerte kjøper- og selgerkurs. MPS kan dog på forespørsel registrere en slutning som avviker fra dette dersom en avvikende kurs etter MPS' oppfatning reflekterer en korrekt markedskurs. Slik avvikende kurs kan ikke avvike mer fra siste registrerte kjøper- og selgerkurs enn hva som utgjør det maksimale avviket av enten 30 prosent eller NOK 2/SEK 2, eller til en kurs som befinner seg mellom den høyeste og laveste kurs for slutning som er registrert i løpet av børstiden for EMP.</article></article></li></ul></article></article></li><li data-li-identifier="(5)" data-name="(5)"><article class="listArticle" id="kapittel-1-ledd-2-punkt-32"><article class="legalP" id="kapittel-1-ledd-2-punkt-32-ledd-1">Registrering og innmelding etter (3) skal inneholde opplysningene som kreves etter pkt. 2.2.2 (2).</article></article></li></ul></article> <article class="defaultP" margin-top="true"><i>2.4.2 Feilslutninger registrert i EMP</i><ul class="defaultList"><li data-li-identifier="(1)" data-name="(1)"><article class="listArticle" id="kapittel-1-ledd-2-punkt-33"><article class="legalP" id="kapittel-1-ledd-2-punkt-33-ledd-1">Et børsmedlem som ønsker annullering eller endring av en feilslutning må reklamere over telefon til MPS uten ugrunnet opphold. Med feilslutning menes en slutning utført over EMP eller MPS som er registrert i EMP til en kurs eller et volum et børsmedlem som er part i slutningen mener ikke er korrekt. Det kan ikke reklameres over feilslutninger hvor Oslo Børs har estimert tapet til lavere enn NOK 1.000 for norske derivatkontrakter og SEK 1.000 for svenske og nordiske derivatkontrakter.</article></article></li><li data-li-identifier="(2)" data-name="(2)"><article class="listArticle" id="kapittel-1-ledd-2-punkt-34"><article class="legalP" id="kapittel-1-ledd-2-punkt-34-ledd-1">Reklamasjon må skje senest 10 minutter etter at slutningen ble registrert i EMP for at slutningen skal kunne annulleres, og senest 30 minutter etter børstiden for EMP samme børsdag for at slutningen skal kunne endres. MPS skal bekrefte mottak av reklamasjonen for at denne skal anses skjedd. Ved for sen reklamasjon og ved slutninger som nevnt i (1) tredje punktum, vil slutningen bli opprettholdt.</article></article></li><li data-li-identifier="(3)" data-name="(3)"><article class="listArticle" id="kapittel-1-ledd-2-punkt-35"><article class="legalP" id="kapittel-1-ledd-2-punkt-35-ledd-1">MPS skal videreformidle en mottatt reklamasjon til de øvrige berørte børsmedlemmer. Dersom disse samtykker, skal MPS registrere en annullering eller endring i EMP.</article></article></li><li data-li-identifier="(4)" data-name="(4)"><article class="listArticle" id="kapittel-1-ledd-2-punkt-36"><article class="legalP" id="kapittel-1-ledd-2-punkt-36-ledd-1">Samtykker ikke de berørte børsmedlemmer til endring eller annullering, skal MPS fastsette et kursintervall som grunnlag for en eventuell tvungen annullering eller endring av slutningen etter (5). Kursintervallet fastsettes i henhold til bokstav a til c nedenfor: <ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-2-punkt-36-ledd-1-punkt-1"><article class="legalP" id="kapittel-1-ledd-2-punkt-36-ledd-1-punkt-1-ledd-1">MPS innhenter kjøper- og selgerkurser for den derivatkontrakt feilslutningen gjelder fra et hensiktsmessig antall market makere, basert på markedssituasjonen på tidspunktet for slutningen. Ved reklamasjon senere enn 10 minutter, jf. (2), skal market makerne stille kurser med maksimal spread etter Market Maker-avtalen i vedlegg B.2., og ellers opptil denne spreaden.</article></article></li><li data-li-identifier="b)" data-name="b)"><article class="listArticle" id="kapittel-1-ledd-2-punkt-36-ledd-1-punkt-2"><article class="legalP" id="kapittel-1-ledd-2-punkt-36-ledd-1-punkt-2-ledd-1">MPS beregner et gjennomsnittlig kursintervall utfra kursene innhentet etter bokstav a. Anses ikke dette for å være et markedsmessig korrekt kursintervall, kan MPS fastsette et annet kursintervall.</article></article></li><li data-li-identifier="c)" data-name="c)"><article class="listArticle" id="kapittel-1-ledd-2-punkt-36-ledd-1-punkt-3"><article class="legalP" id="kapittel-1-ledd-2-punkt-36-ledd-1-punkt-3-ledd-1">Kursintervallet etter bokstav b utvides ved å fratrekke gjennomsnittlig kjøperkurs og tillegge gjennomsnittlig selgerkurs, de verdier som fremgår av tabellen nedenfor: <table><tbody><tr><td data-text-align="left" data-vertical-align="top">Kurs</td><td data-text-align="left" data-vertical-align="top">Verdi</td></tr><tr><td data-text-align="left" data-vertical-align="top">0 – 10</td><td data-text-align="left" data-vertical-align="top">1</td></tr><tr><td data-text-align="left" data-vertical-align="top">10,01 – 20</td><td data-text-align="left" data-vertical-align="top">1,5</td></tr><tr><td data-text-align="left" data-vertical-align="top">20,01 – 30</td><td data-text-align="left" data-vertical-align="top">2</td></tr><tr><td data-text-align="left" data-vertical-align="top">30,01 og oppover</td><td data-text-align="left" data-vertical-align="top">3</td></tr></tbody></table></article></article></li></ul></article></article></li><li data-li-identifier="(5)" data-name="(5)"><article class="listArticle" id="kapittel-1-ledd-2-punkt-37"><article class="legalP" id="kapittel-1-ledd-2-punkt-37-ledd-1">En slutning skal annulleres dersom kursen for slutningen ligger utenfor det utvidede kursintervallet etter (4) bokstav c såfremt det blir reklamert innen 10 minutter, jf. (2). Ved reklamasjon senere enn 10 minutter endres kursen for slutningen til den nærmeste kurs i det utvidede kursintervallet etter (4) bokstav c.</article></article></li><li data-li-identifier="(6)" data-name="(6)"><article class="listArticle" id="kapittel-1-ledd-2-punkt-38"><article class="legalP" id="kapittel-1-ledd-2-punkt-38-ledd-1">Annullering innebærer at slutningen ikke er bindende for de berørte børsmedlemmer og slettes fra EMP, mens endring innebærer at slutningen registreres i EMP med de avtalte nye vilkår.</article><article class="legalP" id="kapittel-1-ledd-2-punkt-38-ledd-2">Oslo Børs kan uten forespørsel fra børsmedlem annullere slutninger som er beheftet med registreringsfeil forårsaket av Oslo Børs. Oslo Børs skal ved slik beslutning om annullering, informere berørte børsmedlemmer senest innen det tidspunkt som gjelder for reklamasjon, jf. 2.4.3 (2).</article></article></li><li data-li-identifier="(7)" data-name="(7)"><article class="listArticle" id="kapittel-1-ledd-2-punkt-39"><article class="legalP" id="kapittel-1-ledd-2-punkt-39-ledd-1">MPS skal straks informere berørte børsmedlemmer om endring eller annullering, og registrere annulleringen eller den endrede slutningen i EMP, for automatisk overføring av slutningen til VPS og NOS. De berørte børsmedlemmer er bundet av den reklamerte feilslutningen overfor NOS til en endring eller annullering er registrert hos NOS, jf. reglene i kap 4.1.</article></article></li><li data-li-identifier="(8)" data-name="(8)"><article class="listArticle" id="kapittel-1-ledd-2-punkt-40"><article class="legalP" id="kapittel-1-ledd-2-punkt-40-ledd-1">Informasjon om endringer eller annulleringer skal straks meddeles øvrige børsmedlemmer.</article></article></li><li data-li-identifier="(9)" data-name="(9)"><article class="listArticle" id="kapittel-1-ledd-2-punkt-41"><article class="legalP" id="kapittel-1-ledd-2-punkt-41-ledd-1">Ved slutninger basert på ordre registrert i EMP via MPS gjelder reglene i 2.4.3.</article></article></li></ul></article> <article class="defaultP" margin-top="true"><i>2.4.3 Feil ved handel over MPS</i><ul class="defaultList"><li data-li-identifier="(1)" data-name="(1)"><article class="listArticle" id="kapittel-1-ledd-2-punkt-42"><article class="legalP" id="kapittel-1-ledd-2-punkt-42-ledd-1">Oppstår det feil i forbindelse med ordre eller interesser innmeldt til MPS gjelder reglene nedenfor om reklamasjon og tvisteløsning. Reglene i pkt. 2.4.2 gjelder dog uttømmende for slutninger hvor børsmedlemmet reklamerer over registrert kurs eller volum.</article></article></li><li data-li-identifier="(2)" data-name="(2)"><article class="listArticle" id="kapittel-1-ledd-2-punkt-43"><article class="legalP" id="kapittel-1-ledd-2-punkt-43-ledd-1">Er en slutning som ble akseptert av et børsmedlem etter reglene i pkt. 2.3.4 ikke blitt registrert i EMP, eller mener børsmedlemmet at registreringen i EMP er feil i forhold til hans aksept av slutningen, må børsmedlemmet reklamere til MPS så snart feilen er oppdaget, og senest 40 minutter før børstid for EMP den påfølgende børsdag for den aktuelle derivatkontrakt. Skjedde slutningen på bortfallsdagen for en derivatkontrakt må det likevel reklameres til MPS samme dag innen 60 minutter etter utløpet av EMPs åpningstid. Ved reklamasjon må børsmedlemmet angi tidspunktet for sin aksept av slutningen med 5 minutters margin. Tilsvarende reklamasjonsfrister gjelder dersom et børsmedlem mener at en slutning ved en feil ikke er blitt gjennomført for en ordre eller interesse han hadde meldt inn til MPS. Børsmedlemmet må da oppgi tidspunktet for innmeldingen med 5 minutters margin.</article></article></li><li data-li-identifier="(3)" data-name="(3)"><article class="listArticle" id="kapittel-1-ledd-2-punkt-44"><article class="legalP" id="kapittel-1-ledd-2-punkt-44-ledd-1">Ved mangelfull eller for sen reklamasjon kan børsmedlemmet ikke påberope seg feilen overfor Oslo Børs. MPS skal dog søke å oppnå en minnelig løsning mellom de berørte børsmedlemmer.</article></article></li><li data-li-identifier="(4)" data-name="(4)"><article class="listArticle" id="kapittel-1-ledd-2-punkt-45"><article class="legalP" id="kapittel-1-ledd-2-punkt-45-ledd-1">Ved korrekt og rettidig reklamasjon av børsmedlem eller Oslo Børs, jf. 2.4.2 (6), skal Oslo Børs så snart som mulig ta stilling til reklamasjonen basert på lydopptaket av samtalen mellom børsmedlemmet og MPS. Børsmedlemmet skal på anmodning gis anledning til å høre opptaket.</article></article></li><li data-li-identifier="(5)" data-name="(5)"><article class="listArticle" id="kapittel-1-ledd-2-punkt-46"><article class="legalP" id="kapittel-1-ledd-2-punkt-46-ledd-1">MPS skal meddele alle berørte børsmedlemmer resultatet av reklamasjonen senest 10 minutter før børstiden for EMP den påfølgende børsdag for den aktuelle derivatkontrakt. Skjedde slutningen på bortfallsdagen for derivatkontrakten, skal meddelelsen gis innen 90 minutter etter utløpet av ordinær åpningstid samme dag. Informasjon om annulleringen skal straks deretter meddeles øvrige børsmedlemmer. Gis et børsmedlem medhold i reklamasjonen, skal MPS utføre følgende: <ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-2-punkt-46-ledd-1-punkt-1"><article class="legalP" id="kapittel-1-ledd-2-punkt-46-ledd-1-punkt-1-ledd-1">En slutning som er registrert feil i EMP annulleres med virkning for de berørte børsmedlemmer, og den korrekte slutningen registreres i EMP, jf. 2.4.2 (6) og (7).</article></article></li><li data-li-identifier="b)" data-name="b)"><article class="listArticle" id="kapittel-1-ledd-2-punkt-46-ledd-1-punkt-2"><article class="legalP" id="kapittel-1-ledd-2-punkt-46-ledd-1-punkt-2-ledd-1">En akseptert slutning som ikke er registrert i EMP skal snarest registreres i EMP. Dersom slutningen ikke var akseptert av et annet børsmedlem, skal slutningen registreres med Oslo Børs som motpart. Oslo Børs stenger deretter straks sin posisjon.</article></article></li></ul></article></article></li><li data-li-identifier="(6)" data-name="(6)"><article class="listArticle" id="kapittel-1-ledd-2-punkt-47"><article class="legalP" id="kapittel-1-ledd-2-punkt-47-ledd-1">De berørte børsmedlemmer er forpliktet overfor NOS som parter i den feilregistrerte slutning til annullering eller endring er foretatt og registrert hos NOS.</article></article></li></ul></article> <article class="defaultP" margin-top="true"><i>2.4.4 Feil ved handel utenom børs og avtalte omsetninger</i><ul class="defaultList"><li data-li-identifier="(1)" data-name="(1)"><article class="listArticle" id="kapittel-1-ledd-2-punkt-48"><article class="legalP" id="kapittel-1-ledd-2-punkt-48-ledd-1">Foreligger det feil ved handel utenom børs, kan de berørte børsmedlemmene anmode MPS om å registrere endringer eller annulleringer i børstiden for MPS. For slutninger vedrørende aksje- og aksjeindeksderivatkontrakter hvor børsmedlemmet reklamerer over registrert kurs eller volum, gjelder reglene i pkt. 2.4.2. De berørte børsmedlemmer er bundet av slutningen overfor NOS til en endring eller annullering er registrert hos NOS, jf. reglene i kap 4.1.</article></article></li></ul></article> <article class="defaultP" margin-top="true"><i>2.4.5 Market maker-regler for EMP</i><ul class="defaultList"><li data-li-identifier="(1)" data-name="(1)"><article class="listArticle" id="kapittel-1-ledd-2-punkt-49"><article class="legalP" id="kapittel-1-ledd-2-punkt-49-ledd-1">Dersom ikke annet er avtalt mellom Oslo Børs og market maker, skal bestemmelsene nedenfor gjelde for market maker-handel over EMP.</article></article></li><li data-li-identifier="(2)" data-name="(2)"><article class="listArticle" id="kapittel-1-ledd-2-punkt-50"><article class="legalP" id="kapittel-1-ledd-2-punkt-50-ledd-1">Market maker skal meddele Oslo Børs hvilke børsrepresentanter som til enhver tid er ansvarlig for funksjonen som market maker.</article></article></li><li data-li-identifier="(3)" data-name="(3)"><article class="listArticle" id="kapittel-1-ledd-2-punkt-51"><article class="legalP" id="kapittel-1-ledd-2-punkt-51-ledd-1">Market maker skal stille forpliktende kjøps- og salgskurser av ordretypen ordreboksordre i samtlige serier som omfattes av Market Maker-avtalen i vedlegg B.2. Slike kurser skal stilles kontinuerlig for alle serier hvor dette er særskilt angitt i Market Maker-avtalen. Kurser skal stilles etter krav fra Oslo Børs for øvrige serier som omfattes av Market Maker-avtalen. Oslo Børs kan redusere forpliktelsene for enkelt market maker (f.eks. ved sykdom) eller for samtlige market makere (f.eks. ved store kursbevegelser: «fast market»), jf. Market Maker-avtalen.</article></article></li><li data-li-identifier="(4)" data-name="(4)"><article class="listArticle" id="kapittel-1-ledd-2-punkt-52"><article class="legalP" id="kapittel-1-ledd-2-punkt-52-ledd-1">Market maker skal oppfylle de krav som fremgår av Market Maker-avtalen når det gjelder volum og maksimal spread mellom kjøps- og salgskurs for de ulike serier.</article></article></li><li data-li-identifier="(5)" data-name="(5)"><article class="listArticle" id="kapittel-1-ledd-2-punkt-53"><article class="legalP" id="kapittel-1-ledd-2-punkt-53-ledd-1">Market makers forpliktelser gjelder i børstiden for EMP, med mindre et annet tidsrom følger av Market Maker-avtalen. Etter at slutning for en market maker-ordre er utført etter reglene i pkt. 2.2.4, eller etter gjenåpning av EMP etter ekstraordinær handelsstans, skal market maker i løpet av den tid som er angitt i Market Maker-avtalen igjen stille forpliktende kjøps- og salgskurser for de aktuelle serier.</article></article></li><li data-li-identifier="(6)" data-name="(6)"><article class="listArticle" id="kapittel-1-ledd-2-punkt-54"><article class="legalP" id="kapittel-1-ledd-2-punkt-54-ledd-1">Market makers oppfyllelse av sine forpliktelser overvåkes automatisk i EMP. Ved sviktende oppfyllelse av forpliktelser kan Oslo Børs og NOS kreve ordinære avgifter for samtlige slutninger registrert på vedkommendes market maker-konto den aktuelle børsdagen.</article></article></li></ul></article> <article class="defaultP" margin-top="true">Kap 2.5 oppheves.</article> <article class="defaultP" margin-top="true">Kap 3.2 pkt. 3.2.1 nr. 1 skal lyde:<ul class="defaultList"><li data-li-identifier="(1)" data-name="(1)"><article class="listArticle" id="kapittel-1-ledd-2-punkt-55"><article class="legalP" id="kapittel-1-ledd-2-punkt-55-ledd-1">Når en handel som involverer børsmedlemmer ved Oslo Børs er registrert i EMP eller MPS, skal Oslo Børs straks overføre registreringen til daglig journal i VPS med angivelse av hvilke børsmedlemmer som er part i handelen.</article></article></li></ul></article> <article class="defaultP" margin-top="true">Kap 4.1 pkt. 4.1.6 nr. 1 bokstav b skal lyde:<ul class="defaultList"><li data-li-identifier="b)" data-name="b)"><article class="listArticle" id="kapittel-1-ledd-2-punkt-56"><article class="legalP" id="kapittel-1-ledd-2-punkt-56-ledd-1">Sluttkurs for terminkontrakter beregnes av Oslo Børs etter tilsvarende regler basert på omsetninger og kurser notert i EMP. Som sluttkurs på bortfallsdagen regnes fixingverdien beregnet av Oslo Børs samme børsdag.</article></article></li></ul></article> <article class="defaultP" margin-top="true">Kap 4.1 pkt. 4.1.6 nr. 1 bokstav g oppheves.</article> <article class="defaultP" margin-top="true">Kap 4.3 pkt. 4.3.3 skal lyde:<ul class="defaultList"><li data-li-identifier="(1)" data-name="(1)"><article class="listArticle" id="kapittel-1-ledd-2-punkt-57"><article class="legalP" id="kapittel-1-ledd-2-punkt-57-ledd-1">Levering av underliggende instrumenter etter norske derivatkontrakter hvor denne oppgjørsformen er angitt i kontraktsspesifikasjonen, skal skje i VPS etter reglene nedenfor. Oppgjørsdagen fremgår av kontraktsspesifikasjonen.</article></article></li><li data-li-identifier="(2)" data-name="(2)"><article class="listArticle" id="kapittel-1-ledd-2-punkt-58"><article class="legalP" id="kapittel-1-ledd-2-punkt-58-ledd-1">NOS skal tre børsdager før oppgjørsdag sende melding til clearingmedlemmer om forestående oppgjør i VPS for egenhandel og kundehandel. Meldingen skal angi handelsbeløpet og underliggende instrumenter som skal leveres, samt motparten i oppgjøret, jf. (3).</article></article></li><li data-li-identifier="(3)" data-name="(3)"><article class="listArticle" id="kapittel-1-ledd-2-punkt-59"><article class="legalP" id="kapittel-1-ledd-2-punkt-59-ledd-1">Ved levering av obligasjoner og andre renteinstrumenter (obligasjonsoppgjør), skal NOS være clearingmedlemmets motpart i oppgjøret etter nærmere regler i (4). Ved levering av aksjer (aksjeoppgjør) skal NOS utpeke to clearingmedlemmer som motparter i oppgjøret eller utpeke et clearingmedlem som motpart overfor en samarbeidende clearingsentral, etter nærmere regler i (4).</article></article></li><li data-li-identifier="(4)" data-name="(4)"><article class="listArticle" id="kapittel-1-ledd-2-punkt-60"><article class="legalP" id="kapittel-1-ledd-2-punkt-60-ledd-1">Ved aksjeoppgjør skal clearingmedlemmet samme dag som meldingen i (2) sørge for å få registrert følgende: <ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-2-punkt-60-ledd-1-punkt-1"><article class="legalP" id="kapittel-1-ledd-2-punkt-60-ledd-1-punkt-1-ledd-1">Hvert aksjeoppgjør skal registreres i SAXESS som en handel mellom clearingmedlemmet og et annet clearingmedlem utpekt av NOS, eller som en internhandel dersom oppgjøret skal skje mellom clearingmedlemmet og en annen samarbeidende clearingsentral.</article></article></li><li data-li-identifier="b)" data-name="b)"><article class="listArticle" id="kapittel-1-ledd-2-punkt-60-ledd-1-punkt-2"><article class="legalP" id="kapittel-1-ledd-2-punkt-60-ledd-1-punkt-2-ledd-1">Hvert aksjeoppgjør skal registreres i daglig journal VPS som en handelstransaksjon mellom clearingmedlemmet og sluttkunden. Det skal også registreres en tilsvarende handelstransaksjon mellom de to clearingmedlemmer, eller mellom clearingmedlemmet og en annen samarbeidende clearingsentral.</article></article></li></ul></article></article></li><li data-li-identifier="(5)" data-name="(5)"><article class="listArticle" id="kapittel-1-ledd-2-punkt-61"><article class="legalP" id="kapittel-1-ledd-2-punkt-61-ledd-1">Oppgjør for handelsbeløp skal skje over clearingrepresentantens NOK-konto eller sluttkundens depotkonto som nærmere angitt i kontraktsspesifikasjonen. Ved kjøpende sluttkundes rettidige betaling, skal selgende sluttkunde krediteres handelsbeløpet, og de underliggende instrumenter registreres på kjøpende sluttkundes VPS-konto til første børsdag etter oppgjørsdag. Rett og plikt etter underliggende instrumenter overføres som ved en vanlig handel. Ved manglende levering av underliggende instrumenter kan NOS foreta dekningskjøp eller innlån av underliggende instrumenter for sluttkundens regning.</article></article></li><li data-li-identifier="(6)" data-name="(6)"><article class="listArticle" id="kapittel-1-ledd-2-punkt-62"><article class="legalP" id="kapittel-1-ledd-2-punkt-62-ledd-1">NOS er som part i oppgjøret ansvarlig for oppfyllelse av det enkelte oppgjør. Ved mislighold overfor NOS kan NOS utsette oppgjøret i inntil fem børsdager når dette er påkrevet for å forberede oppgjør. NOS er i så fall ansvarlig overfor den ikke-misligholdende part i oppgjøret for kursendringer i perioden.</article></article></li></ul></article> <article class="defaultP" margin-top="true">Kap 5.1 pkt. 5.1.1 nr. 1 skal lyde:<ul class="defaultList"><li data-li-identifier="(1)" data-name="(1)"><article class="listArticle" id="kapittel-1-ledd-2-punkt-63"><article class="legalP" id="kapittel-1-ledd-2-punkt-63-ledd-1">Dette kapitlet gir en oversikt over kontraktstypene som noteres ved Oslo Børs. Kapitlet inneholder også forklaringer av begreper brukt i kontraktsspesifikasjonene for de enkelte derivatkontrakter i kap 5.2 til kap 5.12, samt henvisninger til øvrige deler av regelverket hvor nærmere vilkår fremgår. Hvor samarbeidende børs og clearingsentral har avvikende terminologi, er denne søkt angitt i hakeparantes.</article></article></li></ul></article> <article class="defaultP" margin-top="true">Kap 5.1 pkt. 5.1.16 nr. 1 skal lyde:<ul class="defaultList"><li data-li-identifier="(1)" data-name="(1)"><article class="listArticle" id="kapittel-1-ledd-2-punkt-64"><article class="legalP" id="kapittel-1-ledd-2-punkt-64-ledd-1">Kontraktsjusteringer [omräkningar] innebærer at primærbørsen kan endre vilkårene både for allerede handlede derivatkontrakter og for fremtidige handler i de aktuelle derivatkontrakter. Kontraktsspesifikasjonen angir hvilke endringer i vilkårene som kan foretas, og utfylles av reglene i kap 5.6, 5.9 og 5.12.</article></article></li></ul></article> <article class="defaultP" margin-top="true">kap 5.6 pkt. 5.6.13 nr. 1 bokstav d skal lyde:<ul class="defaultList"><li data-li-identifier="d)" data-name="d)"><article class="listArticle" id="kapittel-1-ledd-2-punkt-65"><article class="legalP" id="kapittel-1-ledd-2-punkt-65-ledd-1">Registrering av aksjeoppgjøret i SAXESS utsettes til første børsdag aksjen gjenopptas for notering. Aksjeoppgjørsdag er tredje børsdag for norske derivatkontrakter etter registreringen i SAXESS. Ellers gjelder reglene i pkt. 4.3.3.</article></article></li></ul></article> <article class="defaultP" margin-top="true">Kapitlene 5.13, 5.14, 5.15, 5.16 og 5.17 oppheves.</article></section><section class="section" data-name="kapII" id="kapittel-2" data-lovdata-URL="LTI/forskrift/2002-06-17-678/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section></main></body></html>