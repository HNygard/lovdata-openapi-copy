<!DOCTYPE html><html lang="no"><head><title>Forskrift om påleggstrekk.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-12-03-1352</dd><dt class="dokid">DokumentID</dt><dd class="dokid">LTI/forskrift/2002-12-03-1352</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 17</dd><dt class="dateInForce">I kraft fra</dt><dd class="dateInForce">2003-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1981-08-21-8989</li><li>forskrift/1999-02-12-72</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1952-11-21-2/§33</li><li>lov/1997-02-28-19/§24-4</li></ul></dd><dt class="dateOfPublication">Kunngjort</dt><dd class="dateOfPublication">2002-12-10</dd><dt class="journalNumber">Journalnummer</dt><dd class="journalNumber">2002-1175</dd><dt class="titleShort">Korttittel</dt><dd class="titleShort">Forskrift om påleggstrekk</dd><dt class="title">Tittel</dt><dd class="title">Forskrift om påleggstrekk.</dd><dt class="miscInformation">Annet om dokumentet</dt><dd class="miscInformation">Fastsatt av Finansdepartementet 3. desember 2002 med hjemmel i lov av 21. november 1952 nr. 2 om betaling og innkreving av skatt § 33, jf. lov av 28. februar 1997 nr. 19 om folketrygd (folketrygdloven) § 24-4.</dd><dt class="refid">RefID</dt><dd class="refid">forskrift/2002-12-03-1352</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om påleggstrekk.<ul class="tocSubUl"><li>I<ul class="tocSubUl"><li>§ 1. Virkeområdet for forskriften</li><li>§ 2. Definisjoner</li><li>§ 3. Hvilke ytelser det kan trekkes i</li><li>§ 4. Generell begrensning av påleggstrekk</li><li>§ 5. Spesiell begrensning av påleggstrekk</li><li>§ 6. Trekkpålegget</li><li>§ 7. Avtale om trekk</li><li>§ 8. Tidspunktet for gjennomføring av påleggstrekk</li><li>§ 9. Trekkgrunnlaget – avrunding av trekkbeløp</li><li>§ 10. Trekkprioriteten</li><li>§ 11. Korrigering av trekk</li><li>§ 12. Endringer i trekkpålegg</li><li>§ 13. Klage over trekkpålegg</li><li>§ 14. Fritaking for påleggstrekk i feriegodtgjørelse mv.</li><li>§ 15. Underretning fra arbeidsgiver til den som har pålagt trekket</li><li>§ 16. Fullmakt</li></ul></li><li>II</li><li>III</li></ul></li></ul></dd></dl></header><main class="documentBody" data-lovdata-URL="LTI/forskrift/2002-12-03-1352" id="dokument"><h1>Forskrift om påleggstrekk.</h1><section class="section" data-name="kapI" id="kapittel-1" data-lovdata-URL="LTI/forskrift/2002-12-03-1352/KAPITTEL_1"><h2 data-text-align="center">I</h2><article class="legalArticle" data-lovdata-URL="LTI/forskrift/2002-12-03-1352/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområdet for forskriften</span></h3><article class="legalP" id="kapittel-1-paragraf-1-ledd-1">Denne forskriften gjelder for trekk i lønn eller annen godtgjørelse eller ytelse som pålegges med hjemmel i skattebetalingsloven § 33 og § 34, jf. § 35 og § 49 nr. 3. Forskriften gjelder også for trekk av skatt mv. etter bestemmelser der skattebetalingsloven er gitt tilsvarende anvendelse.</article></article><article class="legalArticle" data-lovdata-URL="LTI/forskrift/2002-12-03-1352/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">I denne forskrift forstås med:</article><article class="legalP" id="kapittel-1-paragraf-2-ledd-2"><i>Arbeidsgiver:</i> Den som selv eller ved fullmektig utbetaler eller på annen måte gir oppgjør for lønn eller annen godtgjørelse eller ytelse som kan gjøres til gjenstand for skattetrekk etter pålegg.</article><article class="legalP" id="kapittel-1-paragraf-2-ledd-3"><i>Avgift:</i> Arbeidsgiveravgift eller trygdeavgift etter lov av 28. februar 1997 nr. 19 om folketrygd § 23-2 og § 23-3.</article><article class="legalP" id="kapittel-1-paragraf-2-ledd-4"><i>Skatt:</i> De skatter av formue og inntekt til stat, fylkeskommune og kommune som skal fastsettes ved ligning etter utgangen av inntektsåret.</article><article class="legalP" id="kapittel-1-paragraf-2-ledd-5"><i>Skyldner:</i> Den som selv skylder eller for øvrig er ansvarlig for skatt eller for ansvarsbeløp eller avgift.</article></article><article class="legalArticle" data-lovdata-URL="LTI/forskrift/2002-12-03-1352/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Hvilke ytelser det kan trekkes i</span></h3><ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-3-punkt-1"><article class="legalP" id="kapittel-1-paragraf-3-punkt-1-ledd-1">Det kan pålegges trekk i lønn og andre godtgjørelser og ytelser som nevnt i dekningsloven § 2-7.</article><article class="legalP" id="kapittel-1-paragraf-3-punkt-1-ledd-2">Ved fiske- og fangstvirksomhet kan trekk foretas i fartøypart og i annen redskapspart uten hensyn til om parten utbetales til passiv deltaker.</article></article></li><li data-li-identifier="2." data-name="2."><article class="listArticle" id="kapittel-1-paragraf-3-punkt-2"><article class="legalP" id="kapittel-1-paragraf-3-punkt-2-ledd-1">Det kan pålegges trekk i godtgjørelse for arbeid eller oppdrag utført som ledd i selvstendig næringsvirksomhet.</article></article></li><li data-li-identifier="3." data-name="3."><article class="listArticle" id="kapittel-1-paragraf-3-punkt-3"><article class="legalP" id="kapittel-1-paragraf-3-punkt-3-ledd-1">Det kan pålegges trekk i oppgjør for varer når det overensstemmende med vilkårene i skattebetalingsloven § 34 er inngått avtale om slikt trekk med skyldneren.</article></article></li></ul></article><article class="legalArticle" data-lovdata-URL="LTI/forskrift/2002-12-03-1352/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Generell begrensning av påleggstrekk</span></h3><ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-4-punkt-1"><article class="legalP" id="kapittel-1-paragraf-4-punkt-1-ledd-1">Trekket fastsettes på grunnlag av skyldnerens samlede inntekt i det tidsrom trekket regnes å ville pågå. Det kan videre tas hensyn til inntekt som hans ektefelle har og inntekt som oppebæres av hjemmeværende barn som lignes under ett med skyldneren.</article></article></li><li data-li-identifier="2." data-name="2."><article class="listArticle" id="kapittel-1-paragraf-4-punkt-2"><article class="legalP" id="kapittel-1-paragraf-4-punkt-2-ledd-1">Den som pålegger trekket, skal alltid påse at det blir så meget igjen av inntekten at det sammen med annen inntekt er tilstrekkelig til livsopphold for skyldneren og hans familie. Avgjørelsen treffes etter de stedlige forhold og under hensyn til skyldnerens forsørgelsesbyrde og øvrige økonomiske forhold.</article></article></li></ul></article><article class="legalArticle" data-lovdata-URL="LTI/forskrift/2002-12-03-1352/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Spesiell begrensning av påleggstrekk</span></h3><ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-5-punkt-1"><article class="legalP" id="kapittel-1-paragraf-5-punkt-1-ledd-1">Påleggstrekk etter § 3 nr. 1 må – sammen med mulig forskuddstrekk – i alminnelighet ikke overstige 60 prosent av lønnen, godtgjørelsen eller ytelsen. Denne bestemmelse gjelder dog ikke når den samlede inntekt etter de stedlige forhold og skatteyterens forsørgelsesbyrde må anses for rommelig. Heller ikke gjelder begrensningen for trekk i biintekt eller annen tilfeldig inntekt som ikke finnes å være av vesentlig betydning for skyldnerens eller hans families livsforhold, eller ved trekk hos foreldre til dekning av ansvar for skatt ilagt hjemmeværende barn som arbeider i foreldrenes bedrift.</article></article></li><li data-li-identifier="2." data-name="2."><article class="listArticle" id="kapittel-1-paragraf-5-punkt-2"><article class="legalP" id="kapittel-1-paragraf-5-punkt-2-ledd-1">Påleggstrekk etter § 3 nr. 2 må ikke uten skyldnerens samtykke overstige 20 prosent av godtgjørelsen.</article></article></li></ul></article><article class="legalArticle" data-lovdata-URL="LTI/forskrift/2002-12-03-1352/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Trekkpålegget</span></h3><ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-6-punkt-1"><article class="legalP" id="kapittel-1-paragraf-6-punkt-1-ledd-1">Trekkpålegget skal inneholde: <ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-6-punkt-1-ledd-1-punkt-1"><article class="legalP" id="kapittel-1-paragraf-6-punkt-1-ledd-1-punkt-1-ledd-1">opplysninger om hvem som har pålagt trekket, dennes adresse, telefonnummer, rett kontonummer for innbetaling av kravet og hvem henvendelser vedrørende trekket skal rettes til,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-6-punkt-1-ledd-1-punkt-2"><article class="legalP" id="kapittel-1-paragraf-6-punkt-1-ledd-1-punkt-2-ledd-1">arbeidsgiverens navn, adresse og arbeidsgivernummer,</article></article></li><li data-li-identifier="c)" data-name="c)"><article class="listArticle" id="kapittel-1-paragraf-6-punkt-1-ledd-1-punkt-3"><article class="legalP" id="kapittel-1-paragraf-6-punkt-1-ledd-1-punkt-3-ledd-1">skyldnerens navn, fødselsnummer og adresse,</article></article></li><li data-li-identifier="d)" data-name="d)"><article class="listArticle" id="kapittel-1-paragraf-6-punkt-1-ledd-1-punkt-4"><article class="legalP" id="kapittel-1-paragraf-6-punkt-1-ledd-1-punkt-4-ledd-1">hvilke bestemmelser som er hjemmelen for trekket,</article></article></li><li data-li-identifier="e)" data-name="e)"><article class="listArticle" id="kapittel-1-paragraf-6-punkt-1-ledd-1-punkt-5"><article class="legalP" id="kapittel-1-paragraf-6-punkt-1-ledd-1-punkt-5-ledd-1">hvilke skatter, trekkansvarsbeløp eller avgifter det trekkes for, herunder en nøyaktig beregning av det samlede krav med sakskostnader og renter frem til framsettelsestidspunktet for trekkpålegget,</article></article></li><li data-li-identifier="f)" data-name="f)"><article class="listArticle" id="kapittel-1-paragraf-6-punkt-1-ledd-1-punkt-6"><article class="legalP" id="kapittel-1-paragraf-6-punkt-1-ledd-1-punkt-6-ledd-1">nøyaktige opplysninger om beregningen av renter fra framsettelsestidspunktet, med mindre oppgave hvor disse rentene er beregnet framsettes separat,</article></article></li><li data-li-identifier="g)" data-name="g)"><article class="listArticle" id="kapittel-1-paragraf-6-punkt-1-ledd-1-punkt-7"><article class="legalP" id="kapittel-1-paragraf-6-punkt-1-ledd-1-punkt-7-ledd-1">den prosentsats eller det beløp (i hele kroner) pr. uke, måned etc. det skal trekkes med,</article></article></li><li data-li-identifier="h)" data-name="h)"><article class="listArticle" id="kapittel-1-paragraf-6-punkt-1-ledd-1-punkt-8"><article class="legalP" id="kapittel-1-paragraf-6-punkt-1-ledd-1-punkt-8-ledd-1">i hvilken periode trekk skal gjennomføres, og</article></article></li><li data-li-identifier="i)" data-name="i)"><article class="listArticle" id="kapittel-1-paragraf-6-punkt-1-ledd-1-punkt-9"><article class="legalP" id="kapittel-1-paragraf-6-punkt-1-ledd-1-punkt-9-ledd-1">andre opplysninger av betydning for gjennomføring av trekket.</article></article></li></ul></article></article></li><li data-li-identifier="2." data-name="2."><article class="listArticle" id="kapittel-1-paragraf-6-punkt-2"><article class="legalP" id="kapittel-1-paragraf-6-punkt-2-ledd-1">Skatteoppkreveren beholder ett eksemplar av trekkpålegget. Dersom trekket får bedre prioritet enn et trekk som allerede løper og som er besluttet av en annen namsmyndighet, sendes ett eksemplar til denne namsmyndigheten. Tre eksemplarer skal sendes arbeidsgiveren som skal gi påtegning om når de er mottatt. Arbeidsgiveren skal straks levere ett eksemplar videre til skyldneren. Ved opphør av trekket skal arbeidsgiveren i tillegg gi skyldneren ett eksemplar som skal tjene som samlekvittering og vise det samlede trekk som arbeidsgiveren har foretatt.</article></article></li><li data-li-identifier="3." data-name="3."><article class="listArticle" id="kapittel-1-paragraf-6-punkt-3"><article class="legalP" id="kapittel-1-paragraf-6-punkt-3-ledd-1">Er det tvil om når arbeidsgiveren har mottatt pålegg i rekommandert brev, anses pålegget mottatt 8 dager etter at det er innlevert til poststed for forsendelse.</article></article></li><li data-li-identifier="4." data-name="4."><article class="listArticle" id="kapittel-1-paragraf-6-punkt-4"><article class="legalP" id="kapittel-1-paragraf-6-punkt-4-ledd-1">Hvis et krav som det er nedlagt trekk for, faller bort eller reduseres av andre grunner enn at kravet dekkes ved trekk etter det pålegg som arbeidsgiveren har mottatt, skal den som har gitt trekkpålegget, straks tilbakekalle pålegget eller underrette arbeidsgiveren om eventuelle endringer i pålegget.</article></article></li></ul></article><article class="legalArticle" data-lovdata-URL="LTI/forskrift/2002-12-03-1352/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Avtale om trekk</span></h3><ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-7-punkt-1"><article class="legalP" id="kapittel-1-paragraf-7-punkt-1-ledd-1">Skyldneren kan ved skriftlig avtale med skatteoppkreveren samtykke i at det trekkes i oppgjør som nevnt i skattebetalingsloven § 34. Slik avtale skal opprettes i minst tre eksemplarer. Skyldneren og den som er pliktig til å foreta trekket skal ha ett eksemplar hver, og skatteoppkreveren beholder dessuten minst ett eksemplar.</article></article></li><li data-li-identifier="2." data-name="2."><article class="listArticle" id="kapittel-1-paragraf-7-punkt-2"><article class="legalP" id="kapittel-1-paragraf-7-punkt-2-ledd-1">Avtalen skal inneholde: <ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-7-punkt-2-ledd-1-punkt-1"><article class="legalP" id="kapittel-1-paragraf-7-punkt-2-ledd-1-punkt-1-ledd-1">skyldnerens navn, fødselsnummer og adresse,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-7-punkt-2-ledd-1-punkt-2"><article class="legalP" id="kapittel-1-paragraf-7-punkt-2-ledd-1-punkt-2-ledd-1">hvilken skatteoppkrever avtalen er inngått med,</article></article></li><li data-li-identifier="c)" data-name="c)"><article class="listArticle" id="kapittel-1-paragraf-7-punkt-2-ledd-1-punkt-3"><article class="legalP" id="kapittel-1-paragraf-7-punkt-2-ledd-1-punkt-3-ledd-1">navn og adresse på den som skal foreta trekket,</article></article></li><li data-li-identifier="d)" data-name="d)"><article class="listArticle" id="kapittel-1-paragraf-7-punkt-2-ledd-1-punkt-4"><article class="legalP" id="kapittel-1-paragraf-7-punkt-2-ledd-1-punkt-4-ledd-1">hvilke ytelser det skal trekkes i,</article></article></li><li data-li-identifier="e)" data-name="e)"><article class="listArticle" id="kapittel-1-paragraf-7-punkt-2-ledd-1-punkt-5"><article class="legalP" id="kapittel-1-paragraf-7-punkt-2-ledd-1-punkt-5-ledd-1">hvor store beløp som etter avtalen i alt skal kunne trekkes,</article></article></li><li data-li-identifier="f)" data-name="f)"><article class="listArticle" id="kapittel-1-paragraf-7-punkt-2-ledd-1-punkt-6"><article class="legalP" id="kapittel-1-paragraf-7-punkt-2-ledd-1-punkt-6-ledd-1">hvorledes trekket skal gjennomføres og</article></article></li><li data-li-identifier="g)" data-name="g)"><article class="listArticle" id="kapittel-1-paragraf-7-punkt-2-ledd-1-punkt-7"><article class="legalP" id="kapittel-1-paragraf-7-punkt-2-ledd-1-punkt-7-ledd-1">fra hvilket tidspunkt trekket skal foretas.</article></article></li></ul></article></article></li><li data-li-identifier="3." data-name="3."><article class="listArticle" id="kapittel-1-paragraf-7-punkt-3"><article class="legalP" id="kapittel-1-paragraf-7-punkt-3-ledd-1">Så lenge avtalen står ved makt, skal de krav som omfattes av avtalen ikke inndrives ved forretning for utleggspant etter skattebetalingsloven § 32, § 35 og § 49 med mindre skyldneren samtykker i det.</article></article></li><li data-li-identifier="4." data-name="4."><article class="listArticle" id="kapittel-1-paragraf-7-punkt-4"><article class="legalP" id="kapittel-1-paragraf-7-punkt-4-ledd-1">Avtalen kan med 14 dagers varsel endres eller sies opp. Skatteoppkreveren kan bare kreve endring eller oppsigelse dersom krav som omfattes av avtalen ikke blir dekket som forutsatt da avtalen ble inngått.</article></article></li><li data-li-identifier="5." data-name="5."><article class="listArticle" id="kapittel-1-paragraf-7-punkt-5"><article class="legalP" id="kapittel-1-paragraf-7-punkt-5-ledd-1">Krav om endring eller oppsigelse som nevnt i nr. 4 skal framsettes skriftlig. Er det tvil om når kravet er mottatt i rekommandert brev, anses kravet som mottatt 8 dager etter at melding om kravet er innlevert til poststed til forsendelse.</article></article></li><li data-li-identifier="6." data-name="6."><article class="listArticle" id="kapittel-1-paragraf-7-punkt-6"><article class="legalP" id="kapittel-1-paragraf-7-punkt-6-ledd-1">Blir avtalen sagt opp eller endret, skal trekkpålegget straks tilbakekalles eller underretning gis den trekkpliktige om eventuelle endringer i pålegget.</article></article></li></ul></article><article class="legalArticle" data-lovdata-URL="LTI/forskrift/2002-12-03-1352/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Tidspunktet for gjennomføring av påleggstrekk</span></h3><ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-8-punkt-1"><article class="legalP" id="kapittel-1-paragraf-8-punkt-1-ledd-1">Arbeidsgiveren skal foreta påleggstrekk i samsvar med det mottatte pålegg når han utbetaler eller på annen måte gir oppgjør for lønn eller annen godtgjørelse eller ytelse.</article></article></li><li data-li-identifier="2." data-name="2."><article class="listArticle" id="kapittel-1-paragraf-8-punkt-2"><article class="legalP" id="kapittel-1-paragraf-8-punkt-2-ledd-1">Ved forskuddsbetalinger gjelder regler av 14. september 1956 nr. 9866 om gjennomføring av forskuddstrekk § 16 nr. 2 til 4 tilsvarende for påleggstrekk i lønn som der nevnt.</article></article></li></ul></article><article class="legalArticle" data-lovdata-URL="LTI/forskrift/2002-12-03-1352/§9" data-name="§9" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Trekkgrunnlaget – avrunding av trekkbeløp</span></h3><ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-9-punkt-1"><article class="legalP" id="kapittel-1-paragraf-9-punkt-1-ledd-1">Ved påleggstrekk med prosent i lønn eller annen godtgjørelse som kan gjøres til gjenstand for forskuddstrekk, gjelder § 6 nr. 3, § 7 og § 9 om trekkgrunnlaget i regler om gjennomføring av forskuddstrekk av 14. september 1956 tilsvarende. Forskrifter gitt i medhold av skattebetalingsloven § 6 nr. 2 og 3 om forskuddstrekk i utgiftsgodtgjørelser og i naturalytelser gjelder også tilsvarende. Ved påleggstrekk i godtgjørelse eller ytelse som ikke kan gjøres til gjenstand for forskuddstrekk, foretas påleggstrekket i bruttogodtgjørelsen uten fradrag av noen art.</article></article></li><li data-li-identifier="2." data-name="2."><article class="listArticle" id="kapittel-1-paragraf-9-punkt-2"><article class="legalP" id="kapittel-1-paragraf-9-punkt-2-ledd-1">Ved påleggstrekk med prosent gjelder § 14 nr. 2 om avrunding av trekkgrunnlag og trekkbeløp i regler om gjennomføring av forskuddstrekk av 14. september 1956 tilsvarende.</article></article></li></ul></article><article class="legalArticle" data-lovdata-URL="LTI/forskrift/2002-12-03-1352/§10" data-name="§10" id="kapittel-1-paragraf-10"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Trekkprioriteten</span></h3><ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-10-punkt-1"><article class="legalP" id="kapittel-1-paragraf-10-punkt-1-ledd-1">Påleggstrekk skal gjennomføres ved siden av mulig forskuddstrekk. Den som har pålagt trekket, skal uten ugrunnet opphold stanse eller sette ned trekket hvis det ikke kan gjennomføres fullt ut ved siden av forskuddstrekket.</article></article></li><li data-li-identifier="2." data-name="2."><article class="listArticle" id="kapittel-1-paragraf-10-punkt-2"><article class="legalP" id="kapittel-1-paragraf-10-punkt-2-ledd-1">I skyldners lønnskrav mv. kan det pålegges trekk som skal løpe parallelt med allerede pålagte trekk med bedre prioritet dersom ytelsen etter fradrag av forskuddstrekk og løpende trekk med bedre prioritet overstiger det som med rimelighet trengs til underhold av skyldneren og hans husstand, jf. dekningsloven § 2-7.</article></article></li><li data-li-identifier="3." data-name="3."><article class="listArticle" id="kapittel-1-paragraf-10-punkt-3"><article class="legalP" id="kapittel-1-paragraf-10-punkt-3-ledd-1">Dersom flere løpende trekk til sammen utgjør mer enn den del av ytelsen som kan gjøres til gjenstand for trekk, må trekk for krav etter dekningsloven § 2-8 første ledd bokstav d vike for trekk for krav etter bestemmelsens bokstav a – c.</article><article class="legalP" id="kapittel-1-paragraf-10-punkt-3-ledd-2">Mellom flere trekk for krav etter dekningsloven § 2-8 første ledd bokstav d må først det trekk vike som arbeidsgiver har mottatt sist, dog med det unntak som nevnt i nr. 5.</article><article class="legalP" id="kapittel-1-paragraf-10-punkt-3-ledd-3">Forsinkelsesrenter påløpt i trekkperioden beholder hovedstolens tidsprioritet under forutsetning av at renteoppgave, jf. forskriften § 6 nr. 1 bokstav f, sendes arbeidsgiver senest 1 måned etter at øvrige restanse er ferdig innbetalt.</article><article class="legalP" id="kapittel-1-paragraf-10-punkt-3-ledd-4">Løpende trekk, herunder trekk som er pålagt før 1. januar 1993, beholder opprinnelig tidsprioritet ved forlengelse av trekkperioden.</article></article></li><li data-li-identifier="4." data-name="4."><article class="listArticle" id="kapittel-1-paragraf-10-punkt-4"><article class="legalP" id="kapittel-1-paragraf-10-punkt-4-ledd-1">Hvis flere pålegg om trekk for samme skyldner mottas av arbeidsgiveren samme dag, gjennomføres påleggstrekket med den høyeste prosentsats eller beløp som er benyttet i noen av trekkene. Arbeidsgiveren fordeler det trukne beløp forholdsmessig på restansene etter deres størrelse.</article></article></li><li data-li-identifier="5." data-name="5."><article class="listArticle" id="kapittel-1-paragraf-10-punkt-5"><article class="legalP" id="kapittel-1-paragraf-10-punkt-5-ledd-1">Trekk hos foreldre til dekning av ansvar for skatt ilagt hjemmeværende barn som arbeider i foreldrenes bedrift, skal alltid gjennomføres fremfor andre påleggstrekk etter denne forskrift.</article></article></li></ul></article><article class="legalArticle" data-lovdata-URL="LTI/forskrift/2002-12-03-1352/§11" data-name="§11" id="kapittel-1-paragraf-11"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Korrigering av trekk</span></h3><ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-11-punkt-1"><article class="legalP" id="kapittel-1-paragraf-11-punkt-1-ledd-1">Arbeidsgiveren skal foreta korreksjon når påleggstrekk ved en feil er beregnet for høyt eller når det er trukket i en godtgjørelse eller ytelse som ikke omfattes av trekkpålegget. Korreksjoner foretatt etter at trekkbeløpet er sendt den som har pålagt trekket, må gå fram av oppgjørsliste.</article></article></li><li data-li-identifier="2." data-name="2."><article class="listArticle" id="kapittel-1-paragraf-11-punkt-2"><article class="legalP" id="kapittel-1-paragraf-11-punkt-2-ledd-1">Skatteoppkreveren skal – når skyldneren krever det – foreta tilbakebetaling av trekkbeløp når arbeidsgiveren er avskåret fra å foreta korreksjon etter nr. 1.</article></article></li></ul></article><article class="legalArticle" data-lovdata-URL="LTI/forskrift/2002-12-03-1352/§12" data-name="§12" id="kapittel-1-paragraf-12"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Endringer i trekkpålegg</span></h3><ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-12-punkt-1"><article class="legalP" id="kapittel-1-paragraf-12-punkt-1-ledd-1">Andre endringer i trekkpålegget enn det som følger av § 7, § 10 nr. 4 og § 11, kan bare foretas av den som har gitt pålegget.</article></article></li><li data-li-identifier="2." data-name="2."><article class="listArticle" id="kapittel-1-paragraf-12-punkt-2"><article class="legalP" id="kapittel-1-paragraf-12-punkt-2-ledd-1">Søknad om stansing, nedsetting eller annen endring av påleggstrekk sendes den skatteoppkrever som har gitt pålegget. Søknaden skal uten ugrunnet opphold tas under behandling, og melding om avgjørelsen i saken skal straks sendes søkeren. Medfører avgjørelsen endringer i trekkpålegget, skal arbeidsgiveren ha underretning.</article></article></li><li data-li-identifier="3." data-name="3."><article class="listArticle" id="kapittel-1-paragraf-12-punkt-3"><article class="legalP" id="kapittel-1-paragraf-12-punkt-3-ledd-1">Skatteoppkreveren skal av eget tiltak ta opp spørsmålet om regulering av trekket når han blir oppmerksom på at det er nedlagt et nytt trekk med bedre prioritet, jf. § 10 nr. 3 ovenfor.</article></article></li></ul></article><article class="legalArticle" data-lovdata-URL="LTI/forskrift/2002-12-03-1352/§13" data-name="§13" id="kapittel-1-paragraf-13"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Klage over trekkpålegg</span></h3><article class="legalP" id="kapittel-1-paragraf-13-ledd-1">Skyldneren eller arbeidsgiver kan klage til tingretten over pålagt trekk så lenge trekkperioden ikke er utløpt, jf. tvangsfullbyrdelsesloven § 7-26. Klagen settes fram for skatteoppkreveren, jf. tvangsfullbyrdelsesloven § 5-16.</article></article><article class="legalArticle" data-lovdata-URL="LTI/forskrift/2002-12-03-1352/§14" data-name="§14" id="kapittel-1-paragraf-14"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Fritaking for påleggstrekk i feriegodtgjørelse mv.</span></h3><article class="legalP" id="kapittel-1-paragraf-14-ledd-1">Skatteoppkreveren bestemmer om og i tilfelle i hvilken utstrekning påleggstrekket skal stanses i ferietiden og før jul og ellers når det utbetales feriegodtgjørelse.</article></article><article class="legalArticle" data-lovdata-URL="LTI/forskrift/2002-12-03-1352/§15" data-name="§15" id="kapittel-1-paragraf-15"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Underretning fra arbeidsgiver til den som har pålagt trekket</span></h3><article class="legalP" id="kapittel-1-paragraf-15-ledd-1">Arbeidsgiveren plikter straks å underrette skatteoppkreveren dersom:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-15-ledd-1-punkt-1"><article class="legalP" id="kapittel-1-paragraf-15-ledd-1-punkt-1-ledd-1">et trekkforhold opphører fordi skyldneren slutter. Foruten sluttdato, oppgis samlet beløp som måtte være trukket etter pålegget uten å være oppgjort, samt – om mulig – skyldnerens nye arbeidsgiver,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-15-ledd-1-punkt-2"><article class="legalP" id="kapittel-1-paragraf-15-ledd-1-punkt-2-ledd-1">arbeidsgiveren får pålegg om trekk for en skyldner som ikke har krav på eller regelmessig mottar lønn eller annen godtgjørelse eller ytelse som kan gjøres til gjenstand for påleggstrekk,</article></article></li><li data-li-identifier="c)" data-name="c)"><article class="listArticle" id="kapittel-1-paragraf-15-ledd-1-punkt-3"><article class="legalP" id="kapittel-1-paragraf-15-ledd-1-punkt-3-ledd-1">et mottatt trekkpålegg må stå tilbake for et bedre prioritert skatte- eller avgiftskrav. Om mulig bør arbeidsgiveren samtidig gi opplysning om fra hvilket tidspunkt trekket antas å kunne bli satt i verk.</article></article></li></ul></article></article><article class="legalArticle" data-lovdata-URL="LTI/forskrift/2002-12-03-1352/§16" data-name="§16" id="kapittel-1-paragraf-16"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Fullmakt</span></h3><ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-16-punkt-1"><article class="legalP" id="kapittel-1-paragraf-16-punkt-1-ledd-1">Den departementet gir fullmakt kan gi nærmere bestemmelser til utfylling og gjennomføring av forskriftene, dispensere fra forskriftene når særlige hensyn krever det og fastsette de nødvendige blanketter.</article></article></li><li data-li-identifier="2." data-name="2."><article class="listArticle" id="kapittel-1-paragraf-16-punkt-2"><article class="legalP" id="kapittel-1-paragraf-16-punkt-2-ledd-1">Den departementet gir fullmakt kan fastsette særregler om gjennomføring av påleggstrekk ved fiske og fangstvirksomhet, herunder beregning av trekkgrunnlag og om trekkfritt minstebeløp av lott eller part.</article></article></li></ul></article></section><section class="section" data-name="kapII" id="kapittel-2" data-lovdata-URL="LTI/forskrift/2002-12-03-1352/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Denne forskrift trer i kraft 1. januar 2003.</article></section><section class="section" data-name="kapIII" id="kapittel-3" data-lovdata-URL="LTI/forskrift/2002-12-03-1352/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">Opphevelsen i kgl.res. av 12. februar 1999 nr. 72 av forskrift av 21. august 1981 nr. 8989 om påleggstrekk trer i kraft 1. januar 2003.</article></section></main></body></html>