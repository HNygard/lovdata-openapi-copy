<!DOCTYPE html><html lang="no"><head><title>Forskrift om markedsregulering av norskprodusert korn og oljefrø.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-06-21-772</dd><dt class="dokid">DokumentID</dt><dd class="dokid">LTI/forskrift/2002-06-21-772</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 9</dd><dt class="dateInForce">I kraft fra</dt><dd class="dateInForce">2002-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1936-07-10-6/§11</li></ul></dd><dt class="dateOfPublication">Kunngjort</dt><dd class="dateOfPublication">2002-07-18</dd><dt class="journalNumber">Journalnummer</dt><dd class="journalNumber">2002-0744</dd><dt class="titleShort">Korttittel</dt><dd class="titleShort">Forskrift om markedsreg. av korn og oljefrø</dd><dt class="title">Tittel</dt><dd class="title">Forskrift om markedsregulering av norskprodusert korn og oljefrø.</dd><dt class="miscInformation">Annet om dokumentet</dt><dd class="miscInformation">Fastsatt av Omsetningsrådet 21. juni 2002 med hjemmel i lov av 10. juli 1936 nr. 6 til å fremja umsetnaden av jordbruksvaror § 11.</dd><dt class="refid">RefID</dt><dd class="refid">forskrift/2002-06-21-772</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om markedsregulering av norskprodusert korn og oljefrø.<ul class="tocSubUl"><li>§ 1. Formål</li><li>§ 2. Definisjoner</li><li>§ 3. Avsetningstiltak som kan finansieres</li><li>§ 4. Overlagring av norskprodusert korn fra et kornår til et annet</li><li>§ 5. Prisreduksjon ved alternativ anvendelse av overskudd av norskprodusert korn</li><li>§ 6. Gjennomføring av markedsreguleringen</li><li>§ 7. Administrasjonskostnader</li><li>§ 8. Administrative oppgaver hos markedsregulator</li><li>§ 9. Forsyningsplikt</li><li>§ 10. Mottaksplikt fra kornprodusent</li><li>§ 11. Mottaksplikt fra kornkjøpere</li><li>§ 12. Oppgjørsrutiner og renter på mellomværende</li><li>§ 13. Kontroll og dokumentasjonsplikt</li><li>§ 14. Godtgjørelser</li><li>§ 15. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2002-06-21-772" id="dokument"><h1>Forskrift om markedsregulering av norskprodusert korn og oljefrø.</h1><article class="legalArticle" data-lovdata-URL="LTI/forskrift/2002-06-21-772/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er å bidra til en effektiv gjennomføring av markedsreguleringen av norskprodusert korn og oljefrø som omsettes gjennom markedsordningen for korn. Siktemålet med markedsreguleringen er å oppnå uttak av avtalt målpris i samsvar med forutsetningene om at målpris skal kunne oppnås ved markedsbalanse.</article></article><article class="legalArticle" data-lovdata-URL="LTI/forskrift/2002-06-21-772/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I denne forskrift menes med:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>Korn:</i> Hvete, rug, rughvete, bygg, havre, oljefrø og andre arter fastsatt av Statens landbruksforvaltning.</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1"><i>Matkorn:</i> Korn som brukes til mat.</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1"><i>Fôrkorn:</i> Korn som brukes til husdyrfôr.</article></article></li><li data-li-identifier="d)" data-name="d)"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1"><i>Kornår:</i> F.o.m. 1. juli t.o.m. 30. juni.</article></article></li><li data-li-identifier="e)" data-name="e)"><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1"><i>Kornkjøper:</i> Foretak som kjøper korn fra produsent for videresalg eller bruk i kommersiell matmel- og kraftfôrindustri. Foretaket må være registrert etter lov av 21. juni 1985 nr. 78 om registrering av foretak.</article></article></li><li data-li-identifier="f)" data-name="f)"><article class="listArticle" id="paragraf-2-ledd-1-punkt-6"><article class="legalP" id="paragraf-2-ledd-1-punkt-6-ledd-1"><i>Målpris:</i> Produsentpris fastsatt i jordbruksoppgjøret på fôrkorn, mathvete, matrug og oljefrø av basiskvalitet levert til bestemte mottaksanlegg ved Oslofjorden. Prisen skal kunne oppnås ut fra balanserte markedsforhold og fastsatt importvern. Målprisen er høyeste gjennomsnittspris for året. Målprisen for fôrkorn er et veid gjennomsnitt av intensjonsprisene for havre og bygg.</article></article></li><li data-li-identifier="g)" data-name="g)"><article class="listArticle" id="paragraf-2-ledd-1-punkt-7"><article class="legalP" id="paragraf-2-ledd-1-punkt-7-ledd-1"><i>Intensjonspris:</i> Pris fastsatt i jordbruksoppgjøret for havre og bygg av basiskvalitet levert til bestemte mottaksanlegg ved Oslofjorden. Intensjonsprisene er retningsgivende oppgjørspriser til produsent.</article></article></li><li data-li-identifier="h)" data-name="h)"><article class="listArticle" id="paragraf-2-ledd-1-punkt-8"><article class="legalP" id="paragraf-2-ledd-1-punkt-8-ledd-1"><i>Markedsbalanse:</i> At forbruk av mat- og fôrkorn tilsvarer norsk produksjon og supplerende import av henholdsvis mat- og fôrkorn, og at omsetningen av de norskproduserte varene skjer til de priser som er avtalt i jordbruksavtalen. Markedsbalansen knytter seg til råvarenivå.</article></article></li><li data-li-identifier="i)" data-name="i)"><article class="listArticle" id="paragraf-2-ledd-1-punkt-9"><article class="legalP" id="paragraf-2-ledd-1-punkt-9-ledd-1"><i>Markedsregulator:</i> Norske Felleskjøp.</article></article></li><li data-li-identifier="j)" data-name="j)"><article class="listArticle" id="paragraf-2-ledd-1-punkt-10"><article class="legalP" id="paragraf-2-ledd-1-punkt-10-ledd-1"><i>Felleskjøpsgruppen:</i> Medlemsorganisasjonene i Norske Felleskjøp.</article></article></li><li data-li-identifier="k)" data-name="k)"><article class="listArticle" id="paragraf-2-ledd-1-punkt-11"><article class="legalP" id="paragraf-2-ledd-1-punkt-11-ledd-1"><i>Reguleringsvare:</i> Alt norskprodusert korn og oljefrø som blir regulert gjennom ulike avsetningstiltak etter § 3 i denne forskriften.</article></article></li></ul></article></article><article class="legalArticle" data-lovdata-URL="LTI/forskrift/2002-06-21-772/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Avsetningstiltak som kan finansieres</span></h2><article class="legalP" id="paragraf-3-ledd-1">Midler avsatt til markedsregulering innenfor kornsektoren kan nyttes til å finansiere følgende avsetningstiltak som markedsregulator setter i verk eller formidler:<ul class="defaultList"><li data-li-identifier="1." data-name="1."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">Overlagring av norskprodusert korn fra et kornår til et annet.</article></article></li><li data-li-identifier="2." data-name="2."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">Prisreduksjon ved alternativ anvendelse av overskudd av norskprodusert korn.</article></article></li></ul></article><article class="legalP" id="paragraf-3-ledd-2">Andre tiltak kan iverksettes etter forhåndsgodkjennelse av Omsetningsrådets arbeidsutvalg i det enkelte tilfelle. Nærmere bestemmelser kan fastsettes av Omsetningsrådets arbeidsutvalg.</article></article><article class="legalArticle" data-lovdata-URL="LTI/forskrift/2002-06-21-772/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Overlagring av norskprodusert korn fra et kornår til et annet</span></h2><article class="legalP" id="paragraf-4-ledd-1">Overlagring av norskprodusert korn fra et kornår til et annet skal baseres på anbudsinnbydelse.</article><article class="legalP" id="paragraf-4-ledd-2">Etter kornårets slutt beregner markedsregulator kostnadene ved overlagring på grunnlag av kostnader knyttet til faktisk overskuddskvantum inkludert eventuelt overlagret overskuddskvantum fra tidligere kornår. Pristap/prisfortjeneste på reguleringslager skal tilordnes reguleringsregnskapet. Endelig beløp bevilges av Omsetningsrådets arbeidsutvalg.</article><article class="legalP" id="paragraf-4-ledd-3">Nærmere bestemmelser kan fastsettes av Omsetningsrådets arbeidsutvalg.</article></article><article class="legalArticle" data-lovdata-URL="LTI/forskrift/2002-06-21-772/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Prisreduksjon ved alternativ anvendelse av overskudd av norskprodusert korn</span></h2><article class="legalP" id="paragraf-5-ledd-1">Ved alternativ anvendelse av overskudd av norskprodusert korn, ytes kompensasjon for prisreduksjonen og til dekning av eventuelle ekstrakostnader i forbindelse med tiltaket. Endelig beløp bevilges av Omsetningsrådets arbeidsutvalg.</article><article class="legalP" id="paragraf-5-ledd-2">Nærmere bestemmelser kan fastsettes av Omsetningsrådets arbeidsutvalg.</article></article><article class="legalArticle" data-lovdata-URL="LTI/forskrift/2002-06-21-772/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Gjennomføring av markedsreguleringen</span></h2><article class="legalP" id="paragraf-6-ledd-1">Markedsregulator har ansvaret for å gjennomføre markedsregulering av norskprodusert korn slik at kostnadene blir lavest mulige.</article><article class="legalP" id="paragraf-6-ledd-2">På basis av løpende markedsprognoser skal markedsregulator vurdere avsetningsmuligheter innenlands, og eventuelt iverksette nødvendige avsetningstiltak i samsvar med foreliggende forskrift.</article><article class="legalP" id="paragraf-6-ledd-3">Markedsregulator plikter å gjennomføre markedsreguleringen, herunder forsynings- og mottaksplikten, slik at en oppnår mest mulig like konkurransevilkår innenfor omsetning av norskprodusert korn.</article></article><article class="legalArticle" data-lovdata-URL="LTI/forskrift/2002-06-21-772/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Administrasjonskostnader</span></h2><article class="legalP" id="paragraf-7-ledd-1">Til dekning av kostnader som administrasjon av markedsreguleringen medfører, ytes godtgjørelse som årlig fastsettes av Omsetningsrådet.</article></article><article class="legalArticle" data-lovdata-URL="LTI/forskrift/2002-06-21-772/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Administrative oppgaver hos markedsregulator</span></h2><article class="legalP" id="paragraf-8-ledd-1">Markedsregulator skal løpende utarbeide pris- og markedsprognoser som gjøres kjent i markedet, vurdere markedsbalansen og foreta prisnoteringer som ved forespørsel skal legges fram for Omsetningsrådet.</article><article class="legalP" id="paragraf-8-ledd-2">Alle oppgaver vedrørende reguleringsvirksomheten skal fremmes for Omsetningsrådet av eller gjennom markedsregulator med mindre annet er bestemt.</article><article class="legalP" id="paragraf-8-ledd-3">Alle bevilgningsoppgaver skal være attestert av statsautorisert revisor etter krav fastsatt av Omsetningsrådets arbeidsutvalg.</article><article class="legalP" id="paragraf-8-ledd-4">Markedsregulator skal foran hvert kornår foreslå omsetningsavgift for korn på grunnlag av prognoser over kostnader knyttet til behov for avsetningstiltak, til administrative oppgaver hos markedsregulator og Statens landbruksforvaltning, til eventuelle andre tiltak godkjent av Omsetningsrådets arbeidsutvalg og under hensyntagen til størrelsen på eksisterende fond. Markedsregulator skal i juni foreslå en maksimalsats for omsetningsavgift for neste kornår. Forslag om endelig sats fremlegges primo august.</article></article><article class="legalArticle" data-lovdata-URL="LTI/forskrift/2002-06-21-772/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Forsyningsplikt</span></h2><article class="legalP" id="paragraf-9-ledd-1">Markedsregulator er ordinært pålagt forsyningsplikt. I den aktuelle markedssituasjon, der Felleskjøpsgruppen normalt har underdekning av norsk korn, begrenses inntil videre forsyningsplikten til å gjelde ved salg av reguleringsvare.</article><article class="legalP" id="paragraf-9-ledd-2">Ved salg av reguleringsvare i regi av markedsregulator skal varen tilbys likeverdig mellom alle aktører til samme pris og leveringsvilkår på grunnlag av deres ordinære samlede forbruk av norskprodusert korn til produksjon av kraftfôr og matmel.</article><article class="legalP" id="paragraf-9-ledd-3">Nærmere bestemmelser kan fastsettes av Omsetningsrådet.</article></article><article class="legalArticle" data-lovdata-URL="LTI/forskrift/2002-06-21-772/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Mottaksplikt fra kornprodusent</span></h2><article class="legalP" id="paragraf-10-ledd-1">Markedsregulator har mottaksplikt fra alle kornprodusenter. Mottaksplikten gjelder norskprodusert korn som leveres på Felleskjøpsgruppens anlegg. Varen er berettiget den pris som gjelder på det aktuelle mottaksanlegg og på det tidspunkt leveransen finner sted.</article><article class="legalP" id="paragraf-10-ledd-2">Nærmere bestemmelser kan fastsettes av Omsetningsrådet.</article></article><article class="legalArticle" data-lovdata-URL="LTI/forskrift/2002-06-21-772/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Mottaksplikt fra kornkjøpere</span></h2><article class="legalP" id="paragraf-11-ledd-1">Markedsregulators mottaksplikt gjelder også for norskprodusert korn fra andre kornkjøpere. Mottaksplikten gjelder i perioden 1. oktober – 15. april det enkelte kornår og da for restkvanta som ikke kan selges på vanlige kommersielle vilkår til matmel- eller kraftfôrindustrien. Bindende innmelding skal skje til markedsregulator senest 10 kalenderdager før ønsket leveringsdato og senest 15. april. Leveransen skal skje til nærmeste målprisanlegg (jf. § 2 bokstav f) såfremt kjøper og selger ikke blir enige om noe annet. Det er likevel en forutsetning at markedsmulighetene utnyttes før restkvantum meldes inn.</article><article class="legalP" id="paragraf-11-ledd-2">Norskprodusert korn fra andre kornkjøpere skal minimum betales med samme pris og i henhold til de kvalitetskriterier som gjelder for norskprodusert korn levert direkte fra kornprodusent på samme anlegg og tidspunkt. Den pris som betales for korn av basiskvalitet skal likevel ikke overstige målpris eller intensjonspris for vedkommende matkorn- eller fôrkornart. Det skal, ut fra hva som til enhver tid er vanlig i markedet, tas hensyn til eventuell markedsmessig merverdi som er tilført varen i form av kvalitet, og til eventuell kostnadsinnsparing på grunn av levering av større kvanta. Prisen kan justeres for prisnedskrivingstilskudd og pristrekk som allerede er utbetalt til eller trukket fra kornkjøper.</article><article class="legalP" id="paragraf-11-ledd-3">Nærmere bestemmelser kan fastsettes av Omsetningsrådet.</article></article><article class="legalArticle" data-lovdata-URL="LTI/forskrift/2002-06-21-772/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Oppgjørsrutiner og renter på mellomværende</span></h2><article class="legalP" id="paragraf-12-ledd-1">Oppgjør etter forskriftens § 3, § 4 og § 5 foretas på grunnlag av oppgaver når avsetningstiltaket er gjennomført. Oppgjør etter § 7 foretas en gang pr. år.</article><article class="legalP" id="paragraf-12-ledd-2">Markedsregulator kan renteberegne tilgodehavende oppgjør etter § 3, § 4, § 5 og § 7 etter en fast rentesats fra utløpet av den måned tiltaket er gjennomført (godtgjørelsen er påløpt) og inntil betaling skjer.</article><article class="legalP" id="paragraf-12-ledd-3">Den faste rentesatsen fastsettes av Omsetningsrådets arbeidsutvalg pr. halvår.</article><article class="legalP" id="paragraf-12-ledd-4">Så lenge fondet for markedsregulering av korn har disponible midler har markedsregulator etter oppgave tilgang til à konto overføringer fra Omsetningsfondet, hvis siktemål skal være å minimere netto rentekostnader etter ovennevnte bestemmelser. Slike à konto overføringer skal renteberegnes fra den dag de er foretatt.</article><article class="legalP" id="paragraf-12-ledd-5">Alle bevilgningsoppgaver skal være attestert av statsautorisert revisor etter krav fastsatt av Omsetningsrådets arbeidsutvalg.</article></article><article class="legalArticle" data-lovdata-URL="LTI/forskrift/2002-06-21-772/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Kontroll og dokumentasjonsplikt</span></h2><article class="legalP" id="paragraf-13-ledd-1">Omsetningsrådet fører kontroll med at bestemmelsene i denne forskrift blir overholdt. Omsetningsrådet kan kreve de opplysninger og den dokumentasjon som er nødvendig for å utøve slik kontroll og for å forvalte markedsreguleringstiltakene på en tilfredsstillende måte.</article></article><article class="legalArticle" data-lovdata-URL="LTI/forskrift/2002-06-21-772/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Godtgjørelser</span></h2><article class="legalP" id="paragraf-14-ledd-1">Godtgjørelser etter denne forskrift er betinget av at Omsetningsrådet disponerer det nødvendige beløp til formålet.</article></article><article class="legalArticle" data-lovdata-URL="LTI/forskrift/2002-06-21-772/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h2><article class="legalP" id="paragraf-15-ledd-1">Forskriften trer i kraft 1. juli 2002.</article></article></main></body></html>