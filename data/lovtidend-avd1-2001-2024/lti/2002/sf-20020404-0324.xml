<!DOCTYPE html><html lang="no"><head><title>Forskrift om endring i forskrift om stønad til dekning av utgifter til ortopediske hjelpemidler, brystprotese, ansiktsdefektprotese, øyeprotese og parykk.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-04-04-324</dd><dt class="dokid">DokumentID</dt><dd class="dokid">LTI/forskrift/2002-04-04-324</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 3</dd><dt class="dateInForce">I kraft fra</dt><dd class="dateInForce">2002-04-04</dd><dt class="changesToDocuments">Endrer</dt><dd class="changesToDocuments"><ul><li>forskrift/1997-04-18-336</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-02-28-19/§5-15</li><li>lov/1997-02-28-19/§22-2</li></ul></dd><dt class="dateOfPublication">Kunngjort</dt><dd class="dateOfPublication">2002-04-09</dd><dt class="lastupdated">Rettet</dt><dd class="lastupdated">2002-07-22 (§ 3 nr. 1)</dd><dt class="journalNumber">Journalnummer</dt><dd class="journalNumber">2002-0312</dd><dt class="titleShort">Korttittel</dt><dd class="titleShort">Endr. i forskrift om dekning av proteser</dd><dt class="title">Tittel</dt><dd class="title">Forskrift om endring i forskrift om stønad til dekning av utgifter til ortopediske hjelpemidler, brystprotese, ansiktsdefektprotese, øyeprotese og parykk.</dd><dt class="miscInformation">Annet om dokumentet</dt><dd class="miscInformation">Fastsatt av Sosialdepartementet 4. april 2002 med hjemmel i lov av 28. februar 1997 nr. 19 om folketrygd (folketrygdloven) § 5-15 tredje ledd og § 22-2 andre ledd.</dd><dt class="refid">RefID</dt><dd class="refid">forskrift/2002-04-04-324</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om stønad til dekning av utgifter til ortopediske hjelpemidler, brystprotese, ansiktsdefektprotese, øyeprotese og parykk.<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2002-04-04-324" id="dokument"><h1>Forskrift om endring i forskrift om stønad til dekning av utgifter til ortopediske hjelpemidler, brystprotese, ansiktsdefektprotese, øyeprotese og parykk.</h1><section class="section" data-name="kapI" id="kapittel-1" data-lovdata-URL="LTI/forskrift/2002-04-04-324/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 18. april 1997 nr. 336 om stønad til dekning av utgifter til ortopediske hjelpemidler, brystprotese, ansiktsdefektprotese, øyeprotese og parykk gjøres følgende endringer:</article> <article class="defaultP" margin-top="true">§ 3 nr. 1 skal lyde:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-1-punkt-1"><article class="legalP" id="kapittel-1-ledd-1-punkt-1-ledd-1">Det gis stønad til anskaffelse, fornyelse og vedlikehold av ortopediske hjelpemidler som er nevnt i § 1 og § 2, når det foreligger rekvisisjon fra en spesialist i ortopedisk kirurgi eller en spesialist i fysikalsk medisin og rehabilitering.</article><article class="legalP" id="kapittel-1-ledd-1-punkt-1-ledd-2">For ortoser og ortopedisk fottøy kan rekvisisjon også gis av en spesialist i nevrologi, revmatologi eller indremedisin, alt etter hvilken tilstand som gjør anskaffelsen nødvendig. Spesialist i pediatri kan rekvirere ortoser til bruk i barnets første leveår.</article><article class="legalP" id="kapittel-1-ledd-1-punkt-1-ledd-3">Rekvisisjon kan også gis av avdelingsoverlege eller den lege overlegen bemyndiger ved sykehusavdeling som har behov for å kunne rekvirere ortopediske hjelpemidler.</article><article class="legalP" id="kapittel-1-ledd-1-punkt-1-ledd-4">Rekvisisjonen gis på blankett fastsatt av Rikstrygdeverket, og legen sørger for at hjelpemidlet bestilles ved et ortopedisk verksted som har avtale med Rikstrygdeverket, se § 4.</article><article class="legalP" id="kapittel-1-ledd-1-punkt-1-ledd-5">Legen kan ikke bestille ortopediske hjelpemidler ved et ortopedisk verksted som legen selv eller legens nærmeste pårørende har økonomiske interesser i.</article></article></li></ul></article> <article class="defaultP" margin-top="true">Kapittel III overskriften skal lyde:<ul class="defaultList"><li><article class="listArticle" id="kapittel-1-ledd-1-punkt-2"><article class="legalP" id="kapittel-1-ledd-1-punkt-2-ledd-1"><i>Alminnelig fottøy</i></article></article></li></ul></article> <article class="defaultP" margin-top="true">§ 9 skal lyde:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-1-punkt-3"><article class="legalP" id="kapittel-1-ledd-1-punkt-3-ledd-1">Det ytes stønad til nødvendig anskaffelse av ekstra par alminnelig fottøy, som medlemmet må ha på grunn av ulik fotstørrelse. Det må godtgjøres ved legeerklæring at medlemmet har ulik fotstørrelse med minst to hele skonummer.</article></article></li><li data-li-identifier="2." data-name="2."><article class="listArticle" id="kapittel-1-ledd-1-punkt-4"><article class="legalP" id="kapittel-1-ledd-1-punkt-4-ledd-1">Stønad ytes til anskaffelse av inntil to ekstra par alminnelig fottøy per år med inntil 700 kroner per par.</article></article></li><li data-li-identifier="3." data-name="3."><article class="listArticle" id="kapittel-1-ledd-1-punkt-5"><article class="legalP" id="kapittel-1-ledd-1-punkt-5-ledd-1">Det kan gjøres unntak fra antallsbegrensningen i nr. 2 til barn i vekst og når lege godtgjør at funksjonsforstyrrelsen er av en slik art at fottøyet slites mer enn normalt. Når det gjøres unntak på grunn av funksjonsforstyrrelse, dekkes utgifter til begge par fottøy med inntil 700 kroner per par.</article></article></li></ul></article></section><section class="section" data-name="kapII" id="kapittel-2" data-lovdata-URL="LTI/forskrift/2002-04-04-324/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article><article class="legalP" id="kapittel-2-ledd-2">Leger og institusjoner mv. som tidligere er godkjent av Statens helsetilsyn til å gi rekvisisjon, og som ikke fyller vilkårene etter denne forskriften, kan rekvirere ortopediske hjelpemidler for trygdens regning fram til 31. desember 2003, såframt øvrige vilkår er oppfylt.</article> <article class="defaultP" margin-top="true"><i>Merknader til endringsforslagene:</i></article> <article class="defaultP" margin-top="true"><i>Til § 3 nr. 1 første, andre og nytt tredje ledd:</i></article><article class="legalP" id="kapittel-2-ledd-3">Etter gjeldende § 3 nr. 1 kan ortopediske hjelpemidler rekvireres av spesialist i ortopedisk kirurgi eller annen lege som er godkjent av Statens helsetilsyn. Ortoser og ortopedisk fottøy kan også rekvireres av spesialist i nevrologi, revmatologi og indremedisin, alt etter hvilken tilstand som gjør anskaffelsen nødvendig.</article><article class="legalP" id="kapittel-2-ledd-4">Statens helsetilsyn har i praksis gitt spesialist i fysikalsk medisin og rehabilitering generell rekvisisjonsrett. Spesialist i pediatri har i henhold til Rikstrygdeverkets retningslinjer hatt rett til å rekvirere Freykas pute og lignende hjelpemidler i behandlingen av hofteleddsdysplasi hos nyfødte.</article><article class="legalP" id="kapittel-2-ledd-5">Det foreslås at også de sistnevnte legespesialisters rekvisisjonsrett forskriftsfestes. Spesialist i pediatri vil etter forslaget bare kunne rekvirere korrigerende ortoser til bruk i barnets første leveår. Proteser kan bare rekvireres av spesialist i ortopedisk kirurgi eller spesialist i fysikalsk medisin og rehabilitering.</article><article class="legalP" id="kapittel-2-ledd-6">I tillegg til de leger som har rekvisisjonsrett i kraft av sin spesialitet, fins en liste over leger, sykehusavdelinger mv. som er godkjent av Statens helsetilsyn som rekvirenter. I forbindelse med omorganiseringen av den sentrale sosial- og helseforvaltning vil Statens helsetilsyn bli fritatt for denne oppgaven. I stedet foreslås en bestemmelse om at rekvisisjon også kan gis av avdelingsoverlegen eller den legen som overlegen bemyndiger ved sykehusavdelinger som har behov for å kunne rekvirere ortopediske hjelpemidler.</article><article class="legalP" id="kapittel-2-ledd-7">Statens helsetilsyn vil ikke lenger kunne søkes om godkjenning som rekvirent, og den eksisterende listen vil bli avviklet etter en overgangsperiode. Det innebærer at sykehjem mv. vil måtte ordne seg på en annen måte, f.eks. innlede samarbeid med en sykehusavdeling eller en spesialist som har rekvisisjonsrett.</article> <article class="defaultP" margin-top="true"><i>Til § 3 nr. 1 nytt femte ledd:</i></article><article class="legalP" id="kapittel-2-ledd-8">Etter forskrift om stønad til fysikalsk behandling (folketrygdloven § 5-8) gis det i alminnelighet ikke stønad til behandling av legens egne pasienter i legens eget institutt eller i et institutt som legen har økonomiske interesser i. Etter forskrift om stønad til høreapparat (folketrygdloven § 10-7) kan legen ikke rekvirere høreapparat som er levert av et firma som legen selv eller hans nærmeste pårørende har økonomiske interesser i.</article><article class="legalP" id="kapittel-2-ledd-9">For å sikre ryddige forhold og et enhetlig regelverk foreslås en tilsvarende bestemmelse for rekvisisjon av ortopediske hjelpemidler.</article> <article class="defaultP" margin-top="true"><i>Til § 9:</i></article><article class="legalP" id="kapittel-2-ledd-10">Betegnelsen «ortopedisk skotøy» foreslås erstattet av «ortopedisk fottøy», for å gi en enhetlig språkbruk i forskriften, jf. kapittel I om ortopediske hjelpemidler.</article></section></main></body></html>