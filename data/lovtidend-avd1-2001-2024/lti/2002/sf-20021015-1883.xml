<!DOCTYPE html><html lang="no"><head><title>Forskrift om eksamen ved Høgskolen i Buskerud.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-10-15-1883</dd><dt class="dokid">DokumentID</dt><dd class="dokid">LTI/forskrift/2002-10-15-1883</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 10 s 1556</dd><dt class="dateInForce">I kraft fra</dt><dd class="dateInForce">Fra og med høsten 2002</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-22/§50</li></ul></dd><dt class="dateOfPublication">Kunngjort</dt><dd class="dateOfPublication">2003-07-04</dd><dt class="journalNumber">Journalnummer</dt><dd class="journalNumber">2003-0735</dd><dt class="titleShort">Korttittel</dt><dd class="titleShort">Forskrift om eksamen ved HiBu</dd><dt class="title">Tittel</dt><dd class="title">Forskrift om eksamen ved Høgskolen i Buskerud.</dd><dt class="miscInformation">Annet om dokumentet</dt><dd class="miscInformation">Fastsatt av Styret ved Høgskolen i Buskerud 15. oktober 2002 med hjemmel i lov av 12. mai 1995 nr. 22 om universiteter og høgskoler § 50 nr. 7.</dd><dt class="refid">RefID</dt><dd class="refid">forskrift/2002-10-15-1883</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om eksamen ved Høgskolen i Buskerud.<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Vilkår for adgang til eksamen eller annen vurdering</li><li>§ 4. Oppmelding til eksamen</li><li>§ 5. Eksamen eller annen vurdering</li><li>§ 6. Språk</li><li>§ 7. Vurderingsformer og sensur</li><li>§ 8. Eksamen</li><li>§ 9. Gjennomføring av eksamen</li><li>§ 10. Tilrettelegging ved eksamen for studenter med særskilte behov jf. § 44 nr. 5</li><li>§ 11. Sensur</li><li>§ 12. Karaktersystem</li><li>§ 13. Fritak for eksamen eller prøve</li><li>§ 14. Vitnemål, karakterutskrift, vitnemålstillegg</li><li>§ 15. Annullering av eksamen</li><li>§ 16. Formelle feil ved eksamen</li><li>§ 17. Krav på begrunnelse for sensur</li><li>§ 18. Klage på karakterfastsetting</li><li>§ 19. Utfyllende bestemmelser</li><li>§ 20. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2002-10-15-1883" id="dokument"><h1>Forskrift om eksamen ved Høgskolen i Buskerud.</h1><article class="legalArticle" data-lovdata-URL="LTI/forskrift/2002-10-15-1883/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskrift gjelder eksamen og andre vurderingsformer for studier som gir uttelling i studiepoeng ved Høgskolen i Buskerud.</article></article><article class="legalArticle" data-lovdata-URL="LTI/forskrift/2002-10-15-1883/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><ul class="defaultList"><li data-li-identifier="1." data-name="1."><article class="listArticle" id="paragraf-2-punkt-1"><article class="legalP" id="paragraf-2-punkt-1-ledd-1"><i>loven – lov av 12. mai 1995 nr. 22</i> om universiteter og høgskoler.</article></article></li><li data-li-identifier="2." data-name="2."><article class="listArticle" id="paragraf-2-punkt-2"><article class="legalP" id="paragraf-2-punkt-2-ledd-1"><i>student</i> – den som oppfyller kravene til opptak i lovens § 37 og som har en etablert studierett gjennom opptak ved høgskolen.</article></article></li><li data-li-identifier="3." data-name="3."><article class="listArticle" id="paragraf-2-punkt-3"><article class="legalP" id="paragraf-2-punkt-3-ledd-1"><i>privatist</i> – den som oppfyller kravene til opptak i lovens § 37 og som har etablert en eksamensrett etter søknad til høgskolen.</article></article></li><li data-li-identifier="4." data-name="4."><article class="listArticle" id="paragraf-2-punkt-4"><article class="legalP" id="paragraf-2-punkt-4-ledd-1"><i>deltidsstudent</i> – den som oppfyller kravene til opptak etter lovens § 37 og som har etablert en rett til faglig oppfølging og eksamensrett etter avtale med høgskolen.</article></article></li><li data-li-identifier="5." data-name="5."><article class="listArticle" id="paragraf-2-punkt-5"><article class="legalP" id="paragraf-2-punkt-5-ledd-1"><i>studieprogram</i> – en samling emner som høgskolen har definert som et studium.</article></article></li><li data-li-identifier="6." data-name="6."><article class="listArticle" id="paragraf-2-punkt-6"><article class="legalP" id="paragraf-2-punkt-6-ledd-1"><i>emner</i> – den minste avsluttende studieenhet som gir uttelling i studiepoeng.</article></article></li><li data-li-identifier="7." data-name="7."><article class="listArticle" id="paragraf-2-punkt-7"><article class="legalP" id="paragraf-2-punkt-7-ledd-1"><i>emne/kursbeskrivelse/arbeidskrav</i> – en beskrivelse av den faglige virksomheten i en studieenhet som fastsettes av høgskolens styre. Emnet/studieenhetens mål, struktur, vurderingsform, læringsform, obligatoriske aktiviteter, forkunnskapskrav, litteratur, hjelpemidler og utstyr skal angis.</article></article></li><li data-li-identifier="8." data-name="8."><article class="listArticle" id="paragraf-2-punkt-8"><article class="legalP" id="paragraf-2-punkt-8-ledd-1"><i>studiepoeng</i> – måleenhet for omfang av et studium hvor ett fullt studieår er normert til 60 studiepoeng.</article></article></li><li data-li-identifier="9." data-name="9."><article class="listArticle" id="paragraf-2-punkt-9"><article class="legalP" id="paragraf-2-punkt-9-ledd-1"><i>rammeplan</i> – et nasjonalt planverk fastsatt av departementet, som angir et studiums mål og innhold.</article></article></li><li data-li-identifier="10." data-name="10."><article class="listArticle" id="paragraf-2-punkt-10"><article class="legalP" id="paragraf-2-punkt-10-ledd-1"><i>studieplan</i> – et planverk fastsatt av høgskolens styre, som angir et studiums mål og innhold.</article></article></li><li data-li-identifier="11." data-name="11."><article class="listArticle" id="paragraf-2-punkt-11"><article class="legalP" id="paragraf-2-punkt-11-ledd-1"><i>fagplan</i> – et planverk fastsatt av høgskolens styre, som gir en nærmere beskrivelse av rammeplanstyrte studier.</article></article></li><li data-li-identifier="12." data-name="12."><article class="listArticle" id="paragraf-2-punkt-12"><article class="legalP" id="paragraf-2-punkt-12-ledd-1"><i>eksamen og annen vurdering</i> – ulike former for prøving av studentens kunnskaper i et emne som gir uttelling i studiepoeng når resultatet av vurderingen er bestått, alternativt karakterene A – E eller ikke bestått, alternativt karakteren F. De ulike former for vurdering beskrives i de enkelte emne-/kursbeskrivelser.</article></article></li></ul></article><article class="legalArticle" data-lovdata-URL="LTI/forskrift/2002-10-15-1883/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for adgang til eksamen eller annen vurdering</span></h2><article class="legalP" id="paragraf-3-ledd-1">Følgende gis adgang til eksamen eller annen vurdering som gir uttelling i studiepoeng:<ul class="defaultList"><li data-li-identifier="1." data-name="1."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">Studenter med gyldig studierett. I tillegg kreves gyldige eksamensmeldinger.</article></article></li><li data-li-identifier="2." data-name="2."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">Studenter som har gyldig eksamensmelding til emner i andre studieprogram enn der de har sin prinsipale studierett.</article></article></li><li data-li-identifier="3." data-name="3."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">Privatister, som etter søknad finnes kvalifisert til å gå opp til eksamen etter betaling av vederlag jf. lovens § 40 nr. 1.</article></article></li><li data-li-identifier="4." data-name="4."><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">Deltidsstudenter som etter avtale gis tilgang til eksamen/vurdering.</article></article></li></ul></article><article class="legalP" id="paragraf-3-ledd-2">Studenter som er bortvist eller utestengt fra eksamen, undervisning eller praksis i samsvar med lovens § 42 – § 42b har ikke adgang til eksamen ved Høgskolen i Buskerud.</article></article><article class="legalArticle" data-lovdata-URL="LTI/forskrift/2002-10-15-1883/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Oppmelding til eksamen</span></h2><article class="legalP" id="paragraf-4-ledd-1">Før oppmelding til eksamen, normalt gjennom høgskolens studentweb, må semesteravgiften være betalt.</article><article class="legalP" id="paragraf-4-ledd-2">Frister for oppmelding til eksamen er normalt 15. september for høstsemesteret og normalt 15. februar for vårsemesteret.</article><article class="legalP" id="paragraf-4-ledd-3">En eksamensmelding er gyldig når studenten har den nødvendige studierett og fastsatte krav til forkunnskaper er oppfylt. Eksamensemnet bør være angitt i kandidatens utdanningsplan.</article><article class="legalP" id="paragraf-4-ledd-4">Studenten er selv ansvarlig for å påse at han har gyldige eksamensmeldinger. Privatister må framsette dokumentert søknad om eksamen innen 15. september for høstsemesteret og 15. februar for vårsemesteret.</article></article><article class="legalArticle" data-lovdata-URL="LTI/forskrift/2002-10-15-1883/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Eksamen eller annen vurdering</span></h2><article class="legalP" id="paragraf-5-ledd-1">Ordinær eksamen eller annen vurdering gjennomføres i samsvar med de enkelte emne/kurs/arbeidskravbeskrivelser.</article><article class="legalP" id="paragraf-5-ledd-2">Utsatt eksamen kan tilbys studenter som kan dokumentere godkjent grunn til fravær fra ordinær eksamen.</article><article class="legalP" id="paragraf-5-ledd-3">Ekstraordinær eksamen kan tilbys studenter innenfor ordinær eksamensperiode for å sikre at studenter følger normal studieprogresjon.</article><article class="legalP" id="paragraf-5-ledd-4">Søknad om utsatt eller ekstraordinær eksamen må framsettes snarest mulig og senest 1 uke etter at sensur er falt.</article><article class="legalP" id="paragraf-5-ledd-5">Høgskolen avgjør hvilken eksamen- eller vurderingsform som benyttes ved prøving av studentens kunnskaper ved utsatt eller ekstraordinær eksamen.</article><article class="legalP" id="paragraf-5-ledd-6">Ved utsatt eller ekstraordinær eksamen prøves studenten i samme pensum som ved sist avholdte ordinære eksamen.</article></article><article class="legalArticle" data-lovdata-URL="LTI/forskrift/2002-10-15-1883/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Språk</span></h2><article class="legalP" id="paragraf-6-ledd-1">Undervisnings- og eksamineringsspråket ved Høgskolen i Buskerud er norsk med mindre annet er fastsatt i fag- eller studieplan.</article></article><article class="legalArticle" data-lovdata-URL="LTI/forskrift/2002-10-15-1883/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Vurderingsformer og sensur</span></h2><article class="legalP" id="paragraf-7-ledd-1">Studentens kunnskaper og ferdigheter skal vurderes i samsvar med beskrivelsen av mål og metode i fag- eller studieplan (§ 46 nr. 5 og § 50 nr. 1).</article><article class="legalP" id="paragraf-7-ledd-2">Etter delegasjon fra styret kan avdelingen/instituttet beslutte at studenten ikke har rett til videre vurdering når han/hun, etter en samlet vurdering, ikke har bestått de tidligere vurderingspunkter i et emne/studieenhet.</article></article><article class="legalArticle" data-lovdata-URL="LTI/forskrift/2002-10-15-1883/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Eksamen</span></h2><article class="legalP" id="paragraf-8-ledd-1">Tid og sted for eksamen offentliggjøres gjennom høgskolens informasjonskanaler.</article><article class="legalP" id="paragraf-8-ledd-2">Studenten er selv ansvarlig for å innhente tilstrekkelig informasjon for å kunne gjennomføre eksamen.</article><article class="legalP" id="paragraf-8-ledd-3">En student kan fremstille seg til eksamen/vurdering i det samme emnet inntil tre ganger.</article><article class="legalP" id="paragraf-8-ledd-4">Unnlatt oppmøte eller innlevering til eksamen/vurdering uten gyldig grunn, anses som tellende forsøk.</article></article><article class="legalArticle" data-lovdata-URL="LTI/forskrift/2002-10-15-1883/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Gjennomføring av eksamen</span></h2><article class="legalP" id="paragraf-9-ledd-1">Kandidaten bør møte opp til eksamen i god tid. Utfyllende bestemmelser om hvordan studenten skal forholde seg under eksamen eller annen vurdering gis i høgskolens eksamensinstruks.</article><article class="legalP" id="paragraf-9-ledd-2">Hjelpemidler, som kommer i tillegg til nødvendige redskaper, kan kun benyttes ved eksamen eller annen vurdering av studentens ferdigheter i den grad dette er positivt angitt.</article><article class="legalP" id="paragraf-9-ledd-3">Studenter som bryter retningslinjene for godkjente hjelpemidler eller som viser forstyrrende adferd kan bortvises fra eksamen.</article><article class="legalP" id="paragraf-9-ledd-4">Bruk av kilder skal angis når disse benyttes ved eksamen eller oppgaver som inngår i grunnlaget for vurdering av studenten.</article></article><article class="legalArticle" data-lovdata-URL="LTI/forskrift/2002-10-15-1883/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tilrettelegging ved eksamen for studenter med særskilte behov jf. § 44 nr. 5</span></h2><article class="legalP" id="paragraf-10-ledd-1">En student kan søke om tilrettelegging av eksamen eller annen vurdering når han/hun kan dokumentere at han/hun har særskilte behov av helsemessig, fremmedspråklig eller annen karakter (jf. høgskolens retningslinjer). Tilrettelegging, som vil medføre reduksjon i de faglige krav som stilles ved det enkelte studium, kan ikke innvilges jf. lovens § 44 nr. 5.</article></article><article class="legalArticle" data-lovdata-URL="LTI/forskrift/2002-10-15-1883/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Sensur</span></h2><article class="legalP" id="paragraf-11-ledd-1">Styret godkjenner avdelingenes/instituttenes ordninger for sensur av eksamen eller annen vurdering i samsvar med lovens § 50 nr. 2.</article><article class="legalP" id="paragraf-11-ledd-2">Fristen for sensur er i utgangspunktet 3 uker etter eksamen/vurderingen. For utfyllende regler henvises til lovens § 50 nr. 4.</article></article><article class="legalArticle" data-lovdata-URL="LTI/forskrift/2002-10-15-1883/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Karaktersystem</span></h2><article class="legalP" id="paragraf-12-ledd-1">Eksamen eller annen vurdering bedømmes med bestått/ikke bestått eller graderes etter skala fra A – E for bestått og F for ikke bestått i samsvar med lovens § 50 nr. 6.</article></article><article class="legalArticle" data-lovdata-URL="LTI/forskrift/2002-10-15-1883/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Fritak for eksamen eller prøve</span></h2><article class="legalP" id="paragraf-13-ledd-1">En student kan kreve å få godskrevet emner fra andre utdanningsinstitusjoner under loven i grad når dette ikke medfører dobbel uttelling for utdanninger med samme faginnhold.</article><article class="legalP" id="paragraf-13-ledd-2">En student kan kreve fritak for eksamen eller annen vurdering når han/hun godtgjør at tilsvarende eksamen eller prøve er avlagt tidligere ved denne eller annen utdanningsinstitusjon.</article><article class="legalP" id="paragraf-13-ledd-3">En student kan søke fritak når han kan dokumentere å ha avlagt annen velegnet eksamen eller prøve.</article><article class="legalP" id="paragraf-13-ledd-4">En student kan søke fritak når han kan dokumentere realkompetanse som anses som velegnet erstatning for eksamen eller annen vurdering i emnet.</article><article class="legalP" id="paragraf-13-ledd-5">Avdelingen avgjør hva som anses som velegnet i samsvar med gjeldende ramme- eller studieplan i samsvar med lovens § 49.</article></article><article class="legalArticle" data-lovdata-URL="LTI/forskrift/2002-10-15-1883/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Vitnemål, karakterutskrift, vitnemålstillegg</span></h2><article class="legalP" id="paragraf-14-ledd-1">Høgskolen i Buskerud utferdiger vitnemål ved fullføring av utdanninger som tildeles grad innen høgskolens fagfelt. Vitnemålet gis kun på norsk og skal være underskrevet av høgskolens rektor og studiesjef.</article><article class="legalP" id="paragraf-14-ledd-2">Sammen med vitnemålet gis karakterutskrift på norsk og engelsk samt vitnemålstillegg (Diploma Supplement) på engelsk.</article><article class="legalP" id="paragraf-14-ledd-3">Studenter som ikke har avsluttet gradsgivende utdanning, kan på anmodning få karakterutskrift for gjennomførte og beståtte eksamener mv.</article></article><article class="legalArticle" data-lovdata-URL="LTI/forskrift/2002-10-15-1883/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Annullering av eksamen</span></h2><article class="legalP" id="paragraf-15-ledd-1">Styret eller styrets klagenemnd kan annullere eksamen eller annen vurdering:<ul class="defaultList"><li data-li-identifier="-" data-name="-"><article class="listArticle" id="paragraf-15-ledd-1-punkt-1"><article class="legalP" id="paragraf-15-ledd-1-punkt-1-ledd-1">når studenten har fått adgang til denne på falskt grunnlag</article></article></li><li data-li-identifier="-" data-name="-"><article class="listArticle" id="paragraf-15-ledd-1-punkt-2"><article class="legalP" id="paragraf-15-ledd-1-punkt-2-ledd-1">når studenten har fusket eller forsøkt å fuske under gjennomføring av eksamen eller annen vurderingsform</article></article></li></ul></article><article class="legalP" id="paragraf-15-ledd-2">Som fusk regnes det når kandidaten forsettlig eller grovt uaktsomt bryter høgskolens instrukser om gjennomføring av eksamen eller andre vurderingsformer.</article></article><article class="legalArticle" data-lovdata-URL="LTI/forskrift/2002-10-15-1883/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Formelle feil ved eksamen</span></h2><article class="legalP" id="paragraf-16-ledd-1">Formelle feil er feil gjennomføring av eksamen eller annen vurdering som har betydning for studentenes prestasjoner og bedømmelse av denne.</article><article class="legalP" id="paragraf-16-ledd-2">Høgskolen kan beslutte å gi ny sensur eller ny prøve ved formelle feil som høgskolen ikke kan lastes for.</article><article class="legalP" id="paragraf-16-ledd-3">Studenten kan klage over formelle feil som etter dennes syn har påvirket hans/hennes prestasjoner under eksamen. Klagen skal begrunnes.</article><article class="legalP" id="paragraf-16-ledd-4">Hvis studenten får medhold i sin klage, beslutter høgskolen hvordan feilen skal rettes i samsvar med reglene i lovens § 51.</article></article><article class="legalArticle" data-lovdata-URL="LTI/forskrift/2002-10-15-1883/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Krav på begrunnelse for sensur</span></h2><article class="legalP" id="paragraf-17-ledd-1">Kandidaten kan kreve sensors begrunnelse for sitt resultat på eksamen, prøve eller annen vurdering som gir uttelling i studiepoeng. Sensor avgjør, i samråd med avdelings- eller instituttledelsen, om begrunnelsen skal gis muntlig eller skriftlig.</article><article class="legalP" id="paragraf-17-ledd-2">Krav om begrunnelse må framsettes umiddelbart etter muntlig eksamen og senest 3 uker etter at karakter for skriftlig eksamen ble kunngjort fra høgskolens side.</article></article><article class="legalArticle" data-lovdata-URL="LTI/forskrift/2002-10-15-1883/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Klage på karakterfastsetting</span></h2><article class="legalP" id="paragraf-18-ledd-1">Kandidaten kan klage over karakter etter resultatet på en eksamen eller vurderinger som samlet utgjør et emne eller en emnegruppe.</article><article class="legalP" id="paragraf-18-ledd-2">Klagen framsettes skriftlig innen 3 uker etter at kandidaten ble gjort kjent med resultatet.</article><article class="legalP" id="paragraf-18-ledd-3">Dersom kandidaten har bedt om sensors begrunnelse, løper klagefristen fra det tidspunkt kandidaten har mottatt begrunnelsen.</article><article class="legalP" id="paragraf-18-ledd-4">Klage må ha en konkret og relevant begrunnelse for at høgskolen skal ta den til behandling. Ny sensur etter klage kan gå både til gunst og til ugunst for klager.</article></article><article class="legalArticle" data-lovdata-URL="LTI/forskrift/2002-10-15-1883/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Utfyllende bestemmelser</span></h2><article class="legalP" id="paragraf-19-ledd-1">Styret ved Høgskolen i Buskerud delegerer til høgskolens grunnenheter å gi utfyllende regler om forhold som er særegent for den enkelte eksamen.</article><article class="legalP" id="paragraf-19-ledd-2">Styret delegerer til høgskolens administrasjon, i samråd med høgskolens grunnenheter, å gi retningslinjer og utfyllende regler innen rammen av denne forskrift.</article></article><article class="legalArticle" data-lovdata-URL="LTI/forskrift/2002-10-15-1883/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse</span></h2><article class="legalP" id="paragraf-20-ledd-1">Forskriften trer i kraft med virkning fra og med høsten 2002 i forbindelse med iverksetting av ny gradsstruktur ved høgskolen.</article></article></main></body></html>