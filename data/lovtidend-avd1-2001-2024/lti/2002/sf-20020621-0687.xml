<!DOCTYPE html><html lang="no"><head><title>Forskrift om endring i forskrift om prisutjevningsordningen for melk.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-06-21-687</dd><dt class="dokid">DokumentID</dt><dd class="dokid">LTI/forskrift/2002-06-21-687</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 7</dd><dt class="dateInForce">I kraft fra</dt><dd class="dateInForce">2002-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2000-06-30-701</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1936-07-10-6/§6</li><li>lov/1936-07-10-6/§7</li><li>lov/1936-07-10-6/§8</li><li>lov/1936-07-10-6/§11</li><li>lov/1936-07-10-6/§13</li><li>lov/1936-07-10-6/§17</li></ul></dd><dt class="dateOfPublication">Kunngjort</dt><dd class="dateOfPublication">2002-07-05</dd><dt class="journalNumber">Journalnummer</dt><dd class="journalNumber">2002-0625</dd><dt class="titleShort">Korttittel</dt><dd class="titleShort">Endr. i forskrift om melkeprisutjevning</dd><dt class="title">Tittel</dt><dd class="title">Forskrift om endring i forskrift om prisutjevningsordningen for melk.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 21. juni 2002 med hjemmel i lov av 10. juli 1936 nr. 6 til å fremja umsetnaden av jordbruksvaror § 6, § 7, § 8, § 11 andre og tredje ledd, § 13 og § 17 og etter samråd med Norges Bondelag og Norsk Bonde- og Småbrukarlag.</dd><dt class="refid">RefID</dt><dd class="refid">forskrift/2002-06-21-687</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om prisutjevningsordningen for melk.<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2002-06-21-687" id="dokument"><h1>Forskrift om endring i forskrift om prisutjevningsordningen for melk.</h1><section class="section" data-name="kapI" id="kapittel-1" data-lovdata-URL="LTI/forskrift/2002-06-21-687/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 30. juni 2000 nr. 701 om prisutjevningsordningen for melk gjøres følgende endringer:</article> <article class="defaultP" margin-top="true">§ 3 første ledd bokstav c skal lyde:<ul class="defaultList"><li data-li-identifier="c)" data-name="c)"><article class="listArticle" id="kapittel-1-ledd-1-punkt-1"><article class="legalP" id="kapittel-1-ledd-1-punkt-1-ledd-1"><i>meieriselskap:</i> andelslag, aksjeselskap, annet selskap eller annen juridisk enhet som kjøper eller på annen måte tar i mot melk, fløte eller myse til videre foredling eller produksjon av melkeprodukter. Som meieriselskap regnes likevel ikke selskap som foredler mindre enn 200.000 liter melk pr. år i produktgruppene 4, 5, 6 eller 7, jf. § 5 første ledd. Statens landbruksforvaltning kan etter søknad gi konsern status som ett meieriselskap i henhold til denne forskriften dersom konsernet består av mer enn en juridisk enhet som faller inn under meieriselskapsdefinisjonen.</article></article></li></ul></article> <article class="defaultP" margin-top="true">§ 3 første ledd bokstav h skal lyde:<ul class="defaultList"><li data-li-identifier="h)" data-name="h)"><article class="listArticle" id="kapittel-1-ledd-1-punkt-2"><article class="legalP" id="kapittel-1-ledd-1-punkt-2-ledd-1"><i>råvareverdi:</i> Markedsregulators (TINE BA) netto salgsinntekter minus foredlingskostnader pr. pris- og biproduktgruppe, beregnet i henhold til denne forskriften og utfyllende bestemmelser fastsatt av Statens landbruksforvaltning.</article></article></li></ul></article> <article class="defaultP" margin-top="true">§ 6 skal lyde:</article><article class="legalP" id="kapittel-1-ledd-2">Som grunnlag for å utjevne etter ulike anvendelser av fløte, myse og kjernemelk, skal melkeprodukter som omfattes av andre t.o.m. sjuende ledd, innplasseres i følgende biproduktgrupper: <table><thead><tr><th data-text-align="left" data-vertical-align="top"><i>Biproduktgrupper</i></th></tr></thead><tbody><tr><td data-text-align="left" data-vertical-align="top">1) Kremfløteprodukter, dagligvaremarkedet</td></tr><tr><td data-text-align="left" data-vertical-align="top">2) Smørprodukter, dagligvaremarkedet</td></tr><tr><td data-text-align="left" data-vertical-align="top">3) Smørprodukter, industrimarkedet</td></tr><tr><td data-text-align="left" data-vertical-align="top">4) Mysostprodukter, dagligvaremarkedet</td></tr><tr><td data-text-align="left" data-vertical-align="top">5) Mysostprodukter, industrimarkedet</td></tr><tr><td data-text-align="left" data-vertical-align="top">6) Produkter med kjernemelk</td></tr></tbody></table></article><article class="legalP" id="kapittel-1-ledd-3">Biproduktgruppe 1 (kremfløteprodukter til dagligvaremarkedet) omfatter flytende melkeprodukter omsatt i dagligvaremarkedet, og hvor melkedelen av produktet har høyere fettinnhold enn helmelk. For disse produktene skal det svares biproduktavgift.</article><article class="legalP" id="kapittel-1-ledd-4">Biproduktgruppe 2 (smørprodukter til dagligvaremarkedet) omfatter smør omsatt i dagligvaremarkedet. For disse produktene kan det kreves biprodukttilskudd.</article><article class="legalP" id="kapittel-1-ledd-5">Biproduktgruppe 3 (smørprodukter til industrimarkedet) omfatter smør omsatt i industrimarkedet, tørrmelksprodukter med fettinnhold over skummetmelkpulver og fløte omsatt i industrimarkedet for fremstilling av iskremprodukter og blandingsprodukter av melkefett og annet fett. For disse produktene kan det kreves biprodukttilskudd.</article><article class="legalP" id="kapittel-1-ledd-6">Biproduktgruppe 4 (mysostprodukter til dagligvaremarkedet) omfatter mysoster og mysostprodukter som prim mv. omsatt i dagligvaremarkedet. For disse produktene skal det svares biproduktavgift.</article><article class="legalP" id="kapittel-1-ledd-7">Biproduktgruppe 5 (mysostprodukter, industrimarkedet) omfatter mysoster og mysostprodukter som prim mv. omsatt i industrimarkedet. For disse produktene skal det svares biproduktavgift.</article><article class="legalP" id="kapittel-1-ledd-8">Biproduktgruppe 6 (produkter med kjernemelk) omfatter alle melkeprodukter hvor kjernemelk inngår. For disse produktene skal det svares biproduktavgift.</article><article class="legalP" id="kapittel-1-ledd-9">Biproduktavgifter og -tilskudd beregnes etter bestemmelsene i § 7.</article><article class="legalP" id="kapittel-1-ledd-10">Meieriselskap eller primærprodusenter som årlig foredler mindre enn 500.000 liter melk, skal ikke svare biproduktavgift eller ytes biprodukttilskudd etter andre, tredje, fjerde, femte, eller sjette ledd. Statens landbruksforvaltning kan gi nærmere bestemmelser om hvilke melkeprodukter det skal svares avgift for eller det kan kreves tilskudd til etter denne paragrafen.</article> <article class="defaultP" margin-top="true">§ 7 skal lyde:</article><article class="legalP" id="kapittel-1-ledd-11">Statens landbruksforvaltning fastsetter avgifter og tilskudd pr. liter beregnet anvendt melk, jf. § 5, og pr. liter beregnet anvendt fløte, myse og kjernemelk, jf. § 6. Fastsettelsen skjer kvartalsvis på grunnlag av markedsregulators prognoserte råvareverdier for hver enkelt pris- og biproduktgruppe.</article><article class="legalP" id="kapittel-1-ledd-12">Råvareverdier i pris- og biproduktgruppene for dagligvare-/industrimarkedet skal prognoseres på grunnlag av produkter som selges i det innenlandske markedet. I pris- og biproduktgrupper som det i særlige tilfeller ikke prognoseres råvareverdier for, fastsetter Statens landbruksforvaltning disse verdiene. Dersom markedsregulators prognoserte råvareverdi er lavere enn målprisen i prisgruppene 4C t.o.m. 7C, skal jordbruksavtalens målpris legges til grunn ved beregning av avgifter og tilskudd etter første ledd, ved etterregning etter § 9 og ved beregning av overføringsprisen etter § 11. Prisgrupper som det ikke fastsettes egen målpris for, tilordnes en råvareverdi i samsvar med tabellen i § 5 første ledd.</article><article class="legalP" id="kapittel-1-ledd-13">Ved fastsetting av avgifter og tilskudd for produkter i de ulike prisgruppene, beregnes en veid netto råvareverdi for alle prisgruppene. Veid netto råvareverdi viser gjennomsnittlig råvareverdi for melk i prisutjevningen, veid etter prognoserte volum i de ulike prisgrupper og korrigert for nettokostnader som følger av § 4, § 6, § 12 t.o.m. § 14. Utjevningsavgifter og utjevningstilskudd fastsettes deretter som differansen mellom den råvareverdien som ifølge første ledd er tilordnet den enkelte prisgruppe, og veid netto råvareverdi.</article><article class="legalP" id="kapittel-1-ledd-14">Biproduktavgift for biproduktgruppe 1 skal fastsettes som differansen mellom standard råvareverdi for produksjonsfløte i henhold til jordbruksavtalen, og markedsregulators prognoserte råvareverdi for produkter i biproduktgruppe 1.</article><article class="legalP" id="kapittel-1-ledd-15">Biprodukttilskudd for biproduktgruppe 2 skal fastsettes som differansen mellom standard råvareverdi for produksjonsfløte, i henhold til jordbruksavtalen, og markedsregulators prognoserte råvareverdi for produkter i biproduktgruppe 2.</article><article class="legalP" id="kapittel-1-ledd-16">Biprodukttilskudd for biproduktgruppe 3 skal fastsettes som differansen mellom standard råvareverdi for produksjonsfløte i henhold til jordbruksavtalen, og markedsregulators prognoserte råvareverdi for produkter i biproduktgruppe 3. Markedsregulator skal i sin prognosering legge til grunn at målpris for biproduktgruppe 3 er målpris for biproduktgruppe 2 multiplisert med en faktor på 0,843.</article><article class="legalP" id="kapittel-1-ledd-17">Biproduktavgift for biproduktgruppe 4 skal tilsvare markedsregulators prognoserte råvareverdi for produkter i biproduktgruppe 4.</article><article class="legalP" id="kapittel-1-ledd-18">Biproduktavgift for biproduktgruppe 5 skal tilsvare markedsregulators prognoserte råvareverdi for produkter i biproduktgruppe 5. Markedsregulator skal i sin prognosering legge til grunn at målpris for biproduktgruppe 5 er målpris for biproduktgruppe 4 multiplisert med en faktor på 0,66.</article><article class="legalP" id="kapittel-1-ledd-19">Biproduktavgift for biproduktgruppe 6 skal tilsvare råvareverdien for kjernemelk. Råvareverdien på kjernemelk fastsettes av Statens Landbruksforvaltning som en funksjon av verdien på skummetmelk, og hvor verdien på skummetmelk beregnes ut ifra veid netto råvareverdi fratrukket produksjonsverdien for fløteandelen i denne. Råvareverdien på kjernemelk fremkommer ved å multiplisere verdien på skummetmelk med en faktor på 0,8.</article> <article class="defaultP" margin-top="true">§ 9 skal lyde:</article><article class="legalP" id="kapittel-1-ledd-20">Dersom markedsregulators faktiske råvareverdier viser et avvik på mer enn 1% i forhold til råvareverdiene benyttet i henhold til § 7 for de ulike pris- og biproduktgrupper, kan Statens landbruksforvaltning for hvert halvår etterregne avgifter, tilskudd og overføringspris etter forskriften her. Markedsregulator plikter i denne sammenheng å stille nødvendig dokumentasjon til rådighet for Statens landbruksforvaltning, herunder produktkalkyler, rabatter, leveringsbetingelser og salgsavtaler.</article> <article class="defaultP" margin-top="true">§ 14 første ledd første punktum skal lyde:</article><article class="legalP" id="kapittel-1-ledd-21">Meieriselskap som ikke er tilknyttet TINE BA, og som årlig foredler mellom 5 og 10 mill. liter til flytende melkeprodukter, kan kreve et særlig tilskudd på 3,75 mill. kroner pr. år.</article></section><section class="section" data-name="kapII" id="kapittel-2" data-lovdata-URL="LTI/forskrift/2002-06-21-687/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. juli 2002.</article></section></main></body></html>