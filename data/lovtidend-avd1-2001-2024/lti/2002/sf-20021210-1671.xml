<!DOCTYPE html><html lang="no"><head><title>Forskrift om endring i generell forskrift for produksjon og frambud m.v. av næringsmidler.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-12-10-1671</dd><dt class="dokid">DokumentID</dt><dd class="dokid">LTI/forskrift/2002-12-10-1671</dd><dt class="ministry">Departement</dt><dd class="ministry"><ul><li>Helsedepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 18</dd><dt class="dateInForce">I kraft fra</dt><dd class="dateInForce">2003-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1983-07-08-1252</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1933-05-19-3/§1</li><li>lov/1933-05-19-3/§4</li><li>forskrift/1988-04-29-312</li><li>forskrift/1990-03-26-1227</li></ul></dd><dt class="dateOfPublication">Kunngjort</dt><dd class="dateOfPublication">2003-01-03</dd><dt class="journalNumber">Journalnummer</dt><dd class="journalNumber">2002-1403</dd><dt class="titleShort">Korttittel</dt><dd class="titleShort">Endr. i generell næringsmiddelforskrift</dd><dt class="title">Tittel</dt><dd class="title">Forskrift om endring i generell forskrift for produksjon og frambud m.v. av næringsmidler.</dd><dt class="miscInformation">Annet om dokumentet</dt><dd class="miscInformation">Fastsatt av Statens næringsmiddeltilsyn 10. desember 2002 med hjemmel i lov av 19. mai 1933 nr. 3 om tilsyn med næringsmidler m.v. § 1 andre og fjerde ledd, jf. § 4, jf. kgl.res. av 29. april 1988 nr. 312 og delegeringsvedtak av 26. mars 1990 nr. 1227.</dd><dt class="refid">RefID</dt><dd class="refid">forskrift/2002-12-10-1671</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i generell forskrift for produksjon og frambud m.v. av næringsmidler.<ul class="tocSubUl"><li>I<ul class="tocSubUl"><li>§ 13. Meldingsplikt</li><li>§ 14. Godkjenningsplikt</li><li>§ 14a. Internkontroll</li><li>§ 22. Opplysningsplikt</li><li>§ 23. Adgang til virksomheten og nødvendig dokumentasjon</li><li>§ 24. Stenging</li><li>§ 25. Omsetningsforbud og beslag</li><li>§ 26. Tilsyn og vedtak</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2002-12-10-1671" id="dokument"><h1>Forskrift om endring i generell forskrift for produksjon og frambud m.v. av næringsmidler.</h1><section class="section" data-name="kapI" id="kapittel-1" data-lovdata-URL="LTI/forskrift/2002-12-10-1671/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I generell forskrift av 8. juli 1983 nr. 1252 for produksjon og frambud m.v. av næringsmidler gjøres følgende endringer:</article> <article class="defaultP" margin-top="true">§ 1 tredje ledd skal lyde:</article><article class="legalP" id="kapittel-1-ledd-2">Forskriften omfatter ikke primærproduksjon av landbruksprodukter.</article> <article class="defaultP" margin-top="true">§ 2 nr. 9 skal lyde:</article><article class="numberedLegalP" data-numerator="9" id="kapittel-1-nummer-1">9. <i>Lett bedervelig næringsmiddel:</i> næringsmiddel som på grunn av mikrobiologisk eller enzymatisk aktivitet kan bli helseskadelig eller få vesentlig nedsatt hygienisk kvalitet allerede ved kortvarig lagring ved romtemperatur.</article> <article class="defaultP" margin-top="true">§ 2 nr. 10 oppheves.</article> <article class="defaultP" margin-top="true">Overskriften til kapittel V skal lyde:</article> <article class="defaultP" margin-top="true"><i>V. Meldingsplikt og godkjenningsplikt</i></article> <article class="defaultP" margin-top="true">§ 13 og § 14 skal lyde:</article><article class="futureLegalArticle" data-name="§13" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 13</span>. <span class="legalArticleTitle">Meldingsplikt</span></span><article class="legalP" id="kapittel-1-foreslåttparagraf-1-ledd-1">Enhver som vil drive næringsmiddelvirksomhet skal på forhånd melde fra om dette til tilsynsmyndigheten der virksomheten skal finne sted. Meldingen skal inneholde opplysninger om virksomhetens navn og adresse, hvem som er ansvarlig for virksomheten, hvilke aktiviteter virksomheten skal omfatte og andre opplysninger som er nødvendige for å beskrive virksomhetens art og omfang. Endringer i disse opplysningene skal også meldes til tilsynsmyndigheten.</article></article><article class="futureLegalArticle" data-name="§14" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 14</span>. <span class="legalArticleTitle">Godkjenningsplikt</span></span><article class="numberedLegalP" data-numerator="1" id="kapittel-1-foreslåttparagraf-2-nummer-1">1. Enhver som vil drive næringsmiddelvirksomhet i form av produksjon, pakking og import av næringsmidler, samt lagring av næringsmidler engros, eller som første mottakssted ved import av næringsmidler,<sup class="footnotereference" data-footnotereferencevalue="1" data-unique-footnote-counter="1">1</sup> skal ha virksomheten godkjent.<article class="legalP" id="kapittel-1-foreslåttparagraf-2-nummer-1-ledd-1">Godkjenning er også nødvendig ved tilberedning, bearbeiding, lagring, transport og frambud mv. av lett bedervelige næringsmidler.</article><article class="legalP" id="kapittel-1-foreslåttparagraf-2-nummer-1-ledd-2">Kravet om godkjenning gjelder ikke dersom frambudet er i en form som ikke representerer videre helsemessig risiko, for eksempel oppvarming av ferdig tilberedte næringsmidler som pølser, hamburgere mv. når virksomheten er av kortvarig karakter og varmebehandlingen skjer i samband med frambudet, og salg av emballert spiseis i detaljutsalg. Ved tvil avgjør tilsynsmyndigheten om det skal kreves godkjenning.</article><article class="legalP" id="kapittel-1-foreslåttparagraf-2-nummer-1-ledd-3">Utøves samme virksomhet ved bruk av flyttbare innredninger eller mobil handel i flere tilsynsområder, er det tilstrekkelig at virksomheten er godkjent i tilsynsområdet hvor den har sin hjemmeadresse. Slik virksomhet skal også meldes til tilsynsmyndigheten i de områder hvor frambudet for øvrig skal skje, jf. § 13.</article></article><article class="numberedLegalP" data-numerator="2" id="kapittel-1-foreslåttparagraf-2-nummer-2">2. For at godkjenning skal gis, skal virksomheten kunne oppfylle kravene til hygiene i næringsmiddellovgivningen. Ved godkjenning kan det videre stilles nødvendige vilkår for en hygienisk behandling av næringsmidlene, herunder krav til lokaler, innredning, utstyr, vareutvalg, emballering, arbeidsrutiner, håndtering mv. og til at virksomheten har styring med kritiske punkter, jf. forskrift av 15. desember 1994 nr. 1187 om internkontroll for å oppfylle næringsmiddellovgivningen § 5a.</article><article class="numberedLegalP" data-numerator="3" id="kapittel-1-foreslåttparagraf-2-nummer-3">3. Ved nyetableringer og større endringer, bygningsmessig eller driftsmessig, skal planene være godkjent på forhånd. Søknad om godkjenning må inneholde oversiktlig tegning og detaljert beskrivelse av lokaler, innredning og utstyr som er av betydning for en hygienisk behandling av næringsmidlene. Virksomhetens art og omfang må også beskrives.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Forskrift av 23. desember 1998 nr. 1471 om tilsyn og kontroll ved import og eksport av næringsmidler og av produkter av animalsk opprinnelse innen EØS, og av ikke-animalske næringsmidler fra tredjeland.</article></footer></article> <article class="defaultP" margin-top="true">Ny § 14a skal lyde:</article><article class="futureLegalArticle" data-name="§14a" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 14a</span>. <span class="legalArticleTitle">Internkontroll</span></span><article class="legalP" id="kapittel-1-foreslåttparagraf-3-ledd-1">Godkjenningspliktige virksomheter skal etablere internkontroll i henhold til forskrift av 15. desember 1994 nr. 1187 om internkontroll for å oppfylle næringsmiddellovgivningen. Næringsmiddelvirksomhet som ikke er godkjenningspliktig, skal oppfylle kravet til styring med eventuelle kritiske punkter i forskrift av 15. desember 1994 nr. 1187 om internkontroll for å oppfylle næringsmiddellovgivningen § 5a.</article></article> <article class="defaultP" margin-top="true">§ 15 skal lyde:</article><article class="legalP" id="kapittel-1-ledd-3">Tilsynsmyndigheten kan trekke tilbake godkjenningen for hele eller deler av virksomheten, dersom vesentlige forhold i vilkårene for godkjenningen eller vesentlige krav i næringsmiddellovgivningen ikke overholdes.</article><article class="legalP" id="kapittel-1-ledd-4">Godkjenningen faller bort dersom virksomheten flyttes eller endres uten at tilsynsmyndigheten har godkjent forholdet.</article> <article class="defaultP" margin-top="true">§ 22, § 23, § 24, § 25 og § 26 skal lyde:</article><article class="futureLegalArticle" data-name="§22" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 22</span>. <span class="legalArticleTitle">Opplysningsplikt</span></span><article class="legalP" id="kapittel-1-foreslåttparagraf-4-ledd-1">Den som er ansvarlig for næringsmiddelvirksomhet, plikter på anmodning fra tilsynsmyndigheten, å legge fram de opplysninger tilsynsmyndigheten finner nødvendige for å gjennomføre sine tilsynsoppgaver.</article></article><article class="futureLegalArticle" data-name="§23" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 23</span>. <span class="legalArticleTitle">Adgang til virksomheten og nødvendig dokumentasjon</span></span><article class="legalP" id="kapittel-1-foreslåttparagraf-5-ledd-1">Tilsynsmyndigheten har til enhver tid adgang til samtlige lokaler og transportmidler. Når de vurderer det som nødvendig for tilsynsarbeidet, kan tilsynspersonalet ta ut prøver og foreta annen nødvendig dokumentasjon av forholdene i bedriften. Tilsynspersonalet avgjør hvilken dokumentasjon som er nødvendig. Ulike dokumenteringsformer kan være fotografering, fotokopiering, avskrift mv.</article><article class="legalP" id="kapittel-1-foreslåttparagraf-5-ledd-2">Tilsynspersonalet plikter på anmodning å framlegge legitimasjon.</article></article><article class="futureLegalArticle" data-name="§24" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 24</span>. <span class="legalArticleTitle">Stenging</span></span><article class="legalP" id="kapittel-1-foreslåttparagraf-6-ledd-1">Finner tilsynsmyndigheten at næringsmiddelvirksomhet drives på en måte som kan medføre at produkter blir helseskadelige, kan tilsynsmyndigheten påby hele eller deler av virksomheten stengt.</article></article><article class="futureLegalArticle" data-name="§25" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 25</span>. <span class="legalArticleTitle">Omsetningsforbud og beslag</span></span><article class="numberedLegalP" data-numerator="1" id="kapittel-1-foreslåttparagraf-7-nummer-1">1. Når det produseres, pakkes, lagres, frambys eller importeres næringsmidler som kan representere en helsefare, kan tilsynsmyndigheten forby varene frambudt eller beslaglegge varene. Beslag eller omsetningsforbud skal omfatte alle enheter av samme produksjonsserie med mindre det er grunn til å anta at enhetene er forskjellige med hensyn til de forhold som ligger til grunn for beslaget, og de med rimelig innsats kan underkastes individuell bedømmelse.<article class="legalP" id="kapittel-1-foreslåttparagraf-7-nummer-1-ledd-1">Når det nedlegges omsetningsforbud eller tas beslag i næringsmidler som også frambys i andre tilsynsområder, skal tilsynsmyndigheten snarest ta kontakt med Statens næringsmiddeltilsyn.</article><article class="legalP" id="kapittel-1-foreslåttparagraf-7-nummer-1-ledd-2">Tilsynsmyndigheten skal føre liste over beslaglagte varer med angivelse av varens eier, tidspunkt for beslaget og grunnlaget for beslaget.</article><article class="legalP" id="kapittel-1-foreslåttparagraf-7-nummer-1-ledd-3">Næringsmidler som er forbudt frambudt, kan merkes eller farges for å hindre at varene frambys.</article></article><article class="numberedLegalP" data-numerator="2" id="kapittel-1-foreslåttparagraf-7-nummer-2">2. Et næringsmiddel kan representere en helsefare når:<ul class="defaultList"><li data-li-identifier="2.1" data-name="2.1"><article class="listArticle" id="kapittel-1-foreslåttparagraf-7-nummer-2-punkt-1"><article class="legalP" id="kapittel-1-foreslåttparagraf-7-nummer-2-punkt-1-ledd-1">det på grunn av innhold av fysikalske, kjemiske eller mikrobiologiske komponenter kan forårsake sykdom, framkalle forgiftning eller på annen måte kan utløse helseskade.</article></article></li><li data-li-identifier="2.2" data-name="2.2"><article class="listArticle" id="kapittel-1-foreslåttparagraf-7-nummer-2-punkt-2"><article class="legalP" id="kapittel-1-foreslåttparagraf-7-nummer-2-punkt-2-ledd-1">det er produsert eller behandlet av en person som under produksjonen eller behandlingen led av, eller med grunn kunne mistenkes for å lide av smittsom sykdom eller føre med seg slik smitte eller forurensning at det av den grunn kan være skadelig å innta næringsmidlet.</article></article></li><li data-li-identifier="2.3" data-name="2.3"><article class="listArticle" id="kapittel-1-foreslåttparagraf-7-nummer-2-punkt-3"><article class="legalP" id="kapittel-1-foreslåttparagraf-7-nummer-2-punkt-3-ledd-1">kvaliteten er vesentlig redusert pga. bedervelse eller andre forhold som kan representere en fare.</article></article></li><li data-li-identifier="2.4" data-name="2.4"><article class="listArticle" id="kapittel-1-foreslåttparagraf-7-nummer-2-punkt-4"><article class="legalP" id="kapittel-1-foreslåttparagraf-7-nummer-2-punkt-4-ledd-1">det er produsert under så dårlige produksjonshygieniske forhold at tilsynsmyndigheten antar at produktene representerer en helsefare.</article></article></li></ul><article class="legalP" id="kapittel-1-foreslåttparagraf-7-nummer-2-ledd-1">I tvilstilfelle avgjør Statens næringsmiddeltilsyn om et næringsmiddel representerer en helsefare.</article></article></article><article class="futureLegalArticle" data-name="§26" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 26</span>. <span class="legalArticleTitle">Tilsyn og vedtak</span></span><article class="legalP" id="kapittel-1-foreslåttparagraf-8-ledd-1">Statens næringsmiddeltilsyn fører tilsyn med at bestemmelsene i denne forskrift overholdes og fatter nødvendige vedtak for gjennomføring av bestemmelsene i virksomheter som er av regional, landsdekkende eller eksportrettet karakter og ved import av næringsmidler.</article><article class="legalP" id="kapittel-1-foreslåttparagraf-8-ledd-2">Tilsyn- og vedtaksmyndighet som er tillagt Statens næringsmiddeltilsyn, kan delegeres til det kommunale eller interkommunale næringsmiddeltilsynet.</article><article class="legalP" id="kapittel-1-foreslåttparagraf-8-ledd-3">Det kommunale eller interkommunale næringsmiddeltilsynet fører tilsyn og fatter nødvendige vedtak med øvrige virksomheter.</article><article class="legalP" id="kapittel-1-foreslåttparagraf-8-ledd-4">Statens næringsmiddeltilsyn er klageinstans for vedtak fattet av det kommunale eller interkommunale næringsmiddeltilsynet etter delegert myndighet.</article><article class="legalP" id="kapittel-1-foreslåttparagraf-8-ledd-5">Kommunestyret eller særskilt klagenemnd er klageinstans for øvrige vedtak fattet av det kommunale eller interkommunale næringsmiddeltilsynet.</article><article class="legalP" id="kapittel-1-foreslåttparagraf-8-ledd-6">Fylkesmannen er klageinstans for vedtak fattet av kommunestyret eller særskilt klagenemnd.</article><article class="legalP" id="kapittel-1-foreslåttparagraf-8-ledd-7">Helsedepartementet er klageinstans for vedtak fattet av Statens næringsmiddeltilsyn.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2002-12-10-1671/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. januar 2003.</article></section></main></body></html>