<!DOCTYPE html><html lang="no"><head><title>Forskrift om endring i forskrift om tilskudd til kjøttproduksjon.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-07-01-776</dd><dt class="dokid">DokumentID</dt><dd class="dokid">LTI/forskrift/2002-07-01-776</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 9</dd><dt class="dateInForce">I kraft fra</dt><dd class="dateInForce">2002-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1998-09-29-986</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§3</li><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">2002-07-18</dd><dt class="journalNumber">Journalnummer</dt><dd class="journalNumber">2002-0737</dd><dt class="titleShort">Korttittel</dt><dd class="titleShort">Endr. i forskr. om tilskudd til kjøttproduksjon</dd><dt class="title">Tittel</dt><dd class="title">Forskrift om endring i forskrift om tilskudd til kjøttproduksjon.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 1. juli 2002 med hjemmel i lov av 12. mai 1995 nr. 23 om jord (jordlova) § 3 og § 18 og etter samråd med Norges Bondelag og Norsk Bonde- og Småbrukarlag.</dd><dt class="refid">RefID</dt><dd class="refid">forskrift/2002-07-01-776</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om tilskudd til kjøttproduksjon.<ul class="tocSubUl"><li>I<ul class="tocSubUl"><li>§ 5. Om tilskuddssatser</li><li>§ 6. Innsending av oppgave</li><li>§ 7. Utbetaling</li><li>§ 8. Avkorting ved feilopplysninger, motregning og tilbakebetaling overfor slakteri</li><li>§ 9. Avkorting ved feilopplysninger, motregning og tilbakebetaling overfor foretak</li><li>§ 10. Kontroll</li><li>§ 11. Dispensasjon</li><li>§ 12. Klage</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2002-07-01-776" id="dokument"><h1>Forskrift om endring i forskrift om tilskudd til kjøttproduksjon.</h1><section class="section" data-name="kapI" id="kapittel-1" data-lovdata-URL="LTI/forskrift/2002-07-01-776/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 29. september 1998 nr. 986 om tilskudd til kjøttproduksjon gjøres følgende endringer:</article> <article class="defaultP" margin-top="true">Alle forskriftens kapitteloverskrifter oppheves.</article> <article class="defaultP" margin-top="true">§ 2 oppheves.</article> <article class="defaultP" margin-top="true">§ 3 skal lyde:</article><article class="legalP" id="kapittel-1-ledd-2">Det kan utbetales grunntilskudd og distriktstilskudd til foretak for produksjon av slakt av:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-2-punkt-1"><article class="legalP" id="kapittel-1-ledd-2-punkt-1-ledd-1">Okse, ku, kvige og kalv.</article></article></li><li data-li-identifier="2." data-name="2."><article class="listArticle" id="kapittel-1-ledd-2-punkt-2"><article class="legalP" id="kapittel-1-ledd-2-punkt-2-ledd-1">Sau og lam.</article></article></li><li data-li-identifier="3." data-name="3."><article class="listArticle" id="kapittel-1-ledd-2-punkt-3"><article class="legalP" id="kapittel-1-ledd-2-punkt-3-ledd-1">Geit og kje.</article></article></li><li data-li-identifier="4." data-name="4."><article class="listArticle" id="kapittel-1-ledd-2-punkt-4"><article class="legalP" id="kapittel-1-ledd-2-punkt-4-ledd-1">Gris.</article></article></li></ul></article><article class="legalP" id="kapittel-1-ledd-3">For lam med slaktevekt lavere enn 13 kg utbetales det ikke grunntilskudd for kjøtt, med unntak av lam av villsaurase.</article><article class="legalP" id="kapittel-1-ledd-4">Det skal bare utbetales tilskudd for avregnet momspliktig omsetning, leieslakt og momsfri retur av slakt fra foretak til slakteri godkjent i medhold av lov av 10. januar 1997 nr. 9 om kjøttproduksjon og registrert ved Statens landbruksforvaltning. Slaktet må være godkjent av veterinærmyndighet.</article><article class="legalP" id="kapittel-1-ledd-5">For at foretak som har kjøpt dyr fra foretak i en lavere sone for distriktstilskudd kjøtt skal få distriktstilskudd kjøtt for dem, må det kunne dokumenteres at de innkjøpte dyrene er framført i minst to måneder hos kjøperen før slakting. For at foretak som har kjøpt okse, ku, kvige eller kalv fra foretak i en lavere sone for distriktstilskudd kjøtt skal få distriktstilskudd kjøtt for dem, må det kunne dokumenteres at dyrene er framført i minst seks måneder hos kjøperen før slakting.</article> <article class="defaultP" margin-top="true">§ 5, § 6, § 7, § 8, § 9, § 10, § 11 og § 12 skal lyde:</article><article class="futureLegalArticle" data-name="§5" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Om tilskuddssatser</span></span><article class="legalP" id="kapittel-1-foreslåttparagraf-1-ledd-1">Avtalepartene skal forhåndsfastsette sats for grunntilskudd pr. dyreslag etter forslag fra Norsk Kjøtt og Kjøttbransjens Landsforbund. Satsene kan endres et begrenset antall ganger gjennom året. Departementet kan etter samråd med Norges Bondelag og Norsk Bonde- og Småbrukarlag justere satsene for 2. avtalehalvår (perioden 1. januar – 30. juni).</article><article class="legalP" id="kapittel-1-foreslåttparagraf-1-ledd-2">I spesielle tilfeller kan det gis dispensasjon til avvik fra den fastsatte tilskuddsløype gjennom året, for eksempel ved store endringer i markedet grunnet utbrudd av alvorlige dyresykdommer m.m. Søknader om dispensasjon skal behandles av Statens landbruksforvaltning.</article><article class="legalP" id="kapittel-1-foreslåttparagraf-1-ledd-3">Fastsettingen av sone for distriktstilskudd kjøtt gjøres ut fra plasseringen av foretakets hovedproduksjon.</article><article class="legalP" id="kapittel-1-foreslåttparagraf-1-ledd-4">For utbetaling av distriktstilskudd med grunnlag i sone 4 og 5, er det et krav at både foretaket og slakteriet har sin beliggenhet i Nord-Norge. Områdene for de ulike sonene for distriktstilskudd framgår av vedlegg til forskriften.</article></article><article class="futureLegalArticle" data-name="§6" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Innsending av oppgave</span></span><article class="legalP" id="kapittel-1-foreslåttparagraf-2-ledd-1">Slakteriene må sende oppgave til Statens landbruksforvaltning over de kvanta slakt som er avregnet i måneden og som det kan bli utbetalt tilskudd for.</article><article class="legalP" id="kapittel-1-foreslåttparagraf-2-ledd-2">Med oppgavene skal det følge kopi av de avregningene som er sendt til foretakene. Avregningene må være fortløpende nummerert og de skal inneholde opplysninger om: navn, adresse og produsentnummer til foretaket, kommunenummer, gårds- og bruksnummer og spesifisering over kg kjøtt av de ulike kvalitetsklasser angitt med varekode. Innrapporteringen av varekoder må være basert på Europ-klassifiseringssystemet.</article><article class="legalP" id="kapittel-1-foreslåttparagraf-2-ledd-3">I samsvar med krav fra tilskuddsforvalter skal det på hver avregning til et foretak oppgis tilskuddsberettiget kvantum, tilskuddssats og -beløp for både grunntilskudd og distriktstilskudd kjøtt.</article><article class="legalP" id="kapittel-1-foreslåttparagraf-2-ledd-4">I stedet for papirkopi av avregningene kan de samme opplysningene bli gitt via edb-lesbart medium til Statens landbruksforvaltning ved Leveranseregisteret for slakt. Det samme gjelder oppgaven om utbetaling av tilskudd for slaktet.</article><article class="legalP" id="kapittel-1-foreslåttparagraf-2-ledd-5">Ved innsending av oppgaven erkjenner slakteriet at:<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-2-ledd-5-punkt-1"><article class="legalP" id="kapittel-1-foreslåttparagraf-2-ledd-5-punkt-1-ledd-1">opplysningene i oppgaven er fullstendige og korrekte</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-2-ledd-5-punkt-2"><article class="legalP" id="kapittel-1-foreslåttparagraf-2-ledd-5-punkt-2-ledd-1">bestemmelsene om avkorting er kjent</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-2-ledd-5-punkt-3"><article class="legalP" id="kapittel-1-foreslåttparagraf-2-ledd-5-punkt-3-ledd-1">kontroll kan foretas</article></article></li><li data-li-identifier="4." data-name="4."><article class="listArticle" id="kapittel-1-foreslåttparagraf-2-ledd-5-punkt-4"><article class="legalP" id="kapittel-1-foreslåttparagraf-2-ledd-5-punkt-4-ledd-1">utbetalt tilskudd kan kreves tilbake eller motregnes dersom det blir utbetalt for stort beløp.</article></article></li></ul></article><article class="legalP" id="kapittel-1-foreslåttparagraf-2-ledd-6">Slakteriet er ansvarlig for at fullstendig og korrekt oppgave i rett tid kommer til Statens landbruksforvaltning. Oppgaven for slaktet kvantum i en måned må være avsendt til Statens landbruksforvaltning innen den 20. i den etterfølgende måned.</article></article><article class="futureLegalArticle" data-name="§7" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 7</span>. <span class="legalArticleTitle">Utbetaling</span></span><article class="legalP" id="kapittel-1-foreslåttparagraf-3-ledd-1">Statens landbruksforvaltning utbetaler tilskuddet til slakteri. Tilskuddsforvalter kan gi forskuddsvise utbetalinger à konto svarende til anslått beløp for vedkommende måned.</article></article><article class="futureLegalArticle" data-name="§8" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 8</span>. <span class="legalArticleTitle">Avkorting ved feilopplysninger, motregning og tilbakebetaling overfor slakteri</span></span><article class="legalP" id="kapittel-1-foreslåttparagraf-4-ledd-1">Feil i utbetaling til slakteri kan korrigeres, enten ved etterbetaling, tilbakebetaling eller motregning i utbetalinger av tilskudd til kjøttproduksjon. Krav kan fremmes selv om feilen ikke skyldes slakteriet, og selv om slakteriet har mottatt utbetalingen i aktsom god tro.</article><article class="legalP" id="kapittel-1-foreslåttparagraf-4-ledd-2">Dersom feil opplysninger fra slakteri har ført til for mye utbetalt tilskudd, kan det kreves rente i henhold til lov av 17. desember 1976 nr. 100 om renter ved forsinket betaling m.m.</article></article><article class="futureLegalArticle" data-name="§9" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 9</span>. <span class="legalArticleTitle">Avkorting ved feilopplysninger, motregning og tilbakebetaling overfor foretak</span></span><article class="legalP" id="kapittel-1-foreslåttparagraf-5-ledd-1">Er det gitt feil opplysninger fra foretak, kan det samlede tilskuddet foretaket har krav på avkortes med et beløp tilsvarende merutbetalingen foretaket ville ha oppnådd ved å gi feil opplysninger. Dette gjelder selv om opplysningene er gitt i aktsom god tro.</article><article class="legalP" id="kapittel-1-foreslåttparagraf-5-ledd-2">Feil i utbetalingen kan rettes ved tilbakebetaling eller motregning i senere utbetalinger av tilskudd for kjøtt og/eller andre tilskudd til foretaket. Krav om tilbakebetaling kan fremmes selv om foretaket har mottatt utbetalingen i aktsom god tro.</article><article class="legalP" id="kapittel-1-foreslåttparagraf-5-ledd-3">Dersom foretaket har drevet i strid med gjeldende lover og forskrifter som regulerer husdyrhold og planteproduksjon, kan alt tilskudd avkortes eller kreves tilbakebetalt. Dette gjelder selv om det ikke er regnet ut tilskudd for den ulovlige produksjonen.</article><article class="legalP" id="kapittel-1-foreslåttparagraf-5-ledd-4">Er det ikke betalt omsetningsavgift på kjøtt, kan denne avgiften motregnes i tilskudd gitt i medhold av denne forskriften.</article><article class="legalP" id="kapittel-1-foreslåttparagraf-5-ledd-5">Dersom feil opplysninger fra foretaket har ført til for mye utbetalt tilskudd, kan det kreves rente i henhold til lov av 17. desember 1976 nr. 100 om renter ved forsinket betaling m.m. Det samme gjelder dersom foretaket burde ha visst at utbetalingen var feil.</article></article><article class="futureLegalArticle" data-name="§10" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 10</span>. <span class="legalArticleTitle">Kontroll</span></span><article class="legalP" id="kapittel-1-foreslåttparagraf-6-ledd-1">Statens landbruksforvaltning kan iverksette de kontrolltiltak som anses som nødvendige. Det kan foretas kontroll av alle opptegnelser og bokføringer i forbindelse med tilskuddsordningen.</article></article><article class="futureLegalArticle" data-name="§11" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 11</span>. <span class="legalArticleTitle">Dispensasjon</span></span><article class="legalP" id="kapittel-1-foreslåttparagraf-7-ledd-1">Statens landbruksforvaltning kan gjøre unntak fra bestemmelsene i denne forskriften når særlige grunner tilsier det.</article></article><article class="futureLegalArticle" data-name="§12" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 12</span>. <span class="legalArticleTitle">Klage</span></span><article class="legalP" id="kapittel-1-foreslåttparagraf-8-ledd-1">Vedtak som er truffet i medhold av forskriften kan påklages etter lov av 10. februar 1967 om behandlingsmåten i forvaltningssaker (forvaltningsloven) kapittel VI.</article><article class="legalP" id="kapittel-1-foreslåttparagraf-8-ledd-2">Landbruksdepartementet er klageinstans for vedtak som er truffet av Statens landbruksforvaltning. I dette tilfellet skal klagen sendes via Statens landbruksforvaltning.</article></article> <article class="defaultP" margin-top="true">I vedlegget «Distriktstilskudd på kjøtt» før overskriften «Sone 1» tilføyes:</article> <article class="defaultP" margin-top="true"><i>Distriktstilskudd gris:</i></article><article class="legalP" id="kapittel-1-ledd-6">Distriktstilskudd for gris for Vestlandet omfatter gris produsert i fylkene Hordaland, Sogn og Fjordane og Møre og Romsdal. I tillegg gis det distriktstilskudd for gris produsert i sone 4 og 5.</article></section><section class="section" data-name="kapII" id="kapittel-2" data-lovdata-URL="LTI/forskrift/2002-07-01-776/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section></main></body></html>