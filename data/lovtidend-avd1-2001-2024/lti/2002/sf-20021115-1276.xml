<!DOCTYPE html><html lang="no"><head><title>Forskrift til gjennomføring av konvensjon 3. mars 1973 om internasjonal handel med truede arter av vill flora og fauna (CITES).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-11-15-1276</dd><dt class="dokid">DokumentID</dt><dd class="dokid">LTI/forskrift/2002-11-15-1276</dd><dt class="ministry">Departement</dt><dd class="ministry"><ul><li>Utenriksdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 15</dd><dt class="dateInForce">I kraft fra</dt><dd class="dateInForce">2003-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1989-01-10-52</li><li>forskrift/1998-08-18-818</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-06-06-32/§1</li><li>lov/1997-06-06-32/§3</li><li>lov/1981-05-29-38/§26</li><li>lov/2001-06-15-79/§26</li><li>lov/1925-07-17-11/§4</li><li>lov/1930-02-27-2/§2</li></ul></dd><dt class="dateOfPublication">Kunngjort</dt><dd class="dateOfPublication">2002-11-19</dd><dt class="journalNumber">Journalnummer</dt><dd class="journalNumber">2002-1116</dd><dt class="titleShort">Korttittel</dt><dd class="titleShort">Forskr. om handel med truede arter mv. (CITES)</dd><dt class="title">Tittel</dt><dd class="title">Forskrift til gjennomføring av konvensjon 3. mars 1973 om internasjonal handel med truede arter av vill flora og fauna (CITES).</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res 15. november 2002 med hjemmel i lov av 6. juni 1997 nr. 32 om innførsle- og utførsleregulering § 1 og § 3, lov av 29. mai 1981 nr. 38 om viltet § 26 nr. 9, lov av 15. juni 2001 nr. 79 om miljøvern på Svalbard (svalbardmiljøloven) § 26 annet ledd, lov av 17. juli 1925 nr. 11 om Svalbard § 4, samt lov av 27. februar 1930 nr. 2 om Jan Mayen § 2. Fremmet av Utenriksdepartementet.</dd><dt class="refid">RefID</dt><dd class="refid">forskrift/2002-11-15-1276</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift til gjennomføring av konvensjon 3. mars 1973 om internasjonal handel med truede arter av vill flora og fauna (CITES).<ul class="tocSubUl"><li>Kapittel I. Formål og virkeområde<ul class="tocSubUl"><li>§ 1. Formål</li><li>§ 2. Virkeområde</li></ul></li><li>Kapittel II. Alminnelige bestemmelser<ul class="tocSubUl"><li>§ 3. Generelt</li><li>§ 4. Utførsel</li><li>§ 5. Innførsel</li><li>§ 6. Reutførsel</li><li>§ 7. Dyrkede planter, dyr født i fangenskap og eksemplarer som er pre-konvensjon</li><li>§ 8. Vilkår i tillatelse og tillatelsens utforming – lisenser</li><li>§ 9. Stater som ikke er part i CITES</li></ul></li><li>Kapittel III. Unntak<ul class="tocSubUl"><li>§ 10. Transitt</li><li>§ 11. Lån, bytte o.l. mellom vitenskapelige institusjoner</li><li>§ 12. Personlige effekter</li><li>§ 13. Dispensasjon</li></ul></li><li>Kapittel IV. Forskjellige bestemmelser<ul class="tocSubUl"><li>§ 14. Merking</li><li>§ 15. Kontrollbestemmelser</li><li>§ 16. Ivaretakelse av levende eksemplarer – hjemsendelse</li><li>§ 17. Klage</li><li>§ 18. Straff</li><li>§ 19. Endringer i forskriftens liste</li><li>§ 20. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2002-11-15-1276" id="dokument"><h1>Forskrift til gjennomføring av konvensjon 3. mars 1973 om internasjonal handel med truede arter av vill flora og fauna (CITES).</h1><section class="section" data-name="kapI" id="kapittel-1" data-lovdata-URL="LTI/forskrift/2002-11-15-1276/KAPITTEL_1"><h2>Kapittel I. Formål og virkeområde</h2><article class="legalArticle" data-lovdata-URL="LTI/forskrift/2002-11-15-1276/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med denne forskriften er å begrense de skadevirkninger internasjonal handel kan ha for den fortsatte eksistens av dyre- og plantearter som er eller kan bli truet av utryddelse.</article></article><article class="legalArticle" data-lovdata-URL="LTI/forskrift/2002-11-15-1276/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder innførsel, utførsel og reutførsel av dyre- og plantearter som er oppført på forskriftens liste I, II og III, mellom Norge – herunder Svalbard og Jan Mayen – og andre stater, og mellom Svalbard og det norske fastland.</article><article class="legalP" id="kapittel-1-paragraf-2-ledd-2">Forskriften omfatter følgende eksemplarer:<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-2-ledd-2-punkt-1"><article class="legalP" id="kapittel-1-paragraf-2-ledd-2-punkt-1-ledd-1">Alle individer, levende eller døde, av de nevnte arter.</article></article></li><li data-li-identifier="2." data-name="2."><article class="listArticle" id="kapittel-1-paragraf-2-ledd-2-punkt-2"><article class="legalP" id="kapittel-1-paragraf-2-ledd-2-punkt-2-ledd-1">Deler og produkter av disse arter.</article></article></li></ul></article><article class="legalP" id="kapittel-1-paragraf-2-ledd-3">Forskriften kommer i tillegg til andre lover og forskrifter som regulerer innførsel, utførsel og omsetning.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2002-11-15-1276/KAPITTEL_2"><h2>Kapittel II. Alminnelige bestemmelser</h2><article class="legalArticle" data-lovdata-URL="LTI/forskrift/2002-11-15-1276/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Generelt</span></h3><article class="legalP" id="kapittel-2-paragraf-1-ledd-1">Ved innførsel, utførsel eller reutførsel av eksemplarer av arter som omfattes av denne forskriften kreves særskilt tillatelse etter bestemmelsene i dette kapittel, hvis ikke annet fremgår av unntakene nevnt i kapittel III.</article></article><article class="legalArticle" data-lovdata-URL="LTI/forskrift/2002-11-15-1276/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Utførsel</span></h3><article class="legalP" id="kapittel-2-paragraf-2-ledd-1">Utførsel av eksemplarer av arter omfattet av forskriftens liste I er forbudt.</article><article class="legalP" id="kapittel-2-paragraf-2-ledd-2">Utførsel av eksemplarer av arter omfattet av forskriftens liste II og liste III kan tillates når følgende vilkår er oppfylt:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-ledd-2-punkt-1"><article class="legalP" id="kapittel-2-paragraf-2-ledd-2-punkt-1-ledd-1">Utførsel må ikke bringe artens fortsatte eksistens i fare</article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-ledd-2-punkt-2"><article class="legalP" id="kapittel-2-paragraf-2-ledd-2-punkt-2-ledd-1">Det enkelte eksemplar må være ervervet i samsvar med lovgivningen til beskyttelse av flora og fauna</article></article></li><li data-li-identifier="c)" data-name="c)"><article class="listArticle" id="kapittel-2-paragraf-2-ledd-2-punkt-3"><article class="legalP" id="kapittel-2-paragraf-2-ledd-2-punkt-3-ledd-1">Forsendelsen/frakten av levende individer må foregå på en måte som ikke skader eller påfører individet unødig lidelse.</article></article></li></ul></article><article class="legalP" id="kapittel-2-paragraf-2-ledd-3">Tillatelse etter annet ledd gis i samsvar med § 8.</article></article><article class="legalArticle" data-lovdata-URL="LTI/forskrift/2002-11-15-1276/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Innførsel</span></h3><article class="legalP" id="kapittel-2-paragraf-3-ledd-1">Innførsel av eksemplarer av arter omfattet av forskriftens liste I er forbudt.</article><article class="legalP" id="kapittel-2-paragraf-3-ledd-2">Innførsel av eksemplarer av arter omfattet av forskriftens liste II er tillatt når utførselslisens/reutførselslisens fra utførselsstaten blir fremlagt og denne er utstedt i henhold til konvensjonens bestemmelser.</article><article class="legalP" id="kapittel-2-paragraf-3-ledd-3">Innførsel av eksemplarer av arter omfattet av forskriftens liste III er tillatt når opprinnelsesbevis kan fremlegges. Ved innførsel fra en stat som har oppført vedkommende art i liste III skal også utførselslisens fra vedkommende stat fremlegges.</article><article class="legalP" id="kapittel-2-paragraf-3-ledd-4">Innførselen kontrolleres av tollmyndighet, på Svalbard av Sysselmannen, som skal oversende Direktoratet for naturforvaltning den fremlagte dokumentasjon for all innførsel av eksemplarer omfattet av forskriftens liste II og III.</article></article><article class="legalArticle" data-lovdata-URL="LTI/forskrift/2002-11-15-1276/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Reutførsel</span></h3><article class="legalP" id="kapittel-2-paragraf-4-ledd-1">Med reutførsel menes utførsel av ethvert eksemplar som tidligere er blitt innført til landet.</article><article class="legalP" id="kapittel-2-paragraf-4-ledd-2">Reutførsel av eksemplarer av arter omfattet av forskriftens liste I er forbudt.</article><article class="legalP" id="kapittel-2-paragraf-4-ledd-3">Reutførsel av eksemplarer av arter omfattet av forskriftens liste II kan tillates når følgende vilkår er oppfylt:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-4-ledd-3-punkt-1"><article class="legalP" id="kapittel-2-paragraf-4-ledd-3-punkt-1-ledd-1">Utførsels-/reutførselslisens fra den stat eksemplaret tidligere ble utført fra må fremlegges</article></article></li><li data-li-identifier="b)" data-name="b)"><article class="listArticle" id="kapittel-2-paragraf-4-ledd-3-punkt-2"><article class="legalP" id="kapittel-2-paragraf-4-ledd-3-punkt-2-ledd-1">Forsendelsen/frakten av levende individer må foregå på en måte som ikke skader eller påfører individet unødig lidelse.</article></article></li></ul></article><article class="legalP" id="kapittel-2-paragraf-4-ledd-4">Reutførsel av eksemplarer av arter oppført på forskriftens liste III kan tillates når vilkårene i tredje ledd bokstav b er oppfylt. I tillegg kreves fremleggelse av opprinnelsesbevis. Dersom eksemplaret tidligere har vært utført fra en stat som har oppført vedkommende art i konvensjonens liste III, kreves fremleggelse av utførsels-/reutførselslisens.</article><article class="legalP" id="kapittel-2-paragraf-4-ledd-5">Tillatelse etter tredje og fjerde ledd gis i samsvar med § 8.</article></article><article class="legalArticle" data-lovdata-URL="LTI/forskrift/2002-11-15-1276/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Dyrkede planter, dyr født i fangenskap og eksemplarer som er pre-konvensjon</span></h3><article class="legalP" id="kapittel-2-paragraf-5-ledd-1">Uten hensyn til de øvrige bestemmelsene i dette kapittel kan Direktoratet for naturforvaltning gi tillatelse til utførsel, innførsel og reutførsel av eksemplarer som er omfattet av denne forskrift, dersom søkeren kan dokumentere at:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-5-ledd-1-punkt-1"><article class="legalP" id="kapittel-2-paragraf-5-ledd-1-punkt-1-ledd-1">Dyret er født i fangenskap.</article></article></li><li data-li-identifier="2." data-name="2."><article class="listArticle" id="kapittel-2-paragraf-5-ledd-1-punkt-2"><article class="legalP" id="kapittel-2-paragraf-5-ledd-1-punkt-2-ledd-1">Planten er dyrket frem.</article></article></li><li data-li-identifier="3." data-name="3."><article class="listArticle" id="kapittel-2-paragraf-5-ledd-1-punkt-3"><article class="legalP" id="kapittel-2-paragraf-5-ledd-1-punkt-3-ledd-1">Eksemplaret er pre-konvensjon.</article></article></li></ul></article><article class="legalP" id="kapittel-2-paragraf-5-ledd-2">Dersom et eksemplar av en art oppført i liste I enten er oppdrettet eller dyrket frem i omsetningsøyemed, skal regelverket for arter omfattet av liste II gjelde.</article></article><article class="legalArticle" data-lovdata-URL="LTI/forskrift/2002-11-15-1276/§8" data-name="§8" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Vilkår i tillatelse og tillatelsens utforming – lisenser</span></h3><article class="legalP" id="kapittel-2-paragraf-6-ledd-1">I tillatelse etter § 4 annet ledd, § 6 tredje eller fjerde ledd og § 7 første ledd, kan det settes vilkår som anses nødvendig for å gjennomføre forskriftens formål, herunder krav om merking av det enkelte eksemplar.</article><article class="legalP" id="kapittel-2-paragraf-6-ledd-2">Tillatelser som nevnt i første ledd, gis i form av en lisens som utstedes av Direktoratet for naturforvaltning.</article><article class="legalP" id="kapittel-2-paragraf-6-ledd-3">Lisens skal kreves for hver forsendelse av eksemplarer. Det kan kreves lisens for hvert eksemplar av en forsendelse med flere eksemplarer.</article><article class="legalP" id="kapittel-2-paragraf-6-ledd-4">Lisensen skal fremlegges for tollmyndighet, på Svalbard for Sysselmannen og på Jan Mayen for Politimesteren i Salten.</article><article class="legalP" id="kapittel-2-paragraf-6-ledd-5">Hver lisens skal inneholde tittelen på konvensjonen, navnet på og stempelet til det utstedende forvaltningsorgan, et kontrollnummer gitt av forvaltningsorganet og gyldighetsdato. Lisensen skal også inneholde en oversikt over hvilke arter forsendelsen omfatter og hvilke lister den enkelte art er oppført på.</article><article class="legalP" id="kapittel-2-paragraf-6-ledd-6">Alle kopier av en lisens skal tydelig merkes som kopier og kan ikke brukes i stedet for originalen.</article></article><article class="legalArticle" data-lovdata-URL="LTI/forskrift/2002-11-15-1276/§9" data-name="§9" id="kapittel-2-paragraf-7"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Stater som ikke er part i CITES</span></h3><article class="legalP" id="kapittel-2-paragraf-7-ledd-1">Ved innførsel fra stat eller ved utførsel/reutførsel til stat som ikke er part i CITES, kan Direktoratet for naturforvaltning godta betryggende dokumentasjon fra myndighetene i denne stat istedenfor lisenser utstedt i henhold til CITES' bestemmelser.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2002-11-15-1276/KAPITTEL_3"><h2>Kapittel III. Unntak</h2><article class="legalArticle" data-lovdata-URL="LTI/forskrift/2002-11-15-1276/§10" data-name="§10" id="kapittel-3-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Transitt</span></h3><article class="legalP" id="kapittel-3-paragraf-1-ledd-1">Bestemmelsene i kapittel II gjelder ikke varer som i direkte transitt er under tollmyndighetens, på Svalbard under Sysselmannens, kontroll. Adressat og bestemmelsesstat må være uendret i forhold til hva som er oppgitt ved utklarering av varene fra utførselsstaten.</article></article><article class="legalArticle" data-lovdata-URL="LTI/forskrift/2002-11-15-1276/§11" data-name="§11" id="kapittel-3-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Lån, bytte o.l. mellom vitenskapelige institusjoner</span></h3><article class="legalP" id="kapittel-3-paragraf-2-ledd-1">Bestemmelsene i kapittel II gjelder ikke for ikke-kommersielle utlån, gaver eller bytte av herbarieeksemplarer, andre preserverte, tørkede eller innfelte museumseksemplarer og levende dyre- og plantemateriale, mellom norske vitenskapelige institusjoner godkjent av Direktoratet for naturforvaltning og registrerte vitenskapelige institusjoner i andre stater. Forsendelsen/eksemplaret må bære en etikett utstedt eller godkjent av forvaltningsmyndigheten i den enkelte stat.</article><article class="legalP" id="kapittel-3-paragraf-2-ledd-2">Direktoratet for naturforvaltning kan fastsette forskrift om rapportering for slike forsendelser.</article></article><article class="legalArticle" data-lovdata-URL="LTI/forskrift/2002-11-15-1276/§12" data-name="§12" id="kapittel-3-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Personlige effekter</span></h3><article class="legalP" id="kapittel-3-paragraf-3-ledd-1">Følgende personlige effekter er unntatt fra bestemmelsene i kapittel II:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">Effekter av arter oppført på forskriftens liste I og II, som medtas til Norge av en person fast bosatt utenfor Norge, og som er anskaffet i vedkommendes hjemland. Effekten må gjenutføres ved tilbakereisen og forevises for tollmyndighet eller Sysselmannen på Svalbard ved inn- og utreise.</article></article></li><li data-li-identifier="b)" data-name="b)"><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">Effekter av arter på liste II, som innføres av en person fast bosatt i Norge, dersom dokumentasjon forevises tollmyndighetene eller Sysselmannen om at gjenstanden ikke stammer fra dyr eller planter som ble fjernet fra sitt naturlige miljø.</article></article></li><li data-li-identifier="c)" data-name="c)"><article class="listArticle" id="kapittel-3-paragraf-3-ledd-1-punkt-3"><article class="legalP" id="kapittel-3-paragraf-3-ledd-1-punkt-3-ledd-1">Effekter av arter oppført på liste III, når slike effekter innføres fra andre stater enn den stat som har ført arten opp på liste III.</article></article></li></ul></article><article class="legalP" id="kapittel-3-paragraf-3-ledd-2">Unntaket i første ledd gjelder ikke levende dyr og planter.</article></article><article class="legalArticle" data-lovdata-URL="LTI/forskrift/2002-11-15-1276/§13" data-name="§13" id="kapittel-3-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Dispensasjon</span></h3><article class="legalP" id="kapittel-3-paragraf-4-ledd-1">Direktoratet for naturforvaltning kan, når særlige grunner foreligger, dispensere fra bestemmelsene i forskriften. I dispensasjonen kan det settes vilkår som anses nødvendige for å gjennomføre forskriftens og CITES' formål.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2002-11-15-1276/KAPITTEL_4"><h2>Kapittel IV. Forskjellige bestemmelser</h2><article class="legalArticle" data-lovdata-URL="LTI/forskrift/2002-11-15-1276/§14" data-name="§14" id="kapittel-4-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Merking</span></h3><article class="legalP" id="kapittel-4-paragraf-1-ledd-1">Direktoratet for naturforvaltning kan ved forskrift gi regler om etterfølgende merking som vilkår for innførsel av eksemplarer som omfattes av denne forskriften.</article></article><article class="legalArticle" data-lovdata-URL="LTI/forskrift/2002-11-15-1276/§15" data-name="§15" id="kapittel-4-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Kontrollbestemmelser</span></h3><article class="legalP" id="kapittel-4-paragraf-2-ledd-1">Tollmyndighetene fører kontroll med at denne forskriften blir overholdt.</article><article class="legalP" id="kapittel-4-paragraf-2-ledd-2">På Svalbard føres kontrollen av Sysselmannen.</article><article class="legalP" id="kapittel-4-paragraf-2-ledd-3">På Jan Mayen føres kontrollen av Politimesteren i Salten eller den han bemyndiger.</article></article><article class="legalArticle" data-lovdata-URL="LTI/forskrift/2002-11-15-1276/§16" data-name="§16" id="kapittel-4-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Ivaretakelse av levende eksemplarer – hjemsendelse</span></h3><article class="legalP" id="kapittel-4-paragraf-3-ledd-1">Dersom innførsel av et eksemplar som allerede befinner seg her i landet ikke tillates, skal Direktoratet for naturforvaltning, om nødvendig, sørge for at eksemplaret blir tatt vare på. Kostnadene ved slik ivaretakelse og eventuell hjemsendelse kan kreves dekket av eieren.</article><article class="legalP" id="kapittel-4-paragraf-3-ledd-2">Levende individer kan forlanges returnert av forvaltningsmyndigheten i utførselsstaten. Kostnadene med en slik forsendelse dekkes av utførselsstaten<i>.</i> Forsendelsen må foregå på en måte som ikke skader eller påfører individet unødig lidelse.</article></article><article class="legalArticle" data-lovdata-URL="LTI/forskrift/2002-11-15-1276/§17" data-name="§17" id="kapittel-4-paragraf-4"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Klage</span></h3><article class="legalP" id="kapittel-4-paragraf-4-ledd-1">Miljøverndepartementet er klageinstans for enkeltvedtak truffet av Direktoratet for naturforvaltning etter denne forskriften.</article></article><article class="legalArticle" data-lovdata-URL="LTI/forskrift/2002-11-15-1276/§18" data-name="§18" id="kapittel-4-paragraf-5"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Straff</span></h3><article class="legalP" id="kapittel-4-paragraf-5-ledd-1">Overtredelse av forskriften eller vedtak gitt i medhold av forskriften er straffbart etter disse lover:</article><article class="legalP" id="kapittel-4-paragraf-5-ledd-2">For levende eller dødt vilt og egg av eller produkter av disse, lov av 29. mai 1981 nr. 38 om viltet § 56.</article><article class="legalP" id="kapittel-4-paragraf-5-ledd-3">For andre arter eller produkter av disse, lov av 6. juni 1997 nr. 32 om innførsle- og utførsleregulering § 4.</article><article class="legalP" id="kapittel-4-paragraf-5-ledd-4">For utførsel eller innførsel mellom utlandet og Svalbard, lov av 15. juni 2001 nr. 79 om miljøvern på Svalbard § 99 og lov av 17. juli 1925 nr. 11 om Svalbard § 4 annet ledd.</article><article class="legalP" id="kapittel-4-paragraf-5-ledd-5">For utførsel eller innførsel mellom Norge og Jan Mayen, lov av 27. februar 1930 nr. 2 om Jan Mayen § 2 annet ledd.</article></article><article class="legalArticle" data-lovdata-URL="LTI/forskrift/2002-11-15-1276/§19" data-name="§19" id="kapittel-4-paragraf-6"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Endringer i forskriftens liste</span></h3><article class="legalP" id="kapittel-4-paragraf-6-ledd-1">Direktoratet for naturforvaltning vedtar endringer i listene i samsvar med Norges forpliktelser i henhold til CITES.</article></article><article class="legalArticle" data-lovdata-URL="LTI/forskrift/2002-11-15-1276/§20" data-name="§20" id="kapittel-4-paragraf-7"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-7-ledd-1">Forskriften trer i kraft 1. januar 2003. Fra samme dato oppheves forskrift av 10. januar 1989 nr. 52 til gjennomføring av den alminnelige utførselsregulering § 1a, og forskrift av 18. august 1998 nr. 818 om gjennomføring av innførselsreguleringen § 1a.</article></article></section></main></body></html>