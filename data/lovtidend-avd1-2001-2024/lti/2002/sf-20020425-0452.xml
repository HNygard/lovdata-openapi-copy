<!DOCTYPE html><html lang="no"><head><title>Reglement for gradene bachelor og master ved Universitetet i Bergen.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-04-25-452</dd><dt class="dokid">DokumentID</dt><dd class="dokid">LTI/forskrift/2002-04-25-452</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 5</dd><dt class="dateInForce">I kraft fra</dt><dd class="dateInForce">2003-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-22/§45</li></ul></dd><dt class="dateOfPublication">Kunngjort</dt><dd class="dateOfPublication">2002-05-24</dd><dt class="journalNumber">Journalnummer</dt><dd class="journalNumber">2002-0405</dd><dt class="titleShort">Korttittel</dt><dd class="titleShort">Reglement for gradene bachelor og master ved UiB</dd><dt class="title">Tittel</dt><dd class="title">Reglement for gradene bachelor og master ved Universitetet i Bergen.</dd><dt class="miscInformation">Annet om dokumentet</dt><dd class="miscInformation">Fastsatt av Det akademiske kollegium ved Universitetet i Bergen 25. april 2002 med hjemmel i lov av 12. mai 1995 nr. 22 om universiteter og høgskoler § 45.</dd><dt class="refid">RefID</dt><dd class="refid">forskrift/2002-04-25-452</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Reglement for gradene bachelor og master ved Universitetet i Bergen.<ul class="tocSubUl"><li>§ 1. Allment om gradene</li><li>§ 2. Definisjoner</li><li>§ 3. Studieplan</li><li>§ 4. Eksamen/vurdering</li><li>§ 5. Utdanningsplan</li><li>§ 6. Adgang bare til eksamen</li><li>§ 7. Reduksjon i studiepoeng</li><li>§ 8. Bachelorgrad</li><li>§ 9. Mastergrad</li><li>§ 10. Vitnemål</li><li>§ 11. Fritak og innpassinger</li><li>§ 12. Nedlegging av emner mv.</li><li>§ 13. Utfyllende regler</li><li>§ 14. Iverksetting og overgangsordninger mellom gammel og ny gradsstruktur</li></ul></li></ul></dd></dl></header><main class="documentBody" data-lovdata-URL="LTI/forskrift/2002-04-25-452" id="dokument"><h1>Reglement for gradene bachelor og master ved Universitetet i Bergen.</h1><article class="legalArticle" data-lovdata-URL="LTI/forskrift/2002-04-25-452/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Allment om gradene</span></h2><article class="legalP" id="paragraf-1-ledd-1">Universitetet i Bergen tildeler gradene bachelor og master. Reglementet her gjelder for alle bachelor- og mastergrader ved universitetet, med unntak av mastergradene som tildeles på grunnlag av fullført profesjonsstudium i odontologi eller rettsvitenskap.</article><article class="legalP" id="paragraf-1-ledd-2">Det kan inngå emner fra følgende fagstudier i gradene:<ul class="defaultList"><li data-li-identifier="-" data-name="-"><article class="listArticle" id="paragraf-1-ledd-2-punkt-1"><article class="legalP" id="paragraf-1-ledd-2-punkt-1-ledd-1">historisk-filosofiske fag</article></article></li><li data-li-identifier="-" data-name="-"><article class="listArticle" id="paragraf-1-ledd-2-punkt-2"><article class="legalP" id="paragraf-1-ledd-2-punkt-2-ledd-1">matematisk-naturvitenskapelige fag</article></article></li><li data-li-identifier="-" data-name="-"><article class="listArticle" id="paragraf-1-ledd-2-punkt-3"><article class="legalP" id="paragraf-1-ledd-2-punkt-3-ledd-1">samfunnsvitenskapelige fag</article></article></li><li data-li-identifier="-" data-name="-"><article class="listArticle" id="paragraf-1-ledd-2-punkt-4"><article class="legalP" id="paragraf-1-ledd-2-punkt-4-ledd-1">helsefag</article></article></li><li data-li-identifier="-" data-name="-"><article class="listArticle" id="paragraf-1-ledd-2-punkt-5"><article class="legalP" id="paragraf-1-ledd-2-punkt-5-ledd-1">rettsvitenskapelige fag</article></article></li><li data-li-identifier="-" data-name="-"><article class="listArticle" id="paragraf-1-ledd-2-punkt-6"><article class="legalP" id="paragraf-1-ledd-2-punkt-6-ledd-1">psykologiske fag</article></article></li><li data-li-identifier="-" data-name="-"><article class="listArticle" id="paragraf-1-ledd-2-punkt-7"><article class="legalP" id="paragraf-1-ledd-2-punkt-7-ledd-1">praktisk-pedagogisk utdanning</article></article></li><li data-li-identifier="-" data-name="-"><article class="listArticle" id="paragraf-1-ledd-2-punkt-8"><article class="legalP" id="paragraf-1-ledd-2-punkt-8-ledd-1">examen philosophicum og andre innføringsemner</article></article></li><li data-li-identifier="-" data-name="-"><article class="listArticle" id="paragraf-1-ledd-2-punkt-9"><article class="legalP" id="paragraf-1-ledd-2-punkt-9-ledd-1">andre universitets- og høgskolefag.</article></article></li></ul></article><article class="legalP" id="paragraf-1-ledd-3">Gradene skal være sammensatt slik det går fram av § 8 og § 9.</article></article><article class="legalArticle" data-lovdata-URL="LTI/forskrift/2002-04-25-452/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1"><table><tbody><tr><td data-text-align="left" data-vertical-align="top"><i>Studiepoeng</i></td><td data-text-align="left" data-vertical-align="top">Mål på arbeidsomfang i studiet: 60 studiepoeng tilsvarer ett års studium på full tid.</td></tr><tr><td data-text-align="left" data-vertical-align="top"><i>Emne</i></td><td data-text-align="left" data-vertical-align="top">Den minste enheten som kan inngå i et fag eller et studieprogram. Alle emner skal ha et omfang målt i studiepoeng.</td></tr><tr><td data-text-align="left" data-vertical-align="top"><i>Emnegruppe/fagenhet</i></td><td data-text-align="left" data-vertical-align="top">Samling av emner fra ett eller flere fag som gjennom en studieplan er definert til å utgjøre en samlet enhet.</td></tr><tr><td data-text-align="left" data-vertical-align="top"><i>Fag</i></td><td data-text-align="left" data-vertical-align="top">Samling av emner som er beslektet og som er samlet under én felles fagbetegnelse.</td></tr><tr><td data-text-align="left" data-vertical-align="top"><i>Faglig spesialisering</i></td><td data-text-align="left" data-vertical-align="top">Gruppe av emner ut over grunnivået i et fagområde som hører faglig sammen og som kan utfylle hverandre.</td></tr><tr><td data-text-align="left" data-vertical-align="top"><i>Studieplan</i></td><td data-text-align="left" data-vertical-align="top">En beskrivelse av fag og studieprogram, som gjør greie for hvordan emnene er bygd opp, og hvordan emnene faglig hører sammen.</td></tr><tr><td data-text-align="left" data-vertical-align="top"><i>Utdanningsplan</i></td><td data-text-align="left" data-vertical-align="top">Se § 5.</td></tr><tr><td data-text-align="left" data-vertical-align="top"><i>Grad</i></td><td data-text-align="left" data-vertical-align="top">Utdanning med et bestemt omfang og en bestemt sammensetning, og som gir rett til å bruke en bestemt tittel. Tittelen dokumenteres i et vitnemål.</td></tr><tr><td data-text-align="left" data-vertical-align="top"><i>Tilrettelagt studieprogram</i></td><td data-text-align="left" data-vertical-align="top">Et studieprogram som leder fram til en grad og har en egen og samlet studieplan.</td></tr><tr><td data-text-align="left" data-vertical-align="top"><i>Fritt studieprogram</i></td><td data-text-align="left" data-vertical-align="top">Et studieprogram som leder fram til en grad med stor valgfrihet basert på en individuell sammensetning av emner, fagenheter og/eller deler av studieprogram.</td></tr><tr><td data-text-align="left" data-vertical-align="top"><i>Eksamen/vurdering</i></td><td data-text-align="left" data-vertical-align="top">Formell prøving av studentenes kunnskaper og ferdigheter, enten underveis og/eller ved slutten av studiet i et emne.</td></tr></tbody></table></article></article><article class="legalArticle" data-lovdata-URL="LTI/forskrift/2002-04-25-452/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Studieplan</span></h2><article class="legalP" id="paragraf-3-ledd-1">Fakultetet vedtar studieplan for studieprogram og fag som hører inn under fakultetets fagkrets. Instituttene utarbeider forslag til studieplan for studieprogram og fag. Studieplanen skal danne grunnlaget for oppbyggingen av gradene.</article><article class="legalP" id="paragraf-3-ledd-2">Studieplanen skal fastsette:<ul class="defaultList"><li data-li-identifier="-" data-name="-"><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">Studieprogrammets/fagets mål, omfang og innhold og organisering.</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">Eventuelle forkunnskapskrav eller anbefalte forkunnskaper for studieprogrammet eller faget.</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">Hvilke emner som undervises og som det kan avlegges eksamen i.</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-4"><article class="legalP" id="paragraf-3-ledd-2-punkt-4-ledd-1">Faglig beskrivelse av emnene som inngår i studieprogrammet eller faget.</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-5"><article class="legalP" id="paragraf-3-ledd-2-punkt-5-ledd-1">Hvilke grupper av emner eller fag som oppfyller kravet til spesialisering.</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-6"><article class="legalP" id="paragraf-3-ledd-2-punkt-6-ledd-1">Eventuelle krav til rekkefølge for emnene i studieprogrammet.</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-7"><article class="legalP" id="paragraf-3-ledd-2-punkt-7-ledd-1">Eventuelle særlige vilkår for å gå opp til eksamen, slik som godkjent deltakelse i laboratorieøvinger, obligatoriske skriftlige arbeider, faglige ekskursjoner, feltkurs eller andre teoretiske og praktiske øvinger.</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-8"><article class="legalP" id="paragraf-3-ledd-2-punkt-8-ledd-1">Eksamensordning, prøve- og vurderingsform.</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-9"><article class="legalP" id="paragraf-3-ledd-2-punkt-9-ledd-1">Andre bestemmelser av betydning for gjennomføringen og kvalitetssikringen av studiet.</article></article></li></ul></article><article class="legalP" id="paragraf-3-ledd-3">Studieplaner for tverrfakultære studieprogram fastsettes av det administrativt ansvarlige fakultet, etter innstilling fra de øvrige faglig berørte fakultetene. Kollegiet fastsetter hvilket fakultet som skal være administrativt ansvarlig for programmet.</article><article class="legalP" id="paragraf-3-ledd-4">Emnene som inngår i gradene, skal være på minimum 5 studiepoeng og maksimalt på 30 studiepoeng. Emnene skal normalt bygges opp etter en modulstørrelse på 5, 10 eller 15 studiepoeng.</article><article class="legalP" id="paragraf-3-ledd-5">Emnenummerering: Alle emner skal ha et tresifret nummer, der første siffer er enten 1 (100-emner), 2 (200-emner) eller 3 (300-emner). 100-emner er begynneremner. 200-emner angir en fordypning eller spesialisering, mens 300-emner angir en høgre grad av fordypning eller spesialisering. 100-emner kan normalt bare inngå i bachelorgraden, mens 200-emner kan inngå i bachelor- eller mastergraden. 300-emner kan normalt bare inngå i mastergraden. Nærmere bestemmelser, herunder om bruk av emner på dr.grads-nivå for enkelte mastergradsprogrammer, fastsettes i studieplanene.</article></article><article class="legalArticle" data-lovdata-URL="LTI/forskrift/2002-04-25-452/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Eksamen/vurdering</span></h2><article class="legalP" id="paragraf-4-ledd-1">I hvert emne skal studentenes kunnskaper og ferdigheter prøves. Dette kan skje i form av avsluttende prøve (eksamen), vurderinger underveis, eller på annen måte i henhold til studieplanen. Det kan unntaksvis fastsettes at enkeltemner ikke skal ha slik vurdering. Det skal da kreves at studenten har deltatt i undervisningen, etter nærmere bestemmelse i studieplanen.</article><article class="legalP" id="paragraf-4-ledd-2">Framgangsmåten ved fastsetting av karakter, herunder innbyrdes vekting av delprøver mv., reguleres i studieplanen. Ved fastsetting av karakterer til de ulike emnene som inngår i mastergraden, skal det selvstendige arbeidet (masteroppgaven) likevel alltid gis særskilt karakter.</article><article class="legalP" id="paragraf-4-ledd-3">Karakterene fastsettes enten som bokstavkarakterer fra A – F, der A er beste ståkarakter og E dårligste, mens F er strykkarakter, eller som Bestått/Ikke bestått.</article><article class="legalP" id="paragraf-4-ledd-4">Bokstavkarakterene tilsvarer tallverdier, slik: A=5; B=4; C=3; D=2; E=1. Tallverdiene brukes ved utregning av hovedkarakter og ved rangering av søkerne til høgre grads studium mv.</article><article class="legalP" id="paragraf-4-ledd-5">Dersom det i studieplanen er fastsatt at studentene skal delta i obligatoriske kurs, obligatorisk praksis eller lignende som beskrevet i universitetslovens § 40, vil studenten bare ha rett til vurdering dersom disse kravene er overholdt.</article></article><article class="legalArticle" data-lovdata-URL="LTI/forskrift/2002-04-25-452/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Utdanningsplan</span></h2><article class="legalP" id="paragraf-5-ledd-1">Hver student skal ha en utdanningsplan for sitt studium i form av en avtale underskrevet ved studenten og faglig ansvarlig enhet ved universitetet.</article><article class="legalP" id="paragraf-5-ledd-2">Utdanningsplanen skal angi partenes viktigste rettigheter og plikter. Den skal være satt opp slik at studenten skal kunne gjennomføre det planlagte studiet fram til en grad på normert tid, som heltids- eller deltidsstudent. Utdanningsplanen skal være utformet i samsvar med modeller fastsatt av Kollegiet eller den det gir fullmakt.</article><article class="legalP" id="paragraf-5-ledd-3">Studentens rett til oppfølging og tilrettelegging underveis i utdanningen er betinget av at studentens forpliktelser etter utdanningsplanen blir overholdt.</article></article><article class="legalArticle" data-lovdata-URL="LTI/forskrift/2002-04-25-452/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Adgang bare til eksamen</span></h2><article class="legalP" id="paragraf-6-ledd-1">Den som oppfyller opptakskravene og andre krav for å gå opp til eksamen i vedkommende emne, har rett til å avlegge slik prøve. Dersom vedkommende ikke har utdanningsplan, har han eller hun bare rett til å følge undervisning som er åpen for alle. Vedkommende har heller ikke rett til å delta i vurderingsordninger underveis, og har ikke krav på veiledning fra faglærer.</article><article class="legalP" id="paragraf-6-ledd-2">Kollegiet vedtar utfyllende regler.</article></article><article class="legalArticle" data-lovdata-URL="LTI/forskrift/2002-04-25-452/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Reduksjon i studiepoeng</span></h2><article class="legalP" id="paragraf-7-ledd-1">Studenter som avlegger eksamen i emner og/eller fagenheter som faglig dekker hverandre helt eller delvis, får redusert sin samlete studiepoengsum for de aktuelle emnene. Vedkommende fakultet gjør vedtak om slik reduksjon.</article></article><article class="legalArticle" data-lovdata-URL="LTI/forskrift/2002-04-25-452/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Bachelorgrad</span></h2><article class="legalP" id="paragraf-8-ledd-1">For å oppnå bachelorgraden må studenten ha avlagt eksamener som til sammen utgjør minst 180 studiepoeng. For å få bachelorgraden utstedt fra Universitetet i Bergen, er det et vilkår at minst 60 av de avlagte studiepoengene som danner grunnlag for graden, er avlagt ved Universitetet i Bergen.</article><article class="legalP" id="paragraf-8-ledd-2">I de 180 studiepoengene inngår innføringsemner på inntil 30 studiepoeng. Av disse er 10 studiepoeng knyttet til et felles innføringsemne, examen philosophicum. Øvrige krav til innføringsemner fastsettes av fakultetet. I de 180 studiepoengene skal det inngå en fagenhet og en spesialisering på til sammen minst 90 studiepoeng. Hva som er spesialisering, er definert i de enkelte studieplanene.</article><article class="legalP" id="paragraf-8-ledd-3">I graden skal det inngå ett eller flere selvstendige arbeid som til sammen har et omfang på minst 10 studiepoeng. Nærmere bestemmelser om dette fastsettes i studieplanen.</article></article><article class="legalArticle" data-lovdata-URL="LTI/forskrift/2002-04-25-452/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Mastergrad</span></h2><article class="legalP" id="paragraf-9-ledd-1">For å bli tatt opp til et disiplinbasert masterstudium må studenten ha<ul class="defaultList"><li data-li-identifier="-" data-name="-"><article class="listArticle" id="paragraf-9-ledd-1-punkt-1"><article class="legalP" id="paragraf-9-ledd-1-punkt-1-ledd-1">oppnådd bachelorgrad eller tilsvarende, og</article></article></li><li data-li-identifier="-" data-name="-"><article class="listArticle" id="paragraf-9-ledd-1-punkt-2"><article class="legalP" id="paragraf-9-ledd-1-punkt-2-ledd-1">oppfylle andre faglige krav som måtte være fastsatt i studieplanen for det aktuelle masterstudiet.</article></article></li></ul></article><article class="legalP" id="paragraf-9-ledd-2">Som del av opptaksgrunnlaget eller et utvidet opptaksgrunnlag kreves eksamen i en fagenhet og en spesialisering på til sammen minst 90 studiepoeng. For å få mastergraden utstedt ved Universitetet i Bergen, er det et vilkår at emnet for det selvstendige arbeidet, jf. tredje ledd, er godkjent av Universitetet i Bergen, og at det er utarbeidet under veiledning av en eller flere personer oppnevnt av universitetet.</article><article class="legalP" id="paragraf-9-ledd-3">For å oppnå mastergraden må studenten<ul class="defaultList"><li data-li-identifier="-" data-name="-"><article class="listArticle" id="paragraf-9-ledd-3-punkt-1"><article class="legalP" id="paragraf-9-ledd-3-punkt-1-ledd-1">enten ha oppnådd en bachelorgrad og avlagt eksamener i tillegg på minst 120 studiepoeng etter nærmere bestemmelser</article></article></li><li data-li-identifier="-" data-name="-"><article class="listArticle" id="paragraf-9-ledd-3-punkt-2"><article class="legalP" id="paragraf-9-ledd-3-punkt-2-ledd-1">eller ha et samlet studium på 300 poeng etter nærmere bestemmelser og der kravene til en bachelorgrad er inkludert.</article></article></li></ul></article><article class="legalP" id="paragraf-9-ledd-4">I det disiplinbaserte mastergradsstudiet inngår et selvstendig vitenskapelig arbeid (masteroppgave), utarbeidet under veiledning, på normalt 60 studiepoeng. Det enkelte fakultet kan likevel fastsette et mindre omfang, men minst 30 studiepoeng. I fag som ved ikrafttredelsen av dette reglementet har studieplanfestede krav om at hovedfagsoppgaven er normert til 25 eller 30 vekttall, kan det fastsettes at masteroppgaven skal ha et tilsvarende omfang.</article><article class="legalP" id="paragraf-9-ledd-5">Den som har fått innvilget sin søknad om opptak, møtt fram ved studiestart og registrert seg, har studieplass på mastergrad. Dersom studenten ikke møter fram ved studiestart etter nærmere bestemmelser gitt av det enkelte fakultet, mister studenten studieplassen.</article><article class="legalP" id="paragraf-9-ledd-6">En mastergradskontrakt skal inngås første semester på mastergrad. Fakultetet vedtar nærmere regler om retten til veiledning og andre ytelser for mastergradsstudenter, herunder hvor lenge studentene har rett til å motta slik veiledning/ytelser. Omfanget og varigheten av retten til veiledning/ytelser skal inntas i en egen avtale, veiledningskontrakt, mellom den enkelte student og vedkommende grunnenhet.</article><article class="legalP" id="paragraf-9-ledd-7">Studenter som er i gang med mastergradsstudiene, må registrere seg som student ved vedkommende mastergrad for hvert semester for å beholde studieplassen.</article></article><article class="legalArticle" data-lovdata-URL="LTI/forskrift/2002-04-25-452/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Vitnemål</span></h2><article class="legalP" id="paragraf-10-ledd-1">For oppnådd bachelorgrad utstedes vitnemål som angir på hvilket studieområde kandidaten har sin faglige spesialisering. Hvis kandidaten har to spesialiseringer med likt omfang, velger kandidaten selv hvilket av de aktuelle studieområdene som skal dokumenteres på vitnemålet.</article><article class="legalP" id="paragraf-10-ledd-2">For oppnådd mastergrad dokumenteres studiets faglige innhold på vitnemålet som «master i «det studieprogrammet han/hun er opptatt til»».</article><article class="legalP" id="paragraf-10-ledd-3">Et eget vitnemålstillegg gir en nærmere beskrivelse av kandidatens utdanning og av høgre norsk utdanningssystem.</article></article><article class="legalArticle" data-lovdata-URL="LTI/forskrift/2002-04-25-452/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Fritak og innpassinger</span></h2><article class="legalP" id="paragraf-11-ledd-1">Fakultetet kan gi fritak for enkeltemner som inngår i studieprogrammet dersom tilsvarende krav er oppfylt tidligere ved UiB eller ved andre utdanningsinstitusjoner, eller er oppfylt gjennom realkompetanse.</article><article class="legalP" id="paragraf-11-ledd-2">Fakultetet kan gi innpassing til videre studier på grunnlag av ekstern utdanning som dekker tilsvarende opptakskrav.</article><article class="legalP" id="paragraf-11-ledd-3">Fakultetet kan gi en student fritak for deler av innføringsstudiet eller hele innføringsstudiet dersom tilsvarende krav er oppfylt ved annen utdanningsinstitusjon. Dersom det søkes om fritak for examen philosophicum, skal vedtak treffes av Det historisk-filosofiske fakultet.</article></article><article class="legalArticle" data-lovdata-URL="LTI/forskrift/2002-04-25-452/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Nedlegging av emner mv.</span></h2><article class="legalP" id="paragraf-12-ledd-1">Når et emne opphører som følge av endring i studieplanen, skal det normalt avholdes eksamen i emnet i to påfølgende semestre etter siste ordinære eksamen, selv om det ikke gis undervisning i emnet.</article><article class="legalP" id="paragraf-12-ledd-2">Ved andre endringer i studieplanen beskrives overgangsordninger i studieplanen for å hindre at studentene blir unødig forsinket i studiet eller hvis fakultetet finner det nødvendig av andre årsaker. Fakultetet vedtar overgangsordning etter forslag fra instituttene.</article></article><article class="legalArticle" data-lovdata-URL="LTI/forskrift/2002-04-25-452/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Utfyllende regler</span></h2><article class="legalP" id="paragraf-13-ledd-1">Fakultetene kan vedta utfyllende regler til denne forskriften.</article></article><article class="legalArticle" data-lovdata-URL="LTI/forskrift/2002-04-25-452/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Iverksetting og overgangsordninger mellom gammel og ny gradsstruktur</span></h2><article class="legalP" id="paragraf-14-ledd-1">Studenter som 1. juli 2003 eller senere oppfyller kravene til bachelorgraden, tildeles denne. Det er ikke anledning til å bli tildelt både bachelorgrad og cand.mag.-grad. Studenter som ved starten av høstsemesteret 2003 har avlagt universitets- og høgskoleeksamener på minst 60 vekttall uten å oppfylle kravene til bachelorgrad, gis anledning til å fullføre studiet som cand.mag. innen 30. juni 2005. Fra og med 1. juli 2005 oppheves cand.mag.-graden.</article><article class="legalP" id="paragraf-14-ledd-2">Hovedfagsstudenter som innen 1. juli 2003 har avlagt alle skriftlige eksamener utenom hovedfagsoppgaven og eventuell tilhørende muntlig prøve, gis anledning til å fullføre hovedfagsstudiet innen 30. juni 2007. Med virkning fra 1. juli 2007 oppheves de nåværende høgre gradene.</article><article class="legalP" id="paragraf-14-ledd-3">For andre studenter på høgre grads nivå gjelder reglene for mastergraden.</article></article></main></body></html>