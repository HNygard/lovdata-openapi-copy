<!DOCTYPE html><html lang="no"><head><title>Forskrift om regionale rovviltnemnder.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-08-30-973</dd><dt class="dokid">DokumentID</dt><dd class="dokid">LTI/forskrift/2002-08-30-973</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 11</dd><dt class="dateInForce">I kraft fra</dt><dd class="dateInForce">2002-08-30 – 2004-03-31</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-05-29-38/§4</li><li>lov/1981-05-29-38/§9</li><li>lov/1981-05-29-38/§12</li><li>lov/1981-05-29-38/§35</li><li>lov/1981-05-29-38/§48</li></ul></dd><dt class="dateOfPublication">Kunngjort</dt><dd class="dateOfPublication">2002-09-10</dd><dt class="journalNumber">Journalnummer</dt><dd class="journalNumber">2002-0888</dd><dt class="titleShort">Korttittel</dt><dd class="titleShort">Forskrift om regionale rovviltnemnder</dd><dt class="title">Tittel</dt><dd class="title">Forskrift om regionale rovviltnemnder.</dd><dt class="miscInformation">Annet om dokumentet</dt><dd class="miscInformation">Fastsatt av Direktoratet for naturforvaltning 30. august 2002 med hjemmel i lov av 29. mai 1981 nr. 38 om viltet § 4, § 9, § 12, § 35 og § 48.</dd><dt class="refid">RefID</dt><dd class="refid">forskrift/2002-08-30-973</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om regionale rovviltnemnder.<ul class="tocSubUl"><li>§ 1. Jervnemnder</li><li>§ 2. Om valg og oppnevning av jervnemnder</li><li>§ 3. Gaupenemnder</li><li>§ 4. Åpning av lisensjakt</li><li>§ 5. Administrasjon</li><li>§ 6. Lisensjaktperiode</li><li>§ 7. Om felte dyr</li><li>§ 8. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/2002-08-30-973" id="dokument"><h1>Forskrift om regionale rovviltnemnder.</h1><article class="legalArticle" data-lovdata-URL="LTI/forskrift/2002-08-30-973/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Jervnemnder</span></h2><article class="legalP" id="paragraf-1-ledd-1">Med virkning fram til og med den 31. mars 2004 skal det være to regionale jervnemnder – én for fylkene Nord-Trøndelag, Nordland, Troms og Finnmark (Nord-Norge) og én for landets øvrige fylker (Sør-Norge).</article><article class="legalP" id="paragraf-1-ledd-2">Jervnemnda skal gjennomføre bestandsregulering av jerv innenfor sitt geografiske virkeområde i tråd med forutsetningene i St.meld.nr.35 (1996–1997) og Stortingets behandling av denne samt St.prp.nr.1 (2001–2002). Jervnemnda er underlagt direktoratets instruksjonsmyndighet, og skal i faglige spørsmål søke råd hos fylkesmennene.</article></article><article class="legalArticle" data-lovdata-URL="LTI/forskrift/2002-08-30-973/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Om valg og oppnevning av jervnemnder</span></h2><article class="legalP" id="paragraf-2-ledd-1">Jervnemnda i Nord-Norge består av sju medlemmer som oppnevnes av berørte kommuner. Hvilke kommuner som skal oppnevne medlemmer fastsettes av fylkestinget i henholdsvis Finnmark (2 kommuner), Troms (2), Nordland (2) og Nord-Trøndelag (1). Fylkesmannen i Troms er sekretariat for jervnemnda for Nord-Norge.</article><article class="legalP" id="paragraf-2-ledd-2">Jervnemnda i Sør-Norge består av sju medlemmer med varamedlem som direkte representerer fylkeskommunene Sør-Trøndelag (1), Møre og Romsdal (1), Oppland (1), Hedmark (1), Sogn og Fjordane (1), Hordaland (1) og Buskerud (1). Fylkesmannen i Sør-Trøndelag er sekretariat for jervnemnda for Sør-Norge.</article><article class="legalP" id="paragraf-2-ledd-3">På bakgrunn av denne representasjon oppnevnes jervnemnda i Sør-Norge av Direktoratet for naturforvaltning.</article><article class="legalP" id="paragraf-2-ledd-4">Nemnda velger selv sin leder og nestleder.</article><article class="legalP" id="paragraf-2-ledd-5">Jervnemnda skal fatte vedtak om årlig fellingskvote, fastsette innenfor hvilke områder lisensjakt kan foregå og fordele den fastsatte kvoten på disse. Nemnda kan også fastsette eventuelle nærmere vilkår for deltakelse i lisensjakta. Nemndas vedtak skal bygge på den til enhver tid tilgjengelige kunnskap om biologiske og bestandsmessige forhold og om skadesituasjonen.</article><article class="legalP" id="paragraf-2-ledd-6">Jervnemndas vedtak kan påklages til Direktoratet for naturforvaltning.</article></article><article class="legalArticle" data-lovdata-URL="LTI/forskrift/2002-08-30-973/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Gaupenemnder</span></h2><article class="legalP" id="paragraf-3-ledd-1">Med virkning fram til og med 31. mars 2004 skal det være to regionale gaupenemnder – én for Nord-Trøndelag fylke inklusive Fosen og én for Hedmark fylke.</article><article class="legalP" id="paragraf-3-ledd-2">Gaupenemndene skal forvalte bestanden av gaupe innenfor sitt geografiske virkeområde i tråd med forutsetningene i St.meld.nr.35 (1996–1997) og Stortingets behandling av denne. Gaupenemnda er underlagt direktoratets instruksjonsmyndighet, og skal i faglige spørsmål søke råd hos fylkesmannen. Fylkesmannen er også nemndas sekretariat og ansvarlig for forberedelse og gjennomføring av nemndas vedtak.</article><article class="legalP" id="paragraf-3-ledd-3">Gaupenemnda i Nord-Trøndelag/Fosen består av fem medlemmer oppnevnt av berørte kommuner, og velger selv sin leder og nestleder. Hvilke kommuner som skal oppnevne medlemmer fastsettes av fylkestinget i Nord-Trøndelag. Gaupenemnda i Hedmark består av fem medlemmer oppnevnt av fylkestinget, der fylkestinget også oppnevner leder og nestleder.</article><article class="legalP" id="paragraf-3-ledd-4">Gaupenemndene skal fatte vedtak om årlig fellingskvote, fastsette innenfor hvilke områder kvotejakta kan foregå og fordele den fastsatte kvote på hensiktsmessige jaktregioner. Nemndas vedtak skal bygge på den til enhver tid tilgjengelige kunnskap om biologiske og bestandsmessige forhold og om skadesituasjonen.</article><article class="legalP" id="paragraf-3-ledd-5">Gaupenemndene skal også fatte vedtak om bruk av midler til forebyggende tiltak mot gaupeskader, dvs. disponering av den rammebevilgning som stilles til disposisjon for fylket til dette formål. Slikt vedtak fattes etter innstilling fra det rådgivende rovviltutvalget i fylket.</article><article class="legalP" id="paragraf-3-ledd-6">Gaupenemndas vedtak kan påklages til Direktoratet for naturforvaltning.</article></article><article class="legalArticle" data-lovdata-URL="LTI/forskrift/2002-08-30-973/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Åpning av lisensjakt</span></h2><article class="legalP" id="paragraf-4-ledd-1">Det åpnes for lisensjakt på jerv i hele landet.</article></article><article class="legalArticle" data-lovdata-URL="LTI/forskrift/2002-08-30-973/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Administrasjon</span></h2><article class="legalP" id="paragraf-5-ledd-1">Fylkesmannen gis myndighet til å administrere lisensjakt på jerv, herunder utstede jaktlisenser, i tråd med jervnemndas vedtak og Stortingets forutsetninger.</article><article class="legalP" id="paragraf-5-ledd-2">Dersom et lisensjaktområde omfatter arealer i flere fylker, administreres lisensjakta av den fylkesmann som har størst areal innenfor området.</article></article><article class="legalArticle" data-lovdata-URL="LTI/forskrift/2002-08-30-973/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Lisensjaktperiode</span></h2><article class="legalP" id="paragraf-6-ledd-1">Tillatt lisensjaktperiode er 1. oktober – 15. februar.</article></article><article class="legalArticle" data-lovdata-URL="LTI/forskrift/2002-08-30-973/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Om felte dyr</span></h2><article class="legalP" id="paragraf-7-ledd-1">Den som feller jerv eller gaupe plikter vederlagsfritt å innlevere skrotten til vitenskapelige formål etter nærmere instruks gitt av fylkesmannen. Jeger eller preparant plikter å sende inn skrotten innen 1. juni samme år. Hvis felt vilt først sendes preparant, skal dette gjøres innen 1. mai samme år.</article><article class="legalP" id="paragraf-7-ledd-2">For øvrig gjelder bestemmelsene om ordinær jaktutøvelse gitt i medhold av viltloven, jf. forskrift av 22. mars 2002 nr. 313 om utøvelse av jakt og fangst, samt bestemmelsene i forskrift av 30. juni 2000 nr. 656 om forvaltning av bjørn, jerv, ulv og gaupe, så langt de passer.</article></article><article class="legalArticle" data-lovdata-URL="LTI/forskrift/2002-08-30-973/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttreden</span></h2><article class="legalP" id="paragraf-8-ledd-1">Denne forskrift trer i kraft straks og gjelder i perioden til og med 31. mars 2004.</article></article></main></body></html>