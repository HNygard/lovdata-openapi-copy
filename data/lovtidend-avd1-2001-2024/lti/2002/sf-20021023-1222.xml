<!DOCTYPE html><html lang="no"><head><title>Forskrift om frivillig førtidsslakting av høns i 2003.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-10-23-1222</dd><dt class="dokid">DokumentID</dt><dd class="dokid">LTI/forskrift/2002-10-23-1222</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 15</dd><dt class="dateInForce">I kraft fra</dt><dd class="dateInForce">2003-01-01 – 2003-12-31</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1993-11-30-1440/§1</li><li>lov/1936-07-10-6/§11</li></ul></dd><dt class="dateOfPublication">Kunngjort</dt><dd class="dateOfPublication">2002-11-12</dd><dt class="journalNumber">Journalnummer</dt><dd class="journalNumber">2002-1082</dd><dt class="titleShort">Korttittel</dt><dd class="titleShort">Forskrift om førtidsslakting av høns, 2003</dd><dt class="title">Tittel</dt><dd class="title">Forskrift om frivillig førtidsslakting av høns i 2003.</dd><dt class="miscInformation">Annet om dokumentet</dt><dd class="miscInformation">Fastsatt av Omsetningsrådets arbeidsutvalg 23. oktober 2002 med hjemmel i forskrift av 30. november 1993 nr. 1440 om bevilgninger til markedsreguleringstiltak innenfor fjørfesektoren § 1 første ledd bokstav f.</dd><dt class="refid">RefID</dt><dd class="refid">forskrift/2002-10-23-1222</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om frivillig førtidsslakting av høns i 2003.<ul class="tocSubUl"><li>I<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Deltagelse i ordningen</li><li>§ 4. Kompensasjon</li><li>§ 5. Beslutningsmyndighet og administrasjon</li><li>§ 6. Råd</li><li>§ 7. Utbetaling</li><li>§ 8. Kontroll</li><li>§ 9. Tilbakebetaling</li><li>§ 10. Klageadgang</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2002-10-23-1222" id="dokument"><h1>Forskrift om frivillig førtidsslakting av høns i 2003.</h1><section class="section" data-name="kapI" id="kapittel-1" data-lovdata-URL="LTI/forskrift/2002-10-23-1222/KAPITTEL_1"><h2 data-text-align="center">I</h2><article class="legalArticle" data-lovdata-URL="LTI/forskrift/2002-10-23-1222/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med ordningen er å:<ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-1-ledd-1-punkt-1"><article class="legalP" id="kapittel-1-paragraf-1-ledd-1-punkt-1-ledd-1">Tilpasse tilførslene av egg til sesongmessige svingninger, primært knyttet til jul og påske.</article></article></li><li data-li-identifier="-" data-name="-"><article class="listArticle" id="kapittel-1-paragraf-1-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1">Forebygge mot overproduksjon og tilpasse produksjonen av egg til etterspørselen i det norske marked for dermed å gi stabile priser ut fra forutsetningene i Jordbruksavtalen.</article></article></li><li data-li-identifier="-" data-name="-"><article class="listArticle" id="kapittel-1-paragraf-1-ledd-1-punkt-3"><article class="legalP" id="kapittel-1-paragraf-1-ledd-1-punkt-3-ledd-1">Redusere kostnadene ved markedsregulering ved å begrense reguleringseksporten.</article></article></li></ul></article></article><article class="legalArticle" data-lovdata-URL="LTI/forskrift/2002-10-23-1222/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Førtidsslakting av høns er en frivillig ordning for eggprodusenter som gjelder slakting av høner før ordinær slaktealder i år 2003. Det er en forutsetning at andre aktuelle virkemidler vurderes og utnyttes parallelt, og at markedsregulator sender søknad om bruk av førtidsslakting når det vurderes som nødvendig ut fra markedssituasjonen. I henhold til St.meld.nr.19 (1999–2000) forutsettes det at ordningen gjennomføres på en slik måte at en unngår permanente overskuddsproblemer.</article></article><article class="legalArticle" data-lovdata-URL="LTI/forskrift/2002-10-23-1222/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Deltagelse i ordningen</span></h3><article class="legalP" id="kapittel-1-paragraf-3-ledd-1">Vilkår for å delta i ordningen:<ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1">Produsentene må i perioden for førtidsslakting ha dyr i alderen 66-76 uker.</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1">Førtidsslaktingen skal omfatte hele innsettet.</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1">Slakting av hønene skal skje ved godkjent fjørfeslakteri. Leverandører av egg til eggpakkerier utenfor eggsamvirket, gis mulighet til slakting av høner tatt ut til førtidsslakting på like vilkår med leverandører til eggsamvirket ved samvirkeslakteriene.</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1">Produsenten skal ikke ha nytt innsett i verping før tidligst 8 uker etter planlagt ordinær slakteuke. Det gjennomføres kontroll av oppholdstiden på 8 uker.</article></article></li></ul></article><article class="legalP" id="kapittel-1-paragraf-3-ledd-2">Produsenter som ønsker å delta i ordningen, melder seg på gjennom eggpakkeriet. Eggpakkeriet sender liste til sekretariatet for ordningen med oversikt over:<ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-3-ledd-2-punkt-1"><article class="legalP" id="kapittel-1-paragraf-3-ledd-2-punkt-1-ledd-1">Navn, adresse og produsentnummer/organisasjonsnummer på produsentene.</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-2-punkt-2"><article class="legalP" id="kapittel-1-paragraf-3-ledd-2-punkt-2-ledd-1">Dyretall for det enkelte innsett.</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-2-punkt-3"><article class="legalP" id="kapittel-1-paragraf-3-ledd-2-punkt-3-ledd-1">Ordinær slakteuke for innsettet.</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-2-punkt-4"><article class="legalP" id="kapittel-1-paragraf-3-ledd-2-punkt-4-ledd-1">Ukenummer ved 20 ukers alder for neste innsett av verpehøner.</article></article></li></ul></article><article class="legalP" id="kapittel-1-paragraf-3-ledd-3">Uttatt innsett til førtidsslakting bekreftes skriftlig fra markedsregulator.</article><article class="legalP" id="kapittel-1-paragraf-3-ledd-4">For produsenter i Nord-Norge som av dyrevernmessige hensyn ikke kan oppfylle kravet om slakting ved godkjent fjørfeslakteri gis kompensasjonen pr. innsatt høne fratrukket dødelighet. Slik dokumentasjon på slakting kreves:<ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-3-ledd-4-punkt-1"><article class="legalP" id="kapittel-1-paragraf-3-ledd-4-punkt-1-ledd-1">Bekreftelse fra kommunen eller distriktsveterinær på at hønene er slaktet.</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-4-punkt-2"><article class="legalP" id="kapittel-1-paragraf-3-ledd-4-punkt-2-ledd-1">Bekreftelse fra eggpakkeriet på at eggproduksjonen følger en normal utvikling og at leveransene av egg er opphørt.</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-4-punkt-3"><article class="legalP" id="kapittel-1-paragraf-3-ledd-4-punkt-3-ledd-1">I tvilstilfeller skal originale verpelister kreves framlagt.</article></article></li></ul></article></article><article class="legalArticle" data-lovdata-URL="LTI/forskrift/2002-10-23-1222/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Kompensasjon</span></h3><article class="legalP" id="kapittel-1-paragraf-4-ledd-1">Produsentene som deltar i ordningen gis kompensasjon pr. slaktet høne på kr 1,40 pr. uke fram til ordinær slaktealder. Kompensasjonen forutsetter at det i tillegg til ukene som godtgjøres, skal være minimum 8 ukers opphold fram til avløsende innsett vil nå 20 ukers alder. Det gis ikke kompensasjon for planlagt slaktealder høyere enn 76 uker.</article><article class="legalP" id="kapittel-1-paragraf-4-ledd-2">Fjørfeslakteriet som forestår slaktingen gis en kompensasjon for økt lagring på 5,5 øre pr. uke høner er slaktet før planlagt slaktetid.</article></article><article class="legalArticle" data-lovdata-URL="LTI/forskrift/2002-10-23-1222/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Beslutningsmyndighet og administrasjon</span></h3><article class="legalP" id="kapittel-1-paragraf-5-ledd-1">Prior Norge som markedsregulator administrerer førtidsslaktingen i henhold til denne forskriften og beslutter hvilke produsenter som skal delta i ordningen, og når hønene skal slaktes. Maksimal førtidsslakting begrenses til 10 uker.</article><article class="legalP" id="kapittel-1-paragraf-5-ledd-2">Ved større oppslutning om ordningen enn ønsket førtidsslakting, skal en legge opp til mest mulig lik fordeling av effekten mellom forskjellige eggpakkerier og da i forhold til andel av samlet innveiing. Det legges til grunn at det norske eggmarkedet er ett marked.</article></article><article class="legalArticle" data-lovdata-URL="LTI/forskrift/2002-10-23-1222/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Råd</span></h3><article class="legalP" id="kapittel-1-paragraf-6-ledd-1">Det etableres et råd med 2 representanter fra Fjørfebransjens Landsforening og 2 representanter fra Prior Norge. Rådet skal vurdere årlige søknader om hjemmel til førtidsslakting når det vurderes nødvendig ut fra markedssituasjonen og andre virkemidler er vurdert og forsøkt utnyttet. Rådet skal gi innspill til markedsregulator til bruk av ordningen gjennom året.</article><article class="legalP" id="kapittel-1-paragraf-6-ledd-2">Rådet skal årlig avgi en rapport om bruk av ordningen til Statens landbruksforvaltning. Rapporten skal inneholde en fordeling av uttatt eggvolum på hvert enkelt eggpakkeri.</article></article><article class="legalArticle" data-lovdata-URL="LTI/forskrift/2002-10-23-1222/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Utbetaling</span></h3><article class="legalP" id="kapittel-1-paragraf-7-ledd-1">Prior Norge utbetaler kompensasjon til de produsenter som deltar i ordningen.</article><article class="legalP" id="kapittel-1-paragraf-7-ledd-2">Etter gjennomført førtidsslakting foretas et endelig oppgjør overfor Omsetningsrådet.</article></article><article class="legalArticle" data-lovdata-URL="LTI/forskrift/2002-10-23-1222/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Kontroll</span></h3><article class="legalP" id="kapittel-1-paragraf-8-ledd-1">Produsenten, eggpakkeriet og fjørfeslakteriet er forpliktet til å gi de opplysninger som Omsetningsrådet finner nødvendig for kontrolltiltak. Det kan være dokumentasjon av opplysninger gjennom leveringsavtale mellom eggprodusent og -pakkeri, avtale om bestilling av nytt innsett, revisorbekreftet oppgave fra slakteriet over slaktet antall høner og slakteuke, med videre.</article></article><article class="legalArticle" data-lovdata-URL="LTI/forskrift/2002-10-23-1222/§9" data-name="§9" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Tilbakebetaling</span></h3><article class="legalP" id="kapittel-1-paragraf-9-ledd-1">Ved mislighold av bestemmelsene i reglene for frivillig førtidsslakting av høns, kan utbetaling av kompensasjon stanses med øyeblikkelig virkning. Hvis utbetaling er foretatt, kan hele eller deler av kompensasjonsbeløpet kreves tilbakebetalt.</article></article><article class="legalArticle" data-lovdata-URL="LTI/forskrift/2002-10-23-1222/§10" data-name="§10" id="kapittel-1-paragraf-10"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Klageadgang</span></h3><article class="legalP" id="kapittel-1-paragraf-10-ledd-1">Vedtak som er truffet i henhold til disse reglene gir klagerett til Statens landbruksforvaltning, jf. lov av 10. februar 1967 om behandlingsmåten i forvaltningssaker. Klagefristen er 3 uker fra det tidspunkt underretning om vedtak er kommet fram.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2002-10-23-1222/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 1. januar 2003 og gjelder til og med 31. desember 2003.</article></section></main></body></html>