<!DOCTYPE html><html lang="no"><head><title>Forskrift om nasjonalitets- og registreringsmerking av luftfartøy (BSL A 1-8).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-11-23-1332</dd><dt class="dokid">DokumentID</dt><dd class="dokid">LTI/forskrift/2002-11-23-1332</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 17</dd><dt class="dateInForce">I kraft fra</dt><dd class="dateInForce">2003-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-101/§3-16</li><li>lov/1993-06-11-101/§15-4</li><li>forskrift/1999-12-10-1273</li></ul></dd><dt class="dateOfPublication">Kunngjort</dt><dd class="dateOfPublication">2002-12-03</dd><dt class="journalNumber">Journalnummer</dt><dd class="journalNumber">2002-1146</dd><dt class="titleShort">Korttittel</dt><dd class="titleShort">Forskrift om merking av luftfartøy</dd><dt class="title">Tittel</dt><dd class="title">Forskrift om nasjonalitets- og registreringsmerking av luftfartøy (BSL A 1-8).</dd><dt class="miscInformation">Annet om dokumentet</dt><dd class="miscInformation">Fastsatt av Luftfartstilsynet 23. november 2002 med hjemmel i lov av 11. juni 1993 nr. 101 om luftfart (luftfartsloven) § 3-16 og § 15-4, jf. delegeringsvedtak av 10. desember 1999 nr. 1273.</dd><dt class="refid">RefID</dt><dd class="refid">forskrift/2002-11-23-1332</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om nasjonalitets- og registreringsmerking av luftfartøy (BSL A 1-8).<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Merking av luftfartøy</li><li>§ 4. Nasjonalitets- og registreringsmerkenes plassering</li><li>§ 5. Nasjonalitets- og registreringsmerkenes størrelse</li><li>§ 6. Bokstavtyper</li><li>§ 7. Identifiseringsplate</li><li>§ 8. Dispensasjon</li><li>§ 9. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2002-11-23-1332" id="dokument"><h1>Forskrift om nasjonalitets- og registreringsmerking av luftfartøy (BSL A 1-8).</h1><article class="legalArticle" data-lovdata-URL="LTI/forskrift/2002-11-23-1332/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriftens formål er å etablere et system for identifikasjon av luftfartøyer.</article></article><article class="legalArticle" data-lovdata-URL="LTI/forskrift/2002-11-23-1332/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Denne forskrift gjelder for nasjonalitets- og registreringsmerking av sivile fly, helikoptre, seilfly, mikrofly, gyroplan, luftskip og ballonger unntatt meteorologiske pilot- og radiosondeballonger av konvensjonell type og ubemannete friballonger uten lasteinnretning. Forpliktet av forskriften er eier eller bruker av nevnte luftfartøy.</article></article><article class="legalArticle" data-lovdata-URL="LTI/forskrift/2002-11-23-1332/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Merking av luftfartøy</span></h2><article class="numberedLegalP" data-numerator="1" id="paragraf-3-nummer-1">(1) Nasjonalitetsmerke for luftfartøy registrert i Norge er LN, jf. ICAO Annex 7.</article><article class="numberedLegalP" data-numerator="2" id="paragraf-3-nummer-2">(2) Registreringsmerke tildeles av Norges luftfartøyregister etter følgende regler:<ul class="defaultList"><li data-li-identifier="a)" data-name="a)"><article class="listArticle" id="paragraf-3-nummer-2-punkt-1"><article class="legalP" id="paragraf-3-nummer-2-punkt-1-ledd-1">Som registreringsmerke nyttes en kombinasjon av tre bokstaver som settes etter nasjonalitetsmerket. Bokstavene Æ, Ø og Å kan ikke nyttes.</article></article></li><li data-li-identifier="b)" data-name="b)"><article class="listArticle" id="paragraf-3-nummer-2-punkt-2"><article class="legalP" id="paragraf-3-nummer-2-punkt-2-ledd-1">Registreringsmerke tildeles som hovedregel fortløpende etter alfabetisk rekkefølge.</article></article></li><li data-li-identifier="c)" data-name="c)"><article class="listArticle" id="paragraf-3-nummer-2-punkt-3"><article class="legalP" id="paragraf-3-nummer-2-punkt-3-ledd-1">For seilfly, helikoptre<i>,</i> mikrofly og ballonger gjelder følgende: <ul class="defaultList"><li data-li-identifier="-" data-name="-"><article class="listArticle" id="paragraf-3-nummer-2-punkt-3-ledd-1-punkt-1"><article class="legalP" id="paragraf-3-nummer-2-punkt-3-ledd-1-punkt-1-ledd-1">seilfly skal tildeles registreringsmerke der første bokstav er G,</article></article></li><li data-li-identifier="-" data-name="-"><article class="listArticle" id="paragraf-3-nummer-2-punkt-3-ledd-1-punkt-2"><article class="legalP" id="paragraf-3-nummer-2-punkt-3-ledd-1-punkt-2-ledd-1">helikoptre skal tildeles registreringsmerke der første bokstav er O,</article></article></li><li data-li-identifier="-" data-name="-"><article class="listArticle" id="paragraf-3-nummer-2-punkt-3-ledd-1-punkt-3"><article class="legalP" id="paragraf-3-nummer-2-punkt-3-ledd-1-punkt-3-ledd-1">ballonger skal tildeles registreringsmerke der første bokstav er C,</article></article></li><li data-li-identifier="-" data-name="-"><article class="listArticle" id="paragraf-3-nummer-2-punkt-3-ledd-1-punkt-4"><article class="legalP" id="paragraf-3-nummer-2-punkt-3-ledd-1-punkt-4-ledd-1">mikrofly skal tildeles registreringsmerke der første bokstav er Y.</article></article></li></ul></article></article></li><li data-li-identifier="d)" data-name="d)"><article class="listArticle" id="paragraf-3-nummer-2-punkt-4"><article class="legalP" id="paragraf-3-nummer-2-punkt-4-ledd-1">Reservasjon av registreringsmerke kan gjøres for ett – 1 år ad gangen forut for registrering.</article></article></li><li data-li-identifier="e)" data-name="e)"><article class="listArticle" id="paragraf-3-nummer-2-punkt-5"><article class="legalP" id="paragraf-3-nummer-2-punkt-5-ledd-1">Registreringsmerke som blir ledig ved at et fartøy slettes, skal ikke nyttes på 3 år. Registreringsmyndigheten kan i det enkelte tilfelle bestemme at perioden registreringsmerket ikke kan benyttes skal være lengre.</article></article></li><li data-li-identifier="f)" data-name="f)"><article class="listArticle" id="paragraf-3-nummer-2-punkt-6"><article class="legalP" id="paragraf-3-nummer-2-punkt-6-ledd-1">Et registreringsmerke følger luftfartøyet til det blir slettet i Norges luftfartøyregister. Ved eventuell gjeninnføring i registeret skal fartøyet, uavhengig av det som er bestemt ovenfor, om mulig tildeles det gamle registreringsmerket hvis det er ledig.</article></article></li></ul></article></article><article class="legalArticle" data-lovdata-URL="LTI/forskrift/2002-11-23-1332/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Nasjonalitets- og registreringsmerkenes plassering</span></h2><article class="numberedLegalP" data-numerator="1" id="paragraf-4-nummer-1">(1) <i>Alminnelige bestemmelser</i><article class="legalP" id="paragraf-4-nummer-1-ledd-1">Nasjonalitets- og registreringsmerkene skal males på luftfartøyet eller festes på en måte som sikrer en tilsvarende grad av holdbarhet. Merkene skal til enhver tid holdes rene og være godt synlige.</article></article><article class="numberedLegalP" data-numerator="2" id="paragraf-4-nummer-2">(2) <i>Luftfartøy lettere enn luft</i><ul class="defaultList"><li data-li-identifier="a)" data-name="a)"><article class="listArticle" id="paragraf-4-nummer-2-punkt-1"><span class="miscHeadline"><i>Luftskip</i></span><article class="legalP" id="paragraf-4-nummer-2-punkt-1-ledd-1">Merkene skal plasseres enten på skroget eller på finnene. Merkene på skroget skal settes langs hver side av dette, samt på oversiden langs midtlinjen. Merkene på finnene, skal settes både på de horisontale og på de vertikale finner. Merkene på den horisontale finne, skal settes på høyre halvdel av oversiden og på venstre halvdel av undersiden med toppen av bokstavene mot finnens forkant. Merkene på den vertikale finne, skal settes på begge sider av den underste halvdel av finnen med bokstavene horisontalt.</article></article></li><li data-li-identifier="b)" data-name="b)"><article class="listArticle" id="paragraf-4-nummer-2-punkt-2"><span class="miscHeadline"><i>Kuleformede ballonger (unntatt ubemannede friballonger)</i></span><article class="legalP" id="paragraf-4-nummer-2-punkt-2-ledd-1">Merkene skal plasseres på de to diametralt motsatte steder ved ballongens største horisontale omkrets.</article></article></li><li data-li-identifier="c)" data-name="c)"><article class="listArticle" id="paragraf-4-nummer-2-punkt-3"><span class="miscHeadline"><i>Ikke-kuleformede ballonger (unntatt ubemannede friballonger)</i></span><article class="legalP" id="paragraf-4-nummer-2-punkt-3-ledd-1">Merkene skal plasseres på hver side nær største tverrsnitt av ballongen enten like over taklingsgjorten eller like over kabelfestene for gondolen.</article></article></li><li data-li-identifier="d)" data-name="d)"><article class="listArticle" id="paragraf-4-nummer-2-punkt-4"><span class="miscHeadline"><i>Luftfartøy lettere enn luft (unntatt ubemannede friballonger)</i></span><article class="legalP" id="paragraf-4-nummer-2-punkt-4-ledd-1">Merkene på sidene skal være synlige både fra sidene og nedenfra.</article></article></li><li data-li-identifier="e)" data-name="e)"><article class="listArticle" id="paragraf-4-nummer-2-punkt-5"><span class="miscHeadline"><i>Ubemannede friballonger med lasteinnretning</i></span><article class="legalP" id="paragraf-4-nummer-2-punkt-5-ledd-1">Merkene skal stå på identifiseringsplaten, jf. § 7.</article></article></li></ul></article><article class="numberedLegalP" data-numerator="3" id="paragraf-4-nummer-3">(3) <i>Luftfartøy tyngre enn luft</i><ul class="defaultList"><li data-li-identifier="a)" data-name="a)"><article class="listArticle" id="paragraf-4-nummer-3-punkt-1"><span class="miscHeadline"><i>Vinger</i></span><article class="legalP" id="paragraf-4-nummer-3-punkt-1-ledd-1">Merkene skal plasseres en gang på undersiden av venstre ving såfremt de ikke strekker seg tvers over hele vingespennet. Når hele vingespennet brukes skal nasjonalitetsmerket plasseres på høyre ving og registreringsmerket på venstre ving, slik at det hele kan leses i sammenheng sett forfra og nedenfra. Merkene skal såvidt mulig plasseres i lik avstand fra vingens for- og bakkant med toppen av bokstavene eller sifrene mot forkanten.</article></article></li><li data-li-identifier="b)" data-name="b)"><article class="listArticle" id="paragraf-4-nummer-3-punkt-2"><span class="miscHeadline"><i>Skrog og vertikale halefinner</i></span><article class="legalP" id="paragraf-4-nummer-3-punkt-2-ledd-1">Merkene skal plasseres enten på begge sider av kroppen mellom vingene og halefinnene eller på øvre halvdel av de vertikale halefinnene. Er det bare en vertikal halefinne, skal merkene settes på begge sider av denne. Er det flere vertikale halefinner, skal de settes på yttersiden av de ytre finnene. Hvis plassen på finnen ikke strekker til, kan sideroret benyttes.</article></article></li><li data-li-identifier="c)" data-name="c)"><article class="listArticle" id="paragraf-4-nummer-3-punkt-3"><article class="legalP" id="paragraf-4-nummer-3-punkt-3-ledd-1"><i>Særlige tilfeller</i> <ul class="defaultList"><li data-li-identifier="1." data-name="1."><article class="listArticle" id="paragraf-4-nummer-3-punkt-3-ledd-1-punkt-1"><article class="legalP" id="paragraf-4-nummer-3-punkt-3-ledd-1-punkt-1-ledd-1">Har luftfartøyet ikke deler som svarer til delene beskrevet i bokstav a og b, skal merkene anbringes slik at luftfartøyet lett kan identifiseres.</article></article></li><li data-li-identifier="2." data-name="2."><article class="listArticle" id="paragraf-4-nummer-3-punkt-3-ledd-1-punkt-2"><span class="miscHeadline"><i>Helikoptre</i></span><article class="legalP" id="paragraf-4-nummer-3-punkt-3-ledd-1-punkt-2-ledd-1">Merkene skal plasseres på helikopterets underside og på begge sider av helikopterets skrog eller halebom. Merkene på undersiden skal enten plasseres på tvers av skroget med toppen av bokstavene mot helikopterets front, eller langsetter skroget med toppen av bokstavene mot helikopterets venstre side. Merkene skal plasseres på en slik måte at helikopteret kan identifiseres under flyging med underhengende last.</article></article></li></ul></article></article></li></ul></article></article><article class="legalArticle" data-lovdata-URL="LTI/forskrift/2002-11-23-1332/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Nasjonalitets- og registreringsmerkenes størrelse</span></h2><article class="numberedLegalP" data-numerator="1" id="paragraf-5-nummer-1">(1) <i>Generelt</i><article class="legalP" id="paragraf-5-nummer-1-ledd-1">Bokstavene innenfor hver gruppe merker skal være like høye.</article></article><article class="numberedLegalP" data-numerator="2" id="paragraf-5-nummer-2">(2) <i>Luftfartøy lettere enn luft</i><ul class="defaultList"><li data-li-identifier="a)" data-name="a)"><article class="listArticle" id="paragraf-5-nummer-2-punkt-1"><article class="legalP" id="paragraf-5-nummer-2-punkt-1-ledd-1">På luft fartøy lettere enn luft, unntatt ubemannede friballonger, skal merkene være minst 50 cm høye.</article></article></li><li data-li-identifier="b)" data-name="b)"><article class="listArticle" id="paragraf-5-nummer-2-punkt-2"><article class="legalP" id="paragraf-5-nummer-2-punkt-2-ledd-1">På ubemannete friballonger som kommer inn under denne forskrift, jf. § 2, er merkenes størrelse avhengig av størrelsen på identifiseringsplaten, jf. § 7.</article></article></li></ul></article><article class="numberedLegalP" data-numerator="3" id="paragraf-5-nummer-3">(3) <i>Luftfartøy tyngre enn luft</i><ul class="defaultList"><li data-li-identifier="a)" data-name="a)"><article class="listArticle" id="paragraf-5-nummer-3-punkt-1"><span class="miscHeadline"><i>Vingene</i></span><article class="legalP" id="paragraf-5-nummer-3-punkt-1-ledd-1">Merkene skal være minst 50 cm høye.</article></article></li><li data-li-identifier="b)" data-name="b)"><article class="listArticle" id="paragraf-5-nummer-3-punkt-2"><span class="miscHeadline"><i>Skrog og vertikale halefinner</i></span><article class="legalP" id="paragraf-5-nummer-3-punkt-2-ledd-1">Merkene skal være minst 30 cm høye. For seilfly skal de være så høye som praktisk mulig, men behøver ikke overstige 30 cm.</article></article></li><li data-li-identifier="c)" data-name="c)"><article class="listArticle" id="paragraf-5-nummer-3-punkt-3"><article class="legalP" id="paragraf-5-nummer-3-punkt-3-ledd-1"><i>Særlige tilfeller</i> <ul class="defaultList"><li data-li-identifier="1." data-name="1."><article class="listArticle" id="paragraf-5-nummer-3-punkt-3-ledd-1-punkt-1"><article class="legalP" id="paragraf-5-nummer-3-punkt-3-ledd-1-punkt-1-ledd-1">Har luftfartøyet ingen deler som svarer til dem som er nevnt i bokstav a og b, skal merkene plasseres på best mulig måte under hensyntagen til luftfartøyets konstruksjon. Størrelsen på merkene skal være slik at luftfartøyet lett kan identifiseres.</article></article></li><li data-li-identifier="2." data-name="2."><article class="listArticle" id="paragraf-5-nummer-3-punkt-3-ledd-1-punkt-2"><span class="miscHeadline"><i>Helikoptre</i></span><article class="legalP" id="paragraf-5-nummer-3-punkt-3-ledd-1-punkt-2-ledd-1">Merkene på skrogets underside skal være så høye som praktisk mulig, likevel ikke høyere enn 50 cm. Merkene på siden av skroget eller halebommen skal være så høye som praktisk mulig, men behøver ikke overstige 30 cm. Merkene skal ikke under noen omstendighet være lavere enn 10 cm.</article></article></li></ul></article></article></li></ul></article></article><article class="legalArticle" data-lovdata-URL="LTI/forskrift/2002-11-23-1332/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Bokstavtyper</span></h2><article class="numberedLegalP" data-numerator="1" id="paragraf-6-nummer-1">(1) Bokstavene skal være store latinske bokstaver uten ornamenter. De bøyde linjene kan erstattes med en serie korte, rette streker under forutsetning av at dette ikke går ut over lesbarheten.</article><article class="numberedLegalP" data-numerator="2" id="paragraf-6-nummer-2">(2) Bredden på bokstavene M og W skal være 3/4 av bokstavhøyden. Bredden på de øvrige bokstavene samt bindestreker, skal være 2/3 av bokstavhøyden.</article><article class="numberedLegalP" data-numerator="3" id="paragraf-6-nummer-3">(3) Bokstaver og bindestreker, skal trekkes helt opp i en slik farge at de tegner seg skarpt mot bakgrunnen. Strektykkelsen skal være minst 1/6 av bokstavhøyden.</article><article class="numberedLegalP" data-numerator="4" id="paragraf-6-nummer-4">(4) Avstanden mellom bokstav og bindestrek skal minst være 1/4 av bredden av en vanlig bokstav.</article><article class="numberedLegalP" data-numerator="5" id="paragraf-6-nummer-5">(5) Bokstavene skal stå på rett linje og ha samme høyde. På fly med pilformede vinger, kan imidlertid merkene plasseres parallelt med vingekanten. Bokstavene kan helle når flyets utforming gjør dette naturlig og bokstavene er formet slik at de er tydelige og ikke kan forveksles med andre bokstaver.</article><article class="numberedLegalP" data-numerator="6" id="paragraf-6-nummer-6">(6) Dekorasjoner o.l. på luftfartøy må ikke plasseres slik at det kan bli vanskelig å lese merkene eller at disse kan misforstås.</article></article><article class="legalArticle" data-lovdata-URL="LTI/forskrift/2002-11-23-1332/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Identifiseringsplate</span></h2><article class="legalP" id="paragraf-7-ledd-1">Ethvert luftfartøy skal ha en identifiseringsplate som minst angir fartøyets nasjonalitets- og registreringsmerke. Platen skal være av ildfast materiale. Den skal være festet på et lett synlig sted nær hoveddøren (eller tilsvarende) eller på ubemannet friballong med lasteinnretning, lett synlig på denne. Bokstaver skal være gravert eller preget i platen.</article></article><article class="legalArticle" data-lovdata-URL="LTI/forskrift/2002-11-23-1332/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Dispensasjon</span></h2><article class="legalP" id="paragraf-8-ledd-1">Luftfartstilsynet kan, når særlige grunner tilsier det, dispensere fra bestemmelsene i denne forskrift.</article></article><article class="legalArticle" data-lovdata-URL="LTI/forskrift/2002-11-23-1332/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="numberedLegalP" data-numerator="1" id="paragraf-9-nummer-1">(1) Denne forskrift trer i kraft 1. januar 2003.</article><article class="numberedLegalP" data-numerator="2" id="paragraf-9-nummer-2">(2) Fra samme tidspunkt oppheves forskrift av 28. januar 1978 om nasjonalitets- og registreringsmerking av luftfartøy (BSL B 1-4).</article></article></main></body></html>