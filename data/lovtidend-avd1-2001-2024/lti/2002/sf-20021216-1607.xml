<!DOCTYPE html><html lang="no"><head><title>Forskrift om energiutredninger.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-12-16-1607</dd><dt class="dokid">DokumentID</dt><dd class="dokid">LTI/forskrift/2002-12-16-1607</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 18</dd><dt class="dateInForce">I kraft fra</dt><dd class="dateInForce">2003-01-01, 2004-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1990-12-07-959/§7-1</li><li>lov/1990-06-29-50/§7-6</li></ul></dd><dt class="dateOfPublication">Kunngjort</dt><dd class="dateOfPublication">2002-12-20</dd><dt class="journalNumber">Journalnummer</dt><dd class="journalNumber">2002-1283</dd><dt class="titleShort">Korttittel</dt><dd class="titleShort">Forskrift om energiutredninger</dd><dt class="title">Tittel</dt><dd class="title">Forskrift om energiutredninger.</dd><dt class="miscInformation">Annet om dokumentet</dt><dd class="miscInformation">Fastsatt av Norges vassdrags- og energidirektorat 16. desember 2002 med hjemmel i Kronprinsreg.res. av 7. desember 1990 nr. 959 § 7-1 og lov av 29. juni 1990 nr. 50 om produksjon, omforming, overføring, omsetning, fordeling og bruk av energi m.m. (energiloven) § 7-6.</dd><dt class="refid">RefID</dt><dd class="refid">forskrift/2002-12-16-1607</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om energiutredninger.<ul class="tocSubUl"><li>Kapittel 1. Kraftsystemutredning<ul class="tocSubUl"><li>§ 1. Kraftsystemutredning</li><li>§ 2. Ansvar for kraftsystemutredninger</li><li>§ 3. Utredningsansvarliges oppgaver</li><li>§ 4. Kraftsystemutredningens innhold</li><li>§ 5. Kraftsystemmøte</li><li>§ 6. Kraftsystemutvalg</li><li>§ 7. Anleggs-, område- og fjernvarmekonsesjonærenes oppgaver</li></ul></li><li>Kapittel 2. Lokal energiutredning<ul class="tocSubUl"><li>§ 8. Lokal energiutredning</li><li>§ 9. Ansvar for lokal energiutredning</li><li>§ 10. Områdekonsesjonærens oppgaver</li><li>§ 11. Innhold i lokale energiutredninger</li></ul></li><li>Kapittel 3. Felles bestemmelser<ul class="tocSubUl"><li>§ 12. Pålegg og tvangsmulkt</li><li>§ 13. Dispensasjon</li><li>§ 14. Ikrafttreden</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2002-12-16-1607" id="dokument"><h1>Forskrift om energiutredninger.</h1><section class="section" data-name="kap1" id="kapittel-1" data-lovdata-URL="LTI/forskrift/2002-12-16-1607/KAPITTEL_1"><h2>Kapittel 1. Kraftsystemutredning</h2><article class="legalArticle" data-lovdata-URL="LTI/forskrift/2002-12-16-1607/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Kraftsystemutredning</span></h3><article class="legalP" id="kapittel-1-paragraf-1-ledd-1">Koordinerte kraftsystemutredninger i regional- og sentralnett skal bidra til en samfunnsmessig rasjonell utvikling av energisystemet og gi grunnlag for behandling av søknader om konsesjon.</article></article><article class="legalArticle" data-lovdata-URL="LTI/forskrift/2002-12-16-1607/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Ansvar for kraftsystemutredninger</span></h3><article class="legalP" id="kapittel-1-paragraf-2-ledd-1">Norges vassdrags- og energidirektorat kan pålegge en anleggskonsesjonær (utredningsansvarlig) å koordinere utarbeidelse av en langsiktig kraftsystemutredning for en spesifisert del av sentral- og regionalnettet (utredningsområdet).</article><article class="legalP" id="kapittel-1-paragraf-2-ledd-2">Norges vassdrags- og energidirektorat kan pålegge en anleggskonsesjonær et særlig ansvar for å koordinere utarbeidelse av en langsiktig kraftsystemutredning for en spesifisert del av sentralnettet. For dette særlige ansvaret gjelder ikke bestemmelsene i § 5, § 6 og § 7.</article></article><article class="legalArticle" data-lovdata-URL="LTI/forskrift/2002-12-16-1607/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Utredningsansvarliges oppgaver</span></h3><article class="legalP" id="kapittel-1-paragraf-3-ledd-1">Utredningsansvarlig skal utarbeide og hvert år offentliggjøre en oppdatert kraftsystemutredning for sitt utredningsområde. Utredningen skal oversendes Norges vassdrags- og energidirektorat.</article><article class="legalP" id="kapittel-1-paragraf-3-ledd-2">Norges vassdrags- og energidirektorat kan pålegge utredningsansvarlig å utrede nettmessige konsekvenser av spesifiserte endringer i energisystemet i utredningsområdet.</article></article><article class="legalArticle" data-lovdata-URL="LTI/forskrift/2002-12-16-1607/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Kraftsystemutredningens innhold</span></h3><article class="legalP" id="kapittel-1-paragraf-4-ledd-1">Kraftsystemutredningen skal beskrive utredningsprosessen, utredningsforutsetninger, dagens kraftnett, framtidige overføringsforhold, samt forventede tiltak og investeringer.</article><article class="legalP" id="kapittel-1-paragraf-4-ledd-2">Kraftsystemutredningen skal presentere statistikk med data for produksjon, overføring og forbruk av elektrisk energi, samt beskrive forhold som er av betydning for utviklingen av kraftsystemet i utredningsområdet.</article><article class="legalP" id="kapittel-1-paragraf-4-ledd-3">Kraftsystemutredningen skal beskrive ulike alternativer for utviklingen av kraftsystemet i utredningsområdet. Det skal gjennomføres forenklede samfunnsøkonomiske vurderinger av alternativene.</article></article><article class="legalArticle" data-lovdata-URL="LTI/forskrift/2002-12-16-1607/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Kraftsystemmøte</span></h3><article class="legalP" id="kapittel-1-paragraf-5-ledd-1">Utredningsansvarlig skal invitere alle anleggs-, område- og fjernvarmekonsesjonærer innenfor sitt utredningsområde til kraftsystemmøte. Møtet skal holdes minst en gang hvert annet år og ledes av utredningsansvarlig.</article><article class="legalP" id="kapittel-1-paragraf-5-ledd-2">Kraftsystemmøtet skal velge representanter til kraftsystemutvalget.</article><article class="legalP" id="kapittel-1-paragraf-5-ledd-3">Referat fra møtene skal oversendes Norges vassdrags- og energidirektorat.</article></article><article class="legalArticle" data-lovdata-URL="LTI/forskrift/2002-12-16-1607/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Kraftsystemutvalg</span></h3><article class="legalP" id="kapittel-1-paragraf-6-ledd-1">Kraftsystemutvalget skal bistå utredningsansvarlig ved utarbeidelse av kraftsystemutredningen.</article><article class="legalP" id="kapittel-1-paragraf-6-ledd-2">Kraftsystemutvalget skal bestå av representanter valgt av kraftsystemmøtet og ledes av utredningsansvarlig.</article><article class="legalP" id="kapittel-1-paragraf-6-ledd-3">Representanter fra systemansvarlig, de utredningsansvarlige i tilgrensende utredningsområder, større nettkunder og kraftforsyningens distriktssjefer i utredningsområdet skal inviteres til å delta på minst ett årlig møte i kraftsystemutvalget.</article><article class="legalP" id="kapittel-1-paragraf-6-ledd-4">Kraftsystemutvalget skal i møtet etter tredje ledd behandle kraftsystemutredningen før offentliggjøring.</article><article class="legalP" id="kapittel-1-paragraf-6-ledd-5">Referat fra møter i kraftsystemutvalget skal oversendes Norges vassdrags- og energidirektorat.</article></article><article class="legalArticle" data-lovdata-URL="LTI/forskrift/2002-12-16-1607/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Anleggs-, område- og fjernvarmekonsesjonærenes oppgaver</span></h3><article class="legalP" id="kapittel-1-paragraf-7-ledd-1">Anleggs-, område- og fjernvarmekonsesjonærer skal gi utredningsansvarlig opplysninger om egne anlegg som er nødvendig for å utarbeide kraftsystemutredningen, herunder av eget tiltak orientere om forhold som kan påvirke utviklingen av egne og øvrige konsesjonærers anlegg.</article><article class="legalP" id="kapittel-1-paragraf-7-ledd-2">Anleggs-, område- og fjernvarmekonsesjonærer skal informere utredningsansvarlig om meldinger og søknader om anleggs- og fjernvarmekonsesjon som er oversendt Norges vassdrags- og energidirektorat til behandling.</article><article class="legalP" id="kapittel-1-paragraf-7-ledd-3">Anleggs-, område- og fjernvarmekonsesjonærer kan delta i kraftsystemmøtet i utredningsområdet.</article><article class="legalP" id="kapittel-1-paragraf-7-ledd-4">Anleggs-, område- og fjernvarmekonsesjonærer kan pålegges å oversende Norges vassdrags- og energidirektorat spesifiserte anleggs- og komponentdata.</article><article class="legalP" id="kapittel-1-paragraf-7-ledd-5">Anleggskonsesjonærer skal varsle Norges vassdrags- og energidirektorat og utredningsansvarlig, om alle endringer i tekniske data for anlegg med anleggskonsesjon.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2002-12-16-1607/KAPITTEL_2"><h2>Kapittel 2. Lokal energiutredning</h2><article class="legalArticle" data-lovdata-URL="LTI/forskrift/2002-12-16-1607/§8" data-name="§8" id="kapittel-2-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Lokal energiutredning</span></h3><article class="legalP" id="kapittel-2-paragraf-1-ledd-1">Lokale energiutredninger skal øke kunnskapen om lokal energiforsyning, stasjonær energibruk og alternativer på dette området, og slik bidra til en samfunnsmessig rasjonell utvikling av energisystemet.</article></article><article class="legalArticle" data-lovdata-URL="LTI/forskrift/2002-12-16-1607/§9" data-name="§9" id="kapittel-2-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Ansvar for lokal energiutredning</span></h3><article class="legalP" id="kapittel-2-paragraf-2-ledd-1">Områdekonsesjonær skal utarbeide lokale energiutredninger og holde møter, jf. § 10 og § 11.</article><article class="legalP" id="kapittel-2-paragraf-2-ledd-2">Selskaper med områdekonsesjon for begrensede industriområder eller lignende, samt fjernvarmekonsesjonærer, skal bidra med opplysninger og innspill til den lokale energiutredningen. Herunder skal disse konsesjonærer oversende områdekonsesjonæren etter første ledd, informasjon om egne anlegg og om utviklingsmulighetene for disse.</article></article><article class="legalArticle" data-lovdata-URL="LTI/forskrift/2002-12-16-1607/§10" data-name="§10" id="kapittel-2-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Områdekonsesjonærens oppgaver</span></h3><article class="legalP" id="kapittel-2-paragraf-3-ledd-1">Områdekonsesjonær skal utarbeide, årlig oppdatere og offentliggjøre en energiutredning for hver kommune i konsesjonsområdet. Energiutredningen skal oversendes den som etter § 2 første ledd er utredningsansvarlig.</article><article class="legalP" id="kapittel-2-paragraf-3-ledd-2">Områdekonsesjonær skal årlig invitere representanter for kommunen og andre interesserte energiaktører til et offentlig møte. På møtet skal energiutredningen, herunder alternative løsninger for energiforsyning i kommunen, presenteres og diskuteres. Områdekonsesjonæren skal utarbeide og offentliggjøre referat fra møtene.</article><article class="legalP" id="kapittel-2-paragraf-3-ledd-3">Norges vassdrags- og energidirektorat kan pålegge områdekonsesjonær å utrede nettmessige konsekvenser av spesifiserte endringer i energisystemet innen konsesjonsområdet.</article></article><article class="legalArticle" data-lovdata-URL="LTI/forskrift/2002-12-16-1607/§11" data-name="§11" id="kapittel-2-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Innhold i lokale energiutredninger</span></h3><article class="legalP" id="kapittel-2-paragraf-4-ledd-1">Energiutredningen skal beskrive dagens energisystem og energisammensetningen i kommunen med statistikk for produksjon, overføring og stasjonær bruk av energi.</article><article class="legalP" id="kapittel-2-paragraf-4-ledd-2">Energiutredningen skal inneholde en beskrivelse av forventet stasjonær energietterspørsel i kommunen, fordelt på ulike energibærere og brukergrupper.</article><article class="legalP" id="kapittel-2-paragraf-4-ledd-3">Energiutredningen skal beskrive de mest aktuelle energiløsninger for områder i kommunen med forventet vesentlig endring i energietterspørselen. Herunder skal områdekonsesjonæren ta hensyn til muligheter for bruk av fjernvarme, energifleksible løsninger, varmegjenvinning, innenlandsk bruk av gass, tiltak for energiøkonomisering ved nybygg og rehabiliteringer, virkningen av å ta i bruk energistyringssystemer på forbrukssiden med videre.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2002-12-16-1607/KAPITTEL_3"><h2>Kapittel 3. Felles bestemmelser</h2><article class="legalArticle" data-lovdata-URL="LTI/forskrift/2002-12-16-1607/§12" data-name="§12" id="kapittel-3-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Pålegg og tvangsmulkt</span></h3><article class="legalP" id="kapittel-3-paragraf-1-ledd-1">Norges vassdrags- og energidirektorat kan gi de pålegg som er nødvendige for gjennomføring av denne forskrift.</article><article class="legalP" id="kapittel-3-paragraf-1-ledd-2">For overtredelse av pålegg gitt i medhold av første ledd kan Norges vassdrags- og energidirektorat fastsette tvangsmulkt.</article></article><article class="legalArticle" data-lovdata-URL="LTI/forskrift/2002-12-16-1607/§13" data-name="§13" id="kapittel-3-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Dispensasjon</span></h3><article class="legalP" id="kapittel-3-paragraf-2-ledd-1">Norges vassdrags- og energidirektorat kan i særlige tilfeller dispensere fra denne forskrift.</article></article><article class="legalArticle" data-lovdata-URL="LTI/forskrift/2002-12-16-1607/§14" data-name="§14" id="kapittel-3-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttreden</span></h3><article class="legalP" id="kapittel-3-paragraf-3-ledd-1">Denne forskriften trer i kraft 1. januar 2003, med unntak av § 10 første ledd som trer i kraft 1. januar 2004.</article></article></section></main></body></html>