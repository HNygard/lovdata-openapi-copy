<!DOCTYPE html><html lang="no"><head><title>Forskrift om skips navn, kjenningssignal, hjemsted, nasjonalitetsbevis mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-06-27-754</dd><dt class="dokid">DokumentID</dt><dd class="dokid">LTI/forskrift/2002-06-27-754</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 9</dd><dt class="dateInForce">I kraft fra</dt><dd class="dateInForce">2002-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1980-10-27-3</li><li>forskrift/1987-06-26-554</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1987-06-12-48/§3</li><li>forskrift/2002-06-14-540</li><li>lov/1994-06-24-39/§5</li><li>lov/1994-06-24-39/§7</li><li>lov/1994-06-24-39/§8</li><li>lov/1994-06-24-39/§9</li><li>lov/1994-06-24-39/§11</li><li>forskrift/1972-10-06-3</li><li>lov/1903-06-09-7/§41</li><li>lov/1903-06-09-7/§41a</li><li>forskrift/1962-10-12-5</li></ul></dd><dt class="dateOfPublication">Kunngjort</dt><dd class="dateOfPublication">2002-07-16</dd><dt class="journalNumber">Journalnummer</dt><dd class="journalNumber">2002-0689</dd><dt class="titleShort">Korttittel</dt><dd class="titleShort">Forskrift om skips navn, kjenningssignal mv.</dd><dt class="title">Tittel</dt><dd class="title">Forskrift om skips navn, kjenningssignal, hjemsted, nasjonalitetsbevis mv.</dd><dt class="miscInformation">Annet om dokumentet</dt><dd class="miscInformation">Fastsatt av Sjøfartsdirektoratet 27. juni 2002 med hjemmel i lov av 12. juni 1987 nr. 48 om norsk internasjonalt skipsregister § 3, jf. kgl.res. av 14. juni 2002 nr. 540, lov av 24. juni 1994 nr. 39 om sjøfarten (sjøloven) § 5 fjerde ledd, § 7, § 8, § 9 og § 11 annet ledd, jf. kgl.res. av 6. oktober 1972 nr. 3, samt Handels- og skipsfartsdepartementets bestemmelser av 6. november 1972 og 10. november 1972 og lov av 9. juni 1903 nr. 7 om Statskontrol med Skibes Sjødygtighed m.v. § 41 og § 41a, jf. kgl.res. av 12. oktober 1962 nr. 5.</dd><dt class="refid">RefID</dt><dd class="refid">forskrift/2002-06-27-754</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om skips navn, kjenningssignal, hjemsted, nasjonalitetsbevis mv.<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Fravik</li><li>§ 4. Skipsnavn</li><li>§ 5. Kjenningssignal</li><li>§ 6. IMO identifikasjonsnummer</li><li>§ 7. Hjemsted</li><li>§ 8. Nasjonalitetsbevisets innhold</li><li>§ 9. Utstedelse av nasjonalitetsbevis</li><li>§ 10. Utlevering og oppbevaring av nasjonalitetsbevis</li><li>§ 11. Midlertidig nasjonalitetsbevis</li><li>§ 12. Påføring av endringer på målebrev og eventuelle andre skipspapirer</li><li>§ 13. Merking</li><li>§ 14. Melding til Sjøfartsdirektoratet</li><li>§ 15. Uthugging av kjenningssignal mv.</li><li>§ 16. Skip som tilhører staten</li><li>§ 17. Straff</li><li>§ 18. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2002-06-27-754" id="dokument"><h1>Forskrift om skips navn, kjenningssignal, hjemsted, nasjonalitetsbevis mv.</h1><article class="legalArticle" data-lovdata-URL="LTI/forskrift/2002-06-27-754/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskriften gjelder norske skip og, så langt den passer, innretninger som nevnt i sjøloven § 33, § 39 og § 507. Forskriften gjelder også for skip som registreres i norsk internasjonalt skipsregister dersom ikke annet uttrykkelig fremkommer av forskriften. Lov av 24. juni 1994 nr. 39 om sjøfarten § 7 første ledd annet og tredje punktum gjelder ikke for skip registrert i norsk internasjonalt skipsregister. Forskriften gjelder ikke orlogsfartøyer.</article></article><article class="legalArticle" data-lovdata-URL="LTI/forskrift/2002-06-27-754/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I denne forskrift betyr:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>Fiske- og fangstfartøy:</i> Fartøy som ervervsmessig benyttes til å fange fisk, herunder hval, sel, tang og tare eller andre levende ressurser i sjøen.</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1"><i>IMO (International Maritime Organization):</i> Den internasjonale skipsfartsorganisasjon.</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1"><i>Lekter:</i> Et skrog eller skip uten fremdriftsmaskineri som skal slepes eller skyves ved all forflytning og som anvendes til føring av last.</article></article></li><li data-li-identifier="d)" data-name="d)"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1"><i>Skip:</i> Skip omfatter i denne forskrift også innretninger som nevnt i sjøloven § 33, § 39 og § 507, med mindre annet uttrykkelig fremgår.</article></article></li></ul></article></article><article class="legalArticle" data-lovdata-URL="LTI/forskrift/2002-06-27-754/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Fravik</span></h2><article class="legalP" id="paragraf-3-ledd-1">I enkelttilfeller kan Sjøfartsdirektoratet etter skriftlig søknad fravike forskriftens krav. Spesielle grunner må gjøre fraviket nødvendig, og fraviket må være sikkerhetsmessig forsvarlig.</article></article><article class="legalArticle" data-lovdata-URL="LTI/forskrift/2002-06-27-754/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Skipsnavn</span></h2><article class="legalP" id="paragraf-4-ledd-1">Ethvert skip skal ha navn som bestemmes av eieren. Navnet innføres i registeret med latinske bokstaver.</article><article class="legalP" id="paragraf-4-ledd-2">Skriftlig søknad om navneattest etter sjøloven § 7, fremlegges for Sjøfartsdirektoratet.</article><article class="legalP" id="paragraf-4-ledd-3">Sjøfartsdirektoratet skal ved godkjennelsen av navnet, påse at det ikke finnes:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-3-punkt-1"><article class="legalP" id="paragraf-4-ledd-3-punkt-1-ledd-1">registreringspliktige skip, jf. sjøloven § 11 annet ledd,</article></article></li><li data-li-identifier="b)" data-name="b)"><article class="listArticle" id="paragraf-4-ledd-3-punkt-2"><article class="legalP" id="paragraf-4-ledd-3-punkt-2-ledd-1">navneattest nyere enn 5 år som ikke er fremlagt til registrering, eller</article></article></li><li data-li-identifier="c)" data-name="c)"><article class="listArticle" id="paragraf-4-ledd-3-punkt-3"><article class="legalP" id="paragraf-4-ledd-3-punkt-3-ledd-1">navnereservasjon nyere enn 5 år,</article></article></li></ul><p class="leddfortsettelse">på det valgte navn eller navn som ortografisk eller fonetisk er egnet til å forveksles med dette navn.</p></article><article class="legalP" id="paragraf-4-ledd-4">Selv om det i norsk internasjonalt skipsregister finnes andre skip med samme navn, er dette ikke til hinder for at navnet registreres i norsk internasjonalt skipsregister slik:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-4-punkt-1"><article class="legalP" id="paragraf-4-ledd-4-punkt-1-ledd-1">eksisterende skip som innføres i registeret kan beholde det navn det har,</article></article></li><li data-li-identifier="b)" data-name="b)"><article class="listArticle" id="paragraf-4-ledd-4-punkt-2"><article class="legalP" id="paragraf-4-ledd-4-punkt-2-ledd-1">nybygg kan få samme navn som eksisterende skip i registeret hvis rederen i løpet av de 5 siste år har anvendt navnet i norsk eller utenlandsk skipsregister.</article></article></li></ul></article><article class="legalP" id="paragraf-4-ledd-5">Anmeldelse til registrering eller melding om navneendring må skje innen 5 år fra attestens utstedelse for at denne skal anses gyldig.</article><article class="legalP" id="paragraf-4-ledd-6">For registrert skip som ikke skal ha navneattest, jf. sjøloven § 7 femte ledd, kan endring av navn meddeles direkte til registerførerne.</article><article class="legalP" id="paragraf-4-ledd-7">Navn tildelt skip i norsk ordinært skipsregister etter sjøloven § 11, skal ikke være til hinder for navn tildelt skip i norsk internasjonalt skipsregister. Navn tildelt skip i norsk internasjonalt skipsregister skal ikke være til hinder for navn tildelt skip i norsk ordinært skipsregister.</article></article><article class="legalArticle" data-lovdata-URL="LTI/forskrift/2002-06-27-754/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Kjenningssignal</span></h2><article class="legalP" id="paragraf-5-ledd-1">Skip som er målepliktige skal ha kjenningssignal. Kjenningssignalet tildeles i slike tilfeller av Sjøfartsdirektoratet.</article><article class="legalP" id="paragraf-5-ledd-2">Kjenningssignal skal også tildeles fiske- og fangstfartøy med største lengde på 10,67 meter og derover, ikke-målepliktige skip som skal innføres i skipsregisteret, samt ikke-målepliktige skip som skal ha offentlig sertifikat, eller av annen grunn er målt eller kjenningsmålt. For disse skip kan kjenningssignalet tildeles etter en kjenningsmåling som konstaterer skipets lengde, bredde og dybde. Ikke-målepliktige fartøyer som skal ha installert radiostasjon om bord, tildeles ikke kjenningssignal med mindre de måles eller kjenningsmåles.</article><article class="legalP" id="paragraf-5-ledd-3">Skipets kjenningssignal beholdes uendret så lenge skipet ikke er gått tapt, hugget opp eller ikke lenger er å anse som norsk, jf. sjøloven § 28.</article></article><article class="legalArticle" data-lovdata-URL="LTI/forskrift/2002-06-27-754/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">IMO identifikasjonsnummer</span></h2><article class="legalP" id="paragraf-6-ledd-1">Skip med en bruttotonnasje på 100 og derover skal være utstyrt med et IMO identifikasjonsnummer for skip. Unntatt fra denne bestemmelse er lektere, fiske- og fangstfartøy, fritidsbåter samt innretninger som nevnt i sjøloven § 33 og § 39.</article><article class="legalP" id="paragraf-6-ledd-2">For nye skip gis IMO identifikasjonsnummer av Sjøfartsdirektoratet samtidig med tildeling av kjenningssignal. Skip som innkjøpes fra utlandet, og som av utenlandsk myndighet er gitt et IMO identifikasjonsnummer, beholder dette uendret. For skip som er tildelt kjenningssignal, men som ikke er utstyrt med IMO identifikasjonsnummer, gis dette ved utstedelse eller fornyelse av skipets sertifikater.</article><article class="legalP" id="paragraf-6-ledd-3">IMO identifikasjonsnummer skal følge skipet uendret selv om skipet skifter navn eller eier. Identifikasjonsnummeret skal inntas i skipets nasjonalitetsbevis, målebrev og sertifikater utstedt i medhold av sjødyktighetsloven, samt innhugges i skipet på samme måte som kjenningssignalet.</article></article><article class="legalArticle" data-lovdata-URL="LTI/forskrift/2002-06-27-754/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Hjemsted</span></h2><article class="legalP" id="paragraf-7-ledd-1">Ved innføring i skipsregistrene skal eier, med de begrensningene som er fastsatt i sjøloven § 8 tredje ledd, velge mellom hjemsteder som er godkjent av Sjøfartsdirektoratet.</article></article><article class="legalArticle" data-lovdata-URL="LTI/forskrift/2002-06-27-754/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Nasjonalitetsbevisets innhold</span></h2><article class="legalP" id="paragraf-8-ledd-1">Nasjonalitetsbeviset skal inneholde opplysninger om skipets navn, kjenningssignal, IMO identifikasjonsnummer, byggested og -år, hjemsted, register samt eierens navn og adresse. Nasjonalitetsbeviset utstedes på formular fastsatt av Sjøfartsdirektoratet.</article></article><article class="legalArticle" data-lovdata-URL="LTI/forskrift/2002-06-27-754/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Utstedelse av nasjonalitetsbevis</span></h2><article class="legalP" id="paragraf-9-ledd-1">Nasjonalitetsbevis skal for registreringspliktige skip utstedes straks skipet er innført i registeret.</article><article class="legalP" id="paragraf-9-ledd-2">Ved endring av registrert navn, eier eller hjemsted, skal nytt nasjonalitetsbevis utstedes for ombytting med det gamle. Dette gjelder også ikke-registreringspliktige skip for hvilke det på eiers anmodning er utstedt nasjonalitetsbevis.</article><article class="legalP" id="paragraf-9-ledd-3">Er et nasjonalitetsbevis blitt uleselig eller bortkommet, kan nytt nasjonalitetsbevis utstedes av skipsregisterføreren etter skriftlig anmodning fra rederi/skipsfører. Det nye nasjonalitetsbeviset påstemples «duplikat». Dersom nasjonalitetsbeviset er bortkommet, må dette bekreftes av rederi/skipsfører samtidig som det anmodes om nytt nasjonalitetsbevis. Dersom nasjonalitetsbeviset er ødelagt, skal det ødelagte dokumentet innsendes sammen med anmodning om utstedelse av nytt dokument. Kommer tapt nasjonalitetsbevis til rette etter at nytt nasjonalitetsbevis er utstedt, skal rederiet/skipsføreren omgående returnere duplikatet til skipsregisterføreren.</article><article class="legalP" id="paragraf-9-ledd-4">Gjenpart av utstedt nasjonalitetsbevis skal oppbevares hos Skipsregistrene.</article></article><article class="legalArticle" data-lovdata-URL="LTI/forskrift/2002-06-27-754/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Utlevering og oppbevaring av nasjonalitetsbevis</span></h2><article class="legalP" id="paragraf-10-ledd-1">Nasjonalitetsbeviset skal utleveres til rederen/skipsføreren eller den han har bemyndiget. Dokumentet kan også utleveres gjennom Sjøfartsdirektoratets stasjon eller vedkommende tollsted hvor dette er hensiktsmessig. Befinner skipet seg i utlandet, skal nasjonalitetsbeviset sendes rederen for videresending til skipsfører.</article><article class="legalP" id="paragraf-10-ledd-2">Rederiet skal sende skriftlig bekreftelse til skipsregisteret på at nasjonalitetsbeviset er mottatt. Rederiet skal videre påse at eventuelt ombordværende nasjonalitetsbevis eller midlertidig nasjonalitetsbevis blir returnert til registeret.</article><article class="legalP" id="paragraf-10-ledd-3">På registreringspliktige skip og skip i utenriksfart skal originalt nasjonalitetsbevis alltid oppbevares om bord.</article></article><article class="legalArticle" data-lovdata-URL="LTI/forskrift/2002-06-27-754/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Midlertidig nasjonalitetsbevis</span></h2><article class="legalP" id="paragraf-11-ledd-1">Dersom et skip ved utstedelse av nasjonalitetsbevis befinner seg i utlandet, og endelig nasjonalitetsbevis ikke kan ventes å nå frem før skipets avgang, kan midlertidig nasjonalitetsbevis utstedes ved vedkommende utenriksstasjon etter instruks i hvert enkelt tilfelle fra Sjøfartsdirektoratet.</article><article class="legalP" id="paragraf-11-ledd-2">Før det midlertidige nasjonalitetsbeviset kan utstedes for skip som skal registreres i norsk skipsregister, skal Builders Certificate for nybygg eller Bill of Sale for innkjøp av eksisterende skip fremlegges for utenriksstasjonen. Videre skal slettelsesattest fra skipsbyggingsregisteret fremlegges dersom nybygget har vært innført i skipsbyggingsregisteret. Dersom skipet har vært registrert i skipsregisteret i skipets tidligere hjemland, skal slettelsesattest fra dette lands skipsregister fremlegges.</article><article class="legalP" id="paragraf-11-ledd-3">Midlertidig nasjonalitetsbevis kan i særlige tilfelle utstedes av Sjøfartsdirektoratet.</article></article><article class="legalArticle" data-lovdata-URL="LTI/forskrift/2002-06-27-754/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Påføring av endringer på målebrev og eventuelle andre skipspapirer</span></h2><article class="legalP" id="paragraf-12-ledd-1">Skip som befinner seg i Norge:<ul class="defaultList"><li data-li-identifier="a)" data-name="a)"><article class="listArticle" id="paragraf-12-ledd-1-punkt-1"><article class="legalP" id="paragraf-12-ledd-1-punkt-1-ledd-1">Hvis skipets målebrev eller identitetsbevis legges frem for skipsregisterfører for endring av navn, eier eller hjemsted, skal registerføreren påføre endringene i målebrevet eller identitetsbeviset og sende melding til Sjøfartsdirektoratet.</article></article></li><li data-li-identifier="b)" data-name="b)"><article class="listArticle" id="paragraf-12-ledd-1-punkt-2"><article class="legalP" id="paragraf-12-ledd-1-punkt-2-ledd-1">Er endringen ikke påført skipets målebrev ved registreringen, plikter skipsføreren å oppsøke en av Sjøfartsdirektoratets stasjoner og fremlegge nasjonalitetsbeviset for påføring av endringer i målebrevet.</article></article></li></ul></article><article class="legalP" id="paragraf-12-ledd-2">Skip som befinner seg i utlandet:<ul class="defaultList"><li data-li-identifier="a)" data-name="a)"><article class="listArticle" id="paragraf-12-ledd-2-punkt-1"><article class="legalP" id="paragraf-12-ledd-2-punkt-1-ledd-1">Når skipsføreren har mottatt nytt eller midlertidig nasjonalitetsbevis, plikter denne å oppsøke nærmeste utenriksstasjon og fremlegge nasjonalitetsbeviset for påtegning på målebrev og nødvendige øvrige skipspapirer. Melding om at slik påtegning er gitt på målebrevet skal utenriksstasjonen sende Sjøfartsdirektoratet.</article></article></li></ul></article></article><article class="legalArticle" data-lovdata-URL="LTI/forskrift/2002-06-27-754/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Merking</span></h2><article class="legalP" id="paragraf-13-ledd-1">Det tildelte kjenningssignal skal innhugges i skipet slik som bestemt i de til enhver tid gjeldende forskrifter om måling av fartøyer.</article><article class="legalP" id="paragraf-13-ledd-2">Skip med en bruttotonnasje på 10 og derover som innføres i skipsregisteret, skal ha navnet anbrakt på hver side. I akterspeilet skal både navnet og hjemstedets navn fremkomme. Bokstavene skal være lett leselige og minst 15 cm høye.</article></article><article class="legalArticle" data-lovdata-URL="LTI/forskrift/2002-06-27-754/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Melding til Sjøfartsdirektoratet</span></h2><article class="legalP" id="paragraf-14-ledd-1">Skipsregistrene skal uten opphold sende melding til Sjøfartsdirektoratet om nyregistreringer av skip, registrerte endringer vedrørende navn, eierforhold eller hjemsted samt slettelse. Plikten til å sende melding gjelder tilsvarende for innretninger som nevnt i § 1 i denne forskrift.</article></article><article class="legalArticle" data-lovdata-URL="LTI/forskrift/2002-06-27-754/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Uthugging av kjenningssignal mv.</span></h2><article class="legalP" id="paragraf-15-ledd-1">Når et skip selges til utlandet skal kjenningssignalet uthugges ved at en strek hugges over signalet. IMO identifikasjonsnummer skal ikke uthugges.</article><article class="legalP" id="paragraf-15-ledd-2">Skal skipet overtas i norsk havn, skal rederiet innlevere skipets målebrev eller identitetsbevis, sertifikat om forsikring eller annen økonomisk sikkerhet for ansvar for skade ved oljesøl samt øvrige norske skipspapirer og bekreftelse på at kjenningssignalet er uthugget, til Sjøfartsdirektoratet. Nasjonalitetsbeviset sendes til skipsregistrene.</article><article class="legalP" id="paragraf-15-ledd-3">Skjer overleveringen i utenlandsk havn, skal ovennevnte dokumenter innleveres til vedkommende norske utenriksstasjon.</article><article class="legalP" id="paragraf-15-ledd-4">Internasjonale sikkerhetssertifikater for konstruksjon av lasteskip, for utstyr på lasteskip og for radiotelegraf/telefon kan overlates ny eier. Det samme gjelder internasjonalt lastelinjesertifikat når dette er gitt påtegning om ugyldighet på grunn av overføring til fremmed stats flagg av vedkommende anerkjente besiktelsesinstitusjon med lastelinjemyndighet, Sjøfartsdirektoratet eller norsk utenriksstasjon.</article><article class="legalP" id="paragraf-15-ledd-5">For lasteskip med en bruttotonnasje på 500 og derover registrert i norsk internasjonalt skipsregister, skal skipets klasseselskap ta hånd om skipets SOLAS-sertifikater.</article></article><article class="legalArticle" data-lovdata-URL="LTI/forskrift/2002-06-27-754/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Skip som tilhører staten</span></h2><article class="legalP" id="paragraf-16-ledd-1">Skip som tilhører staten er unntatt fra registreringsplikt med mindre de nyttes i ervervsøyemed.</article></article><article class="legalArticle" data-lovdata-URL="LTI/forskrift/2002-06-27-754/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Straff</span></h2><article class="legalP" id="paragraf-17-ledd-1">Forsettlig og uaktsom overtredelse av denne forskrifts § 10 annet ledd, § 12 og § 15 annet og tredje ledd straffes med bøter i henhold til Almindelig borgerlig Straffelov § 339 nr. 2. Overtredelse av § 6, § 10 tredje ledd og § 13 straffes med bøter i henhold til samme lovs § 419.</article></article><article class="legalArticle" data-lovdata-URL="LTI/forskrift/2002-06-27-754/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h2><article class="legalP" id="paragraf-18-ledd-1">Denne forskrift trer i kraft 1. juli 2002. Fra samme tidspunkt oppheves forskrift av 27. oktober 1980 nr. 3 om skips nasjonalitetsbevis, navn, hjemsted, kjenningssignal og om skipsmatrikkelen fastsatt av Sjøfartsdirektoratet og forskrift av 26. juni 1987 nr. 554 om navn for skip i norsk internasjonalt skipsregister, fastsatt ved kgl.res., fremmet av Handels- og skipsfartsdepartementet.</article></article></main></body></html>