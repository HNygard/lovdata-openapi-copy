<!DOCTYPE html><html lang="no"><head><title>Forskrift om endring i forskrift om opptelling og registrering av ombordværende på passasjerskip.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-06-04-1000</dd><dt class="dokid">DokumentID</dt><dd class="dokid">LTI/forskrift/2002-06-04-1000</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 12</dd><dt class="dateInForce">I kraft fra</dt><dd class="dateInForce">2002-06-04</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-09-06-1047</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1903-06-09-7/§1</li><li>lov/1903-06-09-7/§97</li><li>lov/1903-06-09-7/§105</li><li>lov/1903-06-09-7/§106</li><li>forskrift/1963-04-05-9</li><li>forskrift/1978-12-01-1</li><li>forskrift/1979-01-15-1</li></ul></dd><dt class="dateOfPublication">Kunngjort</dt><dd class="dateOfPublication">2002-09-24</dd><dt class="lastupdated">Rettet</dt><dd class="lastupdated">2003-08-22 (Rettelse § 1)</dd><dt class="journalNumber">Journalnummer</dt><dd class="journalNumber">2002-0508</dd><dt class="titleShort">Korttittel</dt><dd class="titleShort">Endr. i forskr om registrering på passasjerskip</dd><dt class="title">Tittel</dt><dd class="title">Forskrift om endring i forskrift om opptelling og registrering av ombordværende på passasjerskip.</dd><dt class="miscInformation">Annet om dokumentet</dt><dd class="miscInformation">Fastsatt av Sjøfartsdirektoratet 4. juni 2002 med hjemmel i lov av 9. juni 1903 nr. 7 om Statskontrol med Skibes Sjødygtighed m.v. § 1, § 97 og § 105, jf. § 106, jf. kgl.res. av 5. april 1963 nr. 9, kgl.res. av 1. desember 1978 nr. 1 og delegeringsvedtak av 15. januar 1979 nr. 1. Jf. EØS-avtalen vedlegg XIII nr. 56e (direktiv 98/41/EF).</dd><dt class="refid">RefID</dt><dd class="refid">forskrift/2002-06-04-1000</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om opptelling og registrering av ombordværende på passasjerskip.<ul class="tocSubUl"><li>I<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Rederens og førerens plikter</li><li>§ 4. Registreringssystem</li><li>§ 5. Opptelling</li><li>§ 6. Registrering</li><li>§ 7. Oppbevaring og utlevering av registrerte opplysninger</li><li>§ 8. Fravik</li><li>§ 9. Registrering i utenriks fart mellom havner i tredjeland</li><li>§ 10. Straff</li><li>§ 11. Ikrafttredelse mv.</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2002-06-04-1000" id="dokument"><h1>Forskrift om endring i forskrift om opptelling og registrering av ombordværende på passasjerskip.</h1><section class="section" data-name="kapI" id="kapittel-1" data-lovdata-URL="LTI/forskrift/2002-06-04-1000/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 6. september 1999 nr. 1047 om opptelling og registrering av ombordværende på passasjerskip er det foretatt endringer. Endringene er ikke materielle, men gjelder forskriftens struktur og språk. Forskriften lyder i sin helhet etter dette:</article> <article class="defaultP" margin-top="true"><i>Kapittel 1. Generelle bestemmelser</i></article><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></span><article class="numberedLegalP" data-numerator="1" id="kapittel-1-foreslåttparagraf-1-nummer-1">(1) Denne forskriften gjelder for norske passasjerskip som etter sitt sertifikat kan føre mer enn 12 passasjerer. § 9 gjelder likevel bare for registrering av ombordværende på norske passasjerskip i utenriks fart mellom havner i tredjeland.</article><article class="numberedLegalP" data-numerator="2" id="kapittel-1-foreslåttparagraf-1-nummer-2">(2) Denne forskriften gjelder tilsvarende for utenlandske passasjerskip i fart på norske havner.</article></article><article class="futureLegalArticle" data-name="§2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></span><article class="legalP" id="kapittel-1-foreslåttparagraf-2-ledd-1">I denne forskriften betyr:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1"><i>beskyttet havområde:</i> et havområde som er beskyttet mot bølger og vind fra åpent hav, hvor et skip på ikke noe som helst tidspunkt er mer enn 6 mil fra et sted hvor skipbrudne kan komme i land, og hvor det i nærheten finnes ettersøknings- og redningstjeneste.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1"><i>ESA:</i> EFTAs overvåkningsorgan.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-2-ledd-1-punkt-3"><article class="legalP" id="kapittel-1-foreslåttparagraf-2-ledd-1-punkt-3-ledd-1"><i>ISM-koden:</i> (International Management (ISM) Code): Internasjonal norm for sikkerhetsstyring for drift av skip og hindring av forurensning, vedtatt av IMO ved resolusjon A.741(18) med senere endringer.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-2-ledd-1-punkt-4"><article class="legalP" id="kapittel-1-foreslåttparagraf-2-ledd-1-punkt-4-ledd-1"><i>mil:</i> nautisk mil = 1852 m.</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-2-ledd-1-punkt-5"><article class="legalP" id="kapittel-1-foreslåttparagraf-2-ledd-1-punkt-5-ledd-1"><i>ombordværende:</i> alle som er om bord, uansett alder.</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-2-ledd-1-punkt-6"><article class="legalP" id="kapittel-1-foreslåttparagraf-2-ledd-1-punkt-6-ledd-1"><i>passasjerskip:</i> skip som skal ha sertifikat i henhold til bestemmelsene i åttende kapittel i lov av 9. juni 1903 nr. 7 om Statskontrol med Skibes Sjødygtighed m.v.</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-2-ledd-1-punkt-7"><article class="legalP" id="kapittel-1-foreslåttparagraf-2-ledd-1-punkt-7-ledd-1"><i>rederi:</i> passasjerskipets eier eller ethvert annet foretak eller enhver annen person, som f.eks. den operatør eller befrakter, som har overtatt eierens ansvar for passasjerskipets drift.</article></article></li><li data-li-identifier="h)" data-name="h)"><article class="listArticle" id="kapittel-1-foreslåttparagraf-2-ledd-1-punkt-8"><article class="legalP" id="kapittel-1-foreslåttparagraf-2-ledd-1-punkt-8-ledd-1"><i>rederiets registeransvarlige:</i> en person i land, som et rederi har; <ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-2-ledd-1-punkt-8-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-8-ledd-1-punkt-1-ledd-1">utpekt som ansvarlig for oppfyllelse av forpliktelsene i henhold til ISM-koden, eller</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-2-ledd-1-punkt-8-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-8-ledd-1-punkt-2-ledd-1">pålagt ansvaret for å ivareta opplysningene om de ombordværende på et skip som tilhører rederiet.</article></article></li></ul></article></article></li><li data-li-identifier="i)" data-name="i)"><article class="listArticle" id="kapittel-1-foreslåttparagraf-2-ledd-1-punkt-9"><article class="legalP" id="kapittel-1-foreslåttparagraf-2-ledd-1-punkt-9-ledd-1"><i>rutefart:</i> en rekke overfarter med skip som seiler mellom to eller flere havner, enten <ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-2-ledd-1-punkt-9-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-9-ledd-1-punkt-1-ledd-1">etter en offentliggjort ruteplan, eller</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-2-ledd-1-punkt-9-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-9-ledd-1-punkt-2-ledd-1">med så regelmessige eller hyppige overfarter at de får en klart systematisk karakter.</article></article></li></ul></article></article></li><li data-li-identifier="j)" data-name="j)"><article class="listArticle" id="kapittel-1-foreslåttparagraf-2-ledd-1-punkt-10"><article class="legalP" id="kapittel-1-foreslåttparagraf-2-ledd-1-punkt-10-ledd-1"><i>Sjøsikkerhetskonvensjonen (SOLAS):</i> Den internasjonale konvensjon av 1974 om sikkerhet for menneskeliv til sjøs, med senere endringer.</article></article></li><li data-li-identifier="k)" data-name="k)"><article class="listArticle" id="kapittel-1-foreslåttparagraf-2-ledd-1-punkt-11"><article class="legalP" id="kapittel-1-foreslåttparagraf-2-ledd-1-punkt-11-ledd-1"><i>tredjeland:</i> et land som ikke er part i EØS-avtalen.</article></article></li></ul></article></article><article class="futureLegalArticle" data-name="§3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Rederens og førerens plikter</span></span><article class="numberedLegalP" data-numerator="1" id="kapittel-1-foreslåttparagraf-3-nummer-1">(1) Rederiet og fører skal sørge for at bestemmelsene i denne forskriften blir fulgt.</article><article class="numberedLegalP" data-numerator="2" id="kapittel-1-foreslåttparagraf-3-nummer-2">(2) Fører skal dessuten sørge for at skipet før avgang fra havn, ikke har flere passasjerer om bord enn skipets sertifikat tillater.</article></article> <article class="defaultP" margin-top="true"><i>Kapittel 2. Opptelling og registrering – EØS</i></article><article class="futureLegalArticle" data-name="§4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Registreringssystem</span></span><article class="numberedLegalP" data-numerator="1" id="kapittel-1-foreslåttparagraf-4-nummer-1">(1) Rederiet skal etablere og opprettholde et system i land, for registrering som sikrer at bestemmelsene i § 5 og § 6 overholdes.</article><article class="numberedLegalP" data-numerator="2" id="kapittel-1-foreslåttparagraf-4-nummer-2">(2) Rederiet skal utpeke en registeransvarlig, med ansvar for oppbevaring og utlevering av registrerte opplysninger dersom det oppstår en nødsituasjon eller etter en ulykke.</article><article class="numberedLegalP" data-numerator="3" id="kapittel-1-foreslåttparagraf-4-nummer-3">(3) Registreringssystemet skal være godkjent av Sjøfartsdirektoratet. For passasjerskip fra en EØS-stat aksepteres godkjennelse fra vedkommende EØS-stat. Systemet skal oppfylle følgende krav:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-4-nummer-3-punkt-1"><article class="legalP" id="kapittel-1-foreslåttparagraf-4-nummer-3-punkt-1-ledd-1">Lesbarhet:</article><article class="legalP" id="kapittel-1-foreslåttparagraf-4-nummer-3-punkt-1-ledd-2">Opplysningene skal være i et lett leselig format.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-4-nummer-3-punkt-2"><article class="legalP" id="kapittel-1-foreslåttparagraf-4-nummer-3-punkt-2-ledd-1">Tilgjengelighet:</article><article class="legalP" id="kapittel-1-foreslåttparagraf-4-nummer-3-punkt-2-ledd-2">Opplysningene skal være lett tilgjengelige for Redningstjenesten og andre relevante myndigheter i forbindelse med redningsarbeid.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-4-nummer-3-punkt-3"><article class="legalP" id="kapittel-1-foreslåttparagraf-4-nummer-3-punkt-3-ledd-1">Anvendelighet:</article><article class="legalP" id="kapittel-1-foreslåttparagraf-4-nummer-3-punkt-3-ledd-2">Systemet skal være innrettet slik at det ikke skaper unødvendige forsinkelser for passasjerene i forbindelse med ombord- eller ilandstigning.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-4-nummer-3-punkt-4"><article class="legalP" id="kapittel-1-foreslåttparagraf-4-nummer-3-punkt-4-ledd-1">Sikkerhet:</article><article class="legalP" id="kapittel-1-foreslåttparagraf-4-nummer-3-punkt-4-ledd-2">Opplysningene skal være tilstrekkelig sikret mot utilsiktet eller ulovlig ødeleggelse, tap og mot ulovlig endring, utlevering eller adgang.</article></article></li></ul></article><article class="numberedLegalP" data-numerator="4" id="kapittel-1-foreslåttparagraf-4-nummer-4">(4) Det bør unngås å bruke ulike registreringssystemer på samme rute eller på tilsvarende ruter.</article></article><article class="futureLegalArticle" data-name="§5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Opptelling</span></span><article class="numberedLegalP" data-numerator="1" id="kapittel-1-foreslåttparagraf-5-nummer-1">(1) Fører skal før skipets avgang sørge for at alle ombordværende blir opptalt.</article><article class="numberedLegalP" data-numerator="2" id="kapittel-1-foreslåttparagraf-5-nummer-2">(2) Antallet ombordværende skal før avgang meldes til fører, og til rederiets registeransvarlige eller et landbasert registreringssystem som tilhører rederiet.</article></article><article class="futureLegalArticle" data-name="§6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Registrering</span></span><article class="numberedLegalP" data-numerator="1" id="kapittel-1-foreslåttparagraf-6-nummer-1">(1) På passasjerskip som foretar reiser hvor de enkelte strekninger er på 20 mil eller mer, skal følgende opplysninger om alle ombordværende registreres:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-6-nummer-1-punkt-1"><article class="legalP" id="kapittel-1-foreslåttparagraf-6-nummer-1-punkt-1-ledd-1">etternavn</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-6-nummer-1-punkt-2"><article class="legalP" id="kapittel-1-foreslåttparagraf-6-nummer-1-punkt-2-ledd-1">fornavn eller initialer</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-6-nummer-1-punkt-3"><article class="legalP" id="kapittel-1-foreslåttparagraf-6-nummer-1-punkt-3-ledd-1">kjønn</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-6-nummer-1-punkt-4"><article class="legalP" id="kapittel-1-foreslåttparagraf-6-nummer-1-punkt-4-ledd-1">alderskategori (voksen, barn eller spedbarn), alder eller fødselsår</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-6-nummer-1-punkt-5"><article class="legalP" id="kapittel-1-foreslåttparagraf-6-nummer-1-punkt-5-ledd-1">dersom en passasjer ber om det; opplysninger som er nødvendige for særlig behandling eller bistand i ulykkestilfeller. Rederiet skal forsikre seg om at slike opplysninger blir registrert og meddelt skipets fører før avgang.</article></article></li></ul></article><article class="numberedLegalP" data-numerator="2" id="kapittel-1-foreslåttparagraf-6-nummer-2">(2) Opplysningene skal være innhentet før avgang, og skal rapporteres til rederiets registeransvarlige eller et landbasert registreringssystem som tilhører rederiet, senest 30 minutter etter avgang.</article></article><article class="futureLegalArticle" data-name="§7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 7</span>. <span class="legalArticleTitle">Oppbevaring og utlevering av registrerte opplysninger</span></span><article class="legalP" id="kapittel-1-foreslåttparagraf-7-ledd-1">Opplysninger som er registrert etter bestemmelsene i § 5 og § 6, skal være tilgjengelige for Redningstjenesten og andre relevante myndigheter i forbindelse med redningsarbeid, men skal ellers slettes ved reisens slutt eller senest 24 timer etter dette tidspunktet.</article></article><article class="futureLegalArticle" data-name="§8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 8</span>. <span class="legalArticleTitle">Fravik</span></span><article class="numberedLegalP" data-numerator="1" id="kapittel-1-foreslåttparagraf-8-nummer-1">(1) Sjøfartsdirektoratet kan etter søknad frita et passasjerskip fra plikten som følger av § 5 andre ledd til å melde antall ombordværende til rederiets registeransvarlige eller rederiets landbaserte registreringssystem.</article><article class="numberedLegalP" data-numerator="2" id="kapittel-1-foreslåttparagraf-8-nummer-2">(2) Følgende vilkår må foreligge:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-8-nummer-2-punkt-1"><article class="legalP" id="kapittel-1-foreslåttparagraf-8-nummer-2-punkt-1-ledd-1">passasjerskipet seiler utelukkende i et beskyttet havområde.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-8-nummer-2-punkt-2"><article class="legalP" id="kapittel-1-foreslåttparagraf-8-nummer-2-punkt-2-ledd-1">passasjerskipet går i rutefart.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-8-nummer-2-punkt-3"><article class="legalP" id="kapittel-1-foreslåttparagraf-8-nummer-2-punkt-3-ledd-1">reisetiden mellom de enkelte havner overstiger ikke 1 time.</article></article></li></ul></article><article class="numberedLegalP" data-numerator="3" id="kapittel-1-foreslåttparagraf-8-nummer-3">(3) Sjøfartsdirektoratet kan etter søknad frita et passasjerskip fra plikten som følger av § 6 første og annet ledd, dersom reisen foregår utelukkende i beskyttet havområde, enten mellom to havner eller fra og til samme havn uten å anløpe andre havner.</article><article class="numberedLegalP" data-numerator="4" id="kapittel-1-foreslåttparagraf-8-nummer-4">(4) Sjøfartsdirektoratet skal straks underrette ESA om fritak som er gitt etter denne paragrafen. Med underretningen skal det følge en begrunnet uttalelse.</article><article class="numberedLegalP" data-numerator="5" id="kapittel-1-foreslåttparagraf-8-nummer-5">(5) Dersom ESA finner at et fritak er uberettiget eller kan få skadelige virkninger for konkurransen, kan ESA senest innen 6 måneder gi pålegg om at Sjøfartsdirektoratet skal endre eller trekke fritaket tilbake.</article><article class="numberedLegalP" data-numerator="6" id="kapittel-1-foreslåttparagraf-8-nummer-6">(6) For passasjerskip i rutefart og som utelukkende seiler i innenriks fart eller mellom havner i to EØS-stater, kan Sjøfartsdirektoratet anmode ESA om helt eller delvis å frita et skip fra plikten til å følge bestemmelsene om registrering av informasjon i § 6 første ledd. Følgende vilkår må foreligge:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-8-nummer-6-punkt-1"><article class="legalP" id="kapittel-1-foreslåttparagraf-8-nummer-6-punkt-1-ledd-1">det må være upraktisk for rederiet å registrere informasjonen, og dette må dokumenteres.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-8-nummer-6-punkt-2"><article class="legalP" id="kapittel-1-foreslåttparagraf-8-nummer-6-punkt-2-ledd-1">sannsynligheten for at bølgehøyden i området overstiger to meter, må være mindre enn 10% målt på årsbasis.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-8-nummer-6-punkt-3"><article class="legalP" id="kapittel-1-foreslåttparagraf-8-nummer-6-punkt-3-ledd-1">lengden på reisens enkelte strekninger overstiger ikke ca 30 mil, eller hovedformålet med ruten er å opprettholde regelmessige forbindelser til fjerntliggende samfunn av alminnelige hensyn.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-8-nummer-6-punkt-4"><article class="legalP" id="kapittel-1-foreslåttparagraf-8-nummer-6-punkt-4-ledd-1">området som passasjerskipet seiler i, skal være dekt av landbasert navigasjonssystem, og pålitelige værmeldinger for området må være tilgjengelige.</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-8-nummer-6-punkt-5"><article class="legalP" id="kapittel-1-foreslåttparagraf-8-nummer-6-punkt-5-ledd-1">det skal være passende og tilstrekkelig ettersøkings- og redningsapparat i området.</article></article></li></ul></article></article> <article class="defaultP" margin-top="true"><i>Kapittel 3. Registrering utenfor EØS</i></article><article class="futureLegalArticle" data-name="§9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 9</span>. <span class="legalArticleTitle">Registrering i utenriks fart mellom havner i tredjeland</span></span><article class="legalP" id="kapittel-1-foreslåttparagraf-9-ledd-1">Bestemmelsene i SOLAS kapittel III om registrering av ombordværende skal følges.</article></article> <article class="defaultP" margin-top="true"><i>Kapittel 4. Avsluttende bestemmelser</i></article><article class="futureLegalArticle" data-name="§10" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 10</span>. <span class="legalArticleTitle">Straff</span></span><article class="legalP" id="kapittel-1-foreslåttparagraf-10-ledd-1">Forsettlig eller uaktsom overtredelse av denne forskriften straffes med bøter i henhold til Alminnelig borgerlig Straffelov (straffeloven) av 22. mai 1902 nr. 10 § 339 nr. 2, jf. § 48a og § 48b hvis ikke strengere straff kommer til anvendelse i henhold til annen lovbestemmelse.</article></article><article class="futureLegalArticle" data-name="§11" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse mv.</span></span><article class="legalP" id="kapittel-1-foreslåttparagraf-11-ledd-1">Denne forskriften trer i kraft 1. oktober 1999. Fra samme tidspunkt oppheves forskrift av 15. mars 1991 nr. 152 om registrering av ombordværende på passasjerskip i internasjonal rutefart.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2002-06-04-1000/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section></main></body></html>