<!DOCTYPE html><html lang="no"><head><title>Forskrift om registrering av virksomheter som prosjekterer, utfører og vedlikeholder elektriske anlegg.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-11-22-1323</dd><dt class="dokid">DokumentID</dt><dd class="dokid">LTI/forskrift/2002-11-22-1323</dd><dt class="ministry">Departement</dt><dd class="ministry"><ul><li>Arbeids- og administrasjonsdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 17</dd><dt class="dateInForce">I kraft fra</dt><dd class="dateInForce">2003-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1975-09-19-8612</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1929-05-24-4/§12</li><li>forskrift/2002-10-30-1224</li></ul></dd><dt class="dateOfPublication">Kunngjort</dt><dd class="dateOfPublication">2002-11-29</dd><dt class="journalNumber">Journalnummer</dt><dd class="journalNumber">2002-1134</dd><dt class="titleShort">Korttittel</dt><dd class="titleShort">Forskr om registrering av el-vedlikeholdere</dd><dt class="title">Tittel</dt><dd class="title">Forskrift om registrering av virksomheter som prosjekterer, utfører og vedlikeholder elektriske anlegg.</dd><dt class="miscInformation">Annet om dokumentet</dt><dd class="miscInformation">Fastsatt av Direktoratet for brann- og elsikkerhet 22. november 2002 med hjemmel i lov av 24. mai 1929 nr. 4 om tilsyn med elektriske anlegg og elektrisk utstyr § 12, jf. delegeringsvedtak av 30. oktober 2002 nr. 1224.</dd><dt class="refid">RefID</dt><dd class="refid">forskrift/2002-11-22-1323</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om registrering av virksomheter som prosjekterer, utfører og vedlikeholder elektriske anlegg.<ul class="tocSubUl"><li>Forord<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Pliktsubjekt – Hvem forskriften retter seg mot</li><li>§ 4. Registreringsplikt – opplysninger om virksomheten – dokumentasjonskrav</li><li>§ 5. Tilsynsmyndighet</li><li>§ 6. Klageadgang</li><li>§ 7. Dispensasjon</li><li>§ 8. Reaksjonsmidler</li><li>§ 9. Straff</li><li>§ 10. Ikrafttredelse mv.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2002-11-22-1323" id="dokument"><h1>Forskrift om registrering av virksomheter som prosjekterer, utfører og vedlikeholder elektriske anlegg.</h1><section class="section" id="kapittel-1" data-lovdata-URL="LTI/forskrift/2002-11-22-1323/KAPITTEL_1"><h2>Forord</h2><article class="legalP" id="kapittel-1-ledd-1">Forskrift om registrering av virksomheter som prosjekterer, utfører og vedlikeholder elektriske anlegg (registreringsforskriften) er fastsatt av Direktoratet for brann- og elsikkerhet 22. november 2002 med hjemmel i lov av 24. mai 1929 nr. 4 om tilsyn med elektriske anlegg og elektrisk utstyr § 12 og delegeringsvedtak av 30. oktober 2002 nr. 1224. Forskriften trer i kraft 1. januar 2003.</article><article class="legalP" id="kapittel-1-ledd-2">Forskriften avløser forskrift om autorisasjon av elektroinstallatører og elektromontører som står i elektroinstallatørers stilling, fastsatt ved kgl.res. av 19. september 1975 nr. 8612.</article><article class="legalP" id="kapittel-1-ledd-3">Forskriften pålegger virksomheter som påtar seg prosjektering, utførelse, reparasjon eller vedlikehold av elektrisk anlegg, å være registrert. Registreringsplikten gjelder også for virksomheter som yter tjenester til andre virksomheter innenfor samme konsern. Registreringsplikten gjelder dog ikke enheter som er kvalifisert for og påtar seg arbeide kun på virksomhetens egne anlegg.</article><article class="legalP" id="kapittel-1-ledd-4">Informasjonen som Direktoratet for brann- og elsikkerhet mottar vil inngå i en database og vil gi etaten en total oversikt over relevante virksomheter som opererer på det norske markedet.</article><article class="legalP" id="kapittel-1-ledd-5">Dette heftet har to hovedelementer, en del er forskriftstekst og en del er veiledning<sup class="footnotereference" data-footnotereferencevalue="1" data-unique-footnote-counter="1">1</sup> til forskriften. Forskriftsteksten er juridisk bindende. Det vil si at den fastsetter plikter og rettigheter for forskriftens pliktsubjekter – virksomhetene. Veiledningen til forskriften er ikke juridisk bindende, men er ment som en konkretisering og utdyping av intensjonene bak bestemmelsene. Veiledningen inneholder direktoratets forståelse av problemstillinger knyttet til de ulike bestemmelsene, samt informasjon om regler som har sammenheng med denne forskriften.</article><article class="legalP" id="kapittel-1-ledd-6">Registreringsforskriften regulerer kun plikten til registrering av ovennevnte virksomheter og griper ikke inn i øvrige forskrifter fastsatt av etaten. Det presiseres spesielt at krav til kvalifikasjoner for hvem som kan utøve aktiviteter knyttet til elektriske anlegg og elektrisk utstyr er regulert i forskrift av 14. desember 1993 nr. 1133 om kvalifikasjoner for elektrofagfolk. Forskrift av 6. desember 1996 nr. 1127 om systematisk helse-, miljø- og sikkerhetsarbeid i virksomheter (Internkontrollforskriften) gjelder også for ovennevnte virksomheter. Sikkerhetsregelverk knyttet til elektriske anleggs utforming, og krav til arbeidsforholdene og -metodene ved arbeid med elektriske anlegg, er gitt i egne forskrifter.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Veiledningen finnes på siden <i> http://www.dbe.no/File.asp?File=Dokument/forskriftel221102.doc </i>.</article></footer><article class="legalArticle" data-lovdata-URL="LTI/forskrift/2002-11-22-1323/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med forskriften er å bidra til forsvarlig elsikkerhet gjennom krav om registrering av virksomheter og derigjennom legge til rette for et hensiktsmessig tilsyn.</article></article><article class="legalArticle" data-lovdata-URL="LTI/forskrift/2002-11-22-1323/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften omfatter plikt til registrering for virksomheter som påtar seg prosjektering, utførelse, reparasjon og vedlikehold av elektriske anlegg.</article><article class="legalP" id="kapittel-1-paragraf-2-ledd-2">Forskriften omfatter ikke virksomheter som utelukkende har oppdrag knyttet til:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-2-punkt-1"><article class="legalP" id="kapittel-1-paragraf-2-ledd-2-punkt-1-ledd-1">elektriske anlegg på innretninger for utnyttelse av petroleumsforekomster i indre norske farvann, norsk sjøterritorium og den del av kontinentalsokkelen som er undergitt norsk jurisdiksjon</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-2-punkt-2"><article class="legalP" id="kapittel-1-paragraf-2-ledd-2-punkt-2-ledd-1">elektriske anlegg i luftfartøyer</article></article></li><li data-li-identifier="c)" data-name="c)"><article class="listArticle" id="kapittel-1-paragraf-2-ledd-2-punkt-3"><article class="legalP" id="kapittel-1-paragraf-2-ledd-2-punkt-3-ledd-1">elektroniske telekommunikasjons- og informasjonssystemer</article></article></li><li data-li-identifier="d)" data-name="d)"><article class="listArticle" id="kapittel-1-paragraf-2-ledd-2-punkt-4"><article class="legalP" id="kapittel-1-paragraf-2-ledd-2-punkt-4-ledd-1">andre elektriske anlegg hvor effekten er så lav at den ikke medfører fare for personskade</article></article></li><li data-li-identifier="e)" data-name="e)"><article class="listArticle" id="kapittel-1-paragraf-2-ledd-2-punkt-5"><article class="legalP" id="kapittel-1-paragraf-2-ledd-2-punkt-5-ledd-1">elektriske anlegg forbundet med fremdrift o.l. i kjøretøyer</article></article></li><li data-li-identifier="f)" data-name="f)"><article class="listArticle" id="kapittel-1-paragraf-2-ledd-2-punkt-6"><article class="legalP" id="kapittel-1-paragraf-2-ledd-2-punkt-6-ledd-1">egne elektriske anlegg.</article></article></li></ul></article><article class="legalP" id="kapittel-1-paragraf-2-ledd-3">Forskriften gjelder på Svalbard.</article></article><article class="legalArticle" data-lovdata-URL="LTI/forskrift/2002-11-22-1323/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Pliktsubjekt – Hvem forskriften retter seg mot</span></h3><article class="legalP" id="kapittel-1-paragraf-3-ledd-1">Ledelsen i virksomhet som nevnt i § 2 første ledd skal sørge for at forskriftens bestemmelser overholdes.</article></article><article class="legalArticle" data-lovdata-URL="LTI/forskrift/2002-11-22-1323/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Registreringsplikt – opplysninger om virksomheten – dokumentasjonskrav</span></h3><article class="legalP" id="kapittel-1-paragraf-4-ledd-1">Virksomheten skal sende registreringsmelding til Direktoratet for brann- og elsikkerhet.</article><article class="legalP" id="kapittel-1-paragraf-4-ledd-2">Registreringsmeldingen skal innholde opplysninger om:<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-4-ledd-2-punkt-1"><article class="legalP" id="kapittel-1-paragraf-4-ledd-2-punkt-1-ledd-1">Virksomhetens navn, adresse, selskapsform, avdelinger (som ikke er selvstendige virksomheter), foretaksnummer</article></article></li><li data-li-identifier="2." data-name="2."><article class="listArticle" id="kapittel-1-paragraf-4-ledd-2-punkt-2"><article class="legalP" id="kapittel-1-paragraf-4-ledd-2-punkt-2-ledd-1">Navn på faglig ansvarlig(e), dvs. den/de som iht. gjeldende kvalifikasjonskrav for elektrofagfolk forestår utførelse og vedlikehold</article></article></li><li data-li-identifier="3." data-name="3."><article class="listArticle" id="kapittel-1-paragraf-4-ledd-2-punkt-3"><article class="legalP" id="kapittel-1-paragraf-4-ledd-2-punkt-3-ledd-1">Faglig virkeområde</article></article></li><li data-li-identifier="4." data-name="4."><article class="listArticle" id="kapittel-1-paragraf-4-ledd-2-punkt-4"><article class="legalP" id="kapittel-1-paragraf-4-ledd-2-punkt-4-ledd-1">Antall ansatte elektrofagarbeidere</article></article></li><li data-li-identifier="5." data-name="5."><article class="listArticle" id="kapittel-1-paragraf-4-ledd-2-punkt-5"><article class="legalP" id="kapittel-1-paragraf-4-ledd-2-punkt-5-ledd-1">Antall lærlinger og hjelpearbeidere innen virkeområdet til forskriften.</article></article></li></ul></article><article class="legalP" id="kapittel-1-paragraf-4-ledd-3">Det totale antall ansatte elektrofagarbeidere i den registreringspliktige virksomheten skal oppgis innenfor intervaller på 5 ansatte (eks. 0-5, 6-10, 11-15 osv.), hvis antallet ansatte er over 30 skal de oppgis innenfor intervaller på 15 ansatte (eks. 31-45, 46-60 osv.). Det samme gjelder for det totale antall ansatte lærlinger og hjelpearbeidere innenfor det registrerte virkeområdet til virksomheten. For prosjekterende skal det på tilsvarende måte opplyses om det totale antallet ansatte med elektrokompetanse.</article><article class="legalP" id="kapittel-1-paragraf-4-ledd-4">Virksomheten skal uten opphold melde fra til Direktoratet for brann- og elsikkerhet om enhver endring i innmeldte opplysninger som er nevnt i annet og tredje ledd. Likeledes skal det meldes fra om opphør av virksomhet.</article><article class="legalP" id="kapittel-1-paragraf-4-ledd-5">Direktoratet skal overfor avsender bekrefte at registreringsmelding er mottatt.</article></article><article class="legalArticle" data-lovdata-URL="LTI/forskrift/2002-11-22-1323/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Tilsynsmyndighet</span></h3><article class="legalP" id="kapittel-1-paragraf-5-ledd-1">Direktoratet for brann- og elsikkerhet, eller den direktoratet bemyndiger, fører tilsyn med etterlevelse av denne forskriften.</article></article><article class="legalArticle" data-lovdata-URL="LTI/forskrift/2002-11-22-1323/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Klageadgang</span></h3><article class="legalP" id="kapittel-1-paragraf-6-ledd-1">Enkeltvedtak fattet av Direktoratet for brann- og elsikkerhet kan påklages til Arbeids- og administrasjonsdepartementet.</article><article class="legalP" id="kapittel-1-paragraf-6-ledd-2">Enkeltvedtak fattet av organ bemyndiget av Direktoratet for brann- og elsikkerhet kan påklages til Direktoratet for brann- og elsikkerhet.</article><article class="legalP" id="kapittel-1-paragraf-6-ledd-3">Klage fremsettes for det forvaltningsorgan som har truffet vedtaket.</article></article><article class="legalArticle" data-lovdata-URL="LTI/forskrift/2002-11-22-1323/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Dispensasjon</span></h3><article class="legalP" id="kapittel-1-paragraf-7-ledd-1">Direktoratet for brann- og elsikkerhet kan gi dispensasjon fra denne forskriften dersom særlige forhold tilsier dette.</article></article><article class="legalArticle" data-lovdata-URL="LTI/forskrift/2002-11-22-1323/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Reaksjonsmidler</span></h3><article class="legalP" id="kapittel-1-paragraf-8-ledd-1">Ved overtredelser av plikter pålagt i eller i medhold av denne forskrift, kan tilsynsmyndigheten iverksette tiltak som angitt i lov av 24. mai 1929 nr. 4 om tilsyn med elektriske anlegg og elektrisk utstyr.</article></article><article class="legalArticle" data-lovdata-URL="LTI/forskrift/2002-11-22-1323/§9" data-name="§9" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Straff</span></h3><article class="legalP" id="kapittel-1-paragraf-9-ledd-1">Overtredelse av denne forskriften eller vedtak truffet i medhold av denne kan straffes som bestemt i lov av 24. mai 1929 nr. 4 om tilsyn med elektriske anlegg og elektrisk utstyr § 14.</article></article><article class="legalArticle" data-lovdata-URL="LTI/forskrift/2002-11-22-1323/§10" data-name="§10" id="kapittel-1-paragraf-10"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse mv.</span></h3><article class="legalP" id="kapittel-1-paragraf-10-ledd-1">Denne forskrift trer i kraft 1. januar 2003.</article><article class="legalP" id="kapittel-1-paragraf-10-ledd-2">Virksomheter som var i lovlig drift ved forskriftens ikrafttredelse, må innen ett år etter ikrafttredelse registrere seg i henhold til denne forskrift for å kunne fortsette driften.</article></article></section></main></body></html>