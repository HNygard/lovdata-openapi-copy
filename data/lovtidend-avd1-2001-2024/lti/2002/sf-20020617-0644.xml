<!DOCTYPE html><html lang="no"><head><title>Forskrift for lasteskip hvor forbrenningsmotorer drives med naturgass.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-06-17-644</dd><dt class="dokid">DokumentID</dt><dd class="dokid">LTI/forskrift/2002-06-17-644</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 7</dd><dt class="dateInForce">I kraft fra</dt><dd class="dateInForce">2002-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1903-06-09-7/§41</li><li>lov/1903-06-09-7/§41a</li><li>lov/1903-06-09-7/§42</li></ul></dd><dt class="dateOfPublication">Kunngjort</dt><dd class="dateOfPublication">2002-07-02</dd><dt class="lastupdated">Rettet</dt><dd class="lastupdated">2003-08-21 (fjernet leddnr. § 9)</dd><dt class="journalNumber">Journalnummer</dt><dd class="journalNumber">2002-0561</dd><dt class="titleShort">Korttittel</dt><dd class="titleShort">Forskrift for lasteskip med naturgassmotorer</dd><dt class="title">Tittel</dt><dd class="title">Forskrift for lasteskip hvor forbrenningsmotorer drives med naturgass.</dd><dt class="miscInformation">Annet om dokumentet</dt><dd class="miscInformation">Fastsatt av Sjøfartsdirektoratet 17. juni 2002 med hjemmel i lov av 9. juni 1903 nr. 7 om Statskontrol med Skibes Sjødygtighed m.v. § 41, § 41a første ledd bokstav a, § 42 første ledd bokstav c, d, g og h og tredje ledd bokstav a.</dd><dt class="refid">RefID</dt><dd class="refid">forskrift/2002-06-17-644</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for lasteskip hvor forbrenningsmotorer drives med naturgass.<ul class="tocSubUl"><li>Kapittel 1. Generelle bestemmelser<ul class="tocSubUl"><li>§ 1. Virkeområde</li><li>§ 2. Forhold til klasseinstitusjonenes regler</li><li>§ 3. Forhold til berørte instanser mv.</li><li>§ 4. Definisjoner</li><li>§ 5. Reder og førers plikter</li><li>§ 6. Fravik</li></ul></li><li>Kapittel 2. Godkjennelse m.m.<ul class="tocSubUl"><li>§ 7. Godkjennelse – verifikasjon</li></ul></li><li>Kapittel 3. Dokumentasjon og generelle byggekrav<ul class="tocSubUl"><li>§ 8. Dokumentasjon</li><li>§ 9. Passiv sikkerhet</li><li>§ 10. Arrangement</li></ul></li><li>Kapittel 4. Krav vedrørende drift og opplæring<ul class="tocSubUl"><li>§ 11. Operasjon og drift</li><li>§ 12. Opplæring</li></ul></li><li>Kapittel 5. Avsluttende bestemmelser<ul class="tocSubUl"><li>§ 13. Straff</li><li>§ 14. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2002-06-17-644" id="dokument"><h1>Forskrift for lasteskip hvor forbrenningsmotorer drives med naturgass.</h1><section class="section" data-name="kap1" id="kapittel-1" data-lovdata-URL="LTI/forskrift/2002-06-17-644/KAPITTEL_1"><h2>Kapittel 1. Generelle bestemmelser</h2><article class="legalArticle" data-lovdata-URL="LTI/forskrift/2002-06-17-644/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="numberedLegalP" data-numerator="1" id="kapittel-1-paragraf-1-nummer-1">(1) Denne forskrift gjelder for:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-1-nummer-1-punkt-1"><article class="legalP" id="kapittel-1-paragraf-1-nummer-1-punkt-1-ledd-1">lasteskip med installasjon hvor forbrenningsmotor er drevet av naturgass (LNG).</article></article></li><li data-li-identifier="b)" data-name="b)"><article class="listArticle" id="kapittel-1-paragraf-1-nummer-1-punkt-2"><article class="legalP" id="kapittel-1-paragraf-1-nummer-1-punkt-2-ledd-1">lasteskip med anlegg for gass der trykket ikke overstiger 10 bar og hvor det er arrangert for dual fuel eller ren gassdrift.</article></article></li><li data-li-identifier="c)" data-name="c)"><article class="listArticle" id="kapittel-1-paragraf-1-nummer-1-punkt-3"><article class="legalP" id="kapittel-1-paragraf-1-nummer-1-punkt-3-ledd-1">lasteskip hvor prinsippet med ESD-beskyttede gassmaskinrom anvendes.</article></article></li></ul></article><article class="numberedLegalP" data-numerator="2" id="kapittel-1-paragraf-1-nummer-2">(2) Forskriften kan i den grad den er anvendelig og for forhold som ikke er regulert i internasjonalt regelverk, også gjøres gjeldende for LNG-tankskip hvor lasten benyttes som bunkers.</article></article><article class="legalArticle" data-lovdata-URL="LTI/forskrift/2002-06-17-644/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Forhold til klasseinstitusjonenes regler</span></h3><article class="numberedLegalP" data-numerator="1" id="kapittel-1-paragraf-2-nummer-1">(1) Forhold som ikke er regulert i denne forskrift skal oppfylle DNVs regler for Gas fuelled engine installations av januar 2001 med endringer av juli 2002, eller tilsvarende regler fra annen anerkjent klasseinstitusjon etter godkjenning av Sjøfartsdirektoratet.</article><article class="numberedLegalP" data-numerator="2" id="kapittel-1-paragraf-2-nummer-2">(2) Dersom denne forskrift anvendes for LNG-skip i henhold til § 1, 2. ledd, vil klasseinstitusjonenes regler finne tilsvarende anvendelse.</article></article><article class="legalArticle" data-lovdata-URL="LTI/forskrift/2002-06-17-644/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Forhold til berørte instanser mv.</span></h3><article class="legalP" id="kapittel-1-paragraf-3-ledd-1">Forhold som berører instanser, myndigheter mv. utenfor sjøfartsadministrasjonens ansvarsfelt, forelegges ikke Sjøfartsdirektoratet, men rette vedkommende for vurdering og eventuell godkjennelse i henhold til dennes krav.</article></article><article class="legalArticle" data-lovdata-URL="LTI/forskrift/2002-06-17-644/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-4-ledd-1">I denne forskrift betyr:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-4-ledd-1-punkt-1"><article class="legalP" id="kapittel-1-paragraf-4-ledd-1-punkt-1-ledd-1"><i>Anerkjent klasseinstitusjon:</i> Klasseinstitusjon som departementet har inngått overenskomst med i medhold av Sjødyktighetslovens § 9: <ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-4-ledd-1-punkt-1-ledd-1-punkt-1"><article class="legalP" id="kapittel-1-paragraf-4-ledd-1-punkt-1-ledd-1-punkt-1-ledd-1">Det Norske Veritas (DNV)</article></article></li><li data-li-identifier="2." data-name="2."><article class="listArticle" id="kapittel-1-paragraf-4-ledd-1-punkt-1-ledd-1-punkt-2"><article class="legalP" id="kapittel-1-paragraf-4-ledd-1-punkt-1-ledd-1-punkt-2-ledd-1">Lloyd's Register of Shipping (LR)</article></article></li><li data-li-identifier="3." data-name="3."><article class="listArticle" id="kapittel-1-paragraf-4-ledd-1-punkt-1-ledd-1-punkt-3"><article class="legalP" id="kapittel-1-paragraf-4-ledd-1-punkt-1-ledd-1-punkt-3-ledd-1">Bureau Veritas (BV)</article></article></li><li data-li-identifier="4." data-name="4."><article class="listArticle" id="kapittel-1-paragraf-4-ledd-1-punkt-1-ledd-1-punkt-4"><article class="legalP" id="kapittel-1-paragraf-4-ledd-1-punkt-1-ledd-1-punkt-4-ledd-1">Germanischer Lloyd (GL)</article></article></li><li data-li-identifier="5." data-name="5."><article class="listArticle" id="kapittel-1-paragraf-4-ledd-1-punkt-1-ledd-1-punkt-5"><article class="legalP" id="kapittel-1-paragraf-4-ledd-1-punkt-1-ledd-1-punkt-5-ledd-1">American Bureau of Shipping (ABS).</article></article></li></ul></article></article></li><li data-li-identifier="b)" data-name="b)"><article class="listArticle" id="kapittel-1-paragraf-4-ledd-1-punkt-2"><article class="legalP" id="kapittel-1-paragraf-4-ledd-1-punkt-2-ledd-1"><i>Brannintegritet A-60:</i> Brannhindrende skille av klasse A-60, jf. Sjøsikkerhetskonvensjonens kapittel II-2.</article></article></li><li data-li-identifier="c)" data-name="c)"><article class="listArticle" id="kapittel-1-paragraf-4-ledd-1-punkt-3"><article class="legalP" id="kapittel-1-paragraf-4-ledd-1-punkt-3-ledd-1"><i>ESD:</i> Emergency shut down. Forkortelsen henviser til DNVs regler for Gas fuelled engine installations av januar 2002.</article></article></li><li data-li-identifier="d)" data-name="d)"><article class="listArticle" id="kapittel-1-paragraf-4-ledd-1-punkt-4"><article class="legalP" id="kapittel-1-paragraf-4-ledd-1-punkt-4-ledd-1"><i>Delvis lukket rom:</i> Område hvor naturlige ventilasjonsforhold er merkbart forskjellig fra åpent dekk på grunn av at strukturer som dekk, dørk, vindfang og skott er arrangert slik at ansamling av gass kan forekomme.</article></article></li><li data-li-identifier="e)" data-name="e)"><article class="listArticle" id="kapittel-1-paragraf-4-ledd-1-punkt-5"><article class="legalP" id="kapittel-1-paragraf-4-ledd-1-punkt-5-ledd-1"><i>Dual fuel motor:</i> Forbrenningsmotor som kan forbrenne gass og flytende brennstoff samtidig og i et variert blandingsforhold.</article></article></li><li data-li-identifier="f)" data-name="f)"><article class="listArticle" id="kapittel-1-paragraf-4-ledd-1-punkt-6"><article class="legalP" id="kapittel-1-paragraf-4-ledd-1-punkt-6-ledd-1"><i>Formell sikkerhetsanalyse:</i> Analyse i samsvar med den til enhver tid gjeldende resolusjon vedrørende <i>Formal Safety Assessment</i> (FSA) utarbeidet av IMO <i>(International Maritime Organization).</i></article></article></li><li data-li-identifier="g)" data-name="g)"><article class="listArticle" id="kapittel-1-paragraf-4-ledd-1-punkt-7"><article class="legalP" id="kapittel-1-paragraf-4-ledd-1-punkt-7-ledd-1"><i>Gassfarlig rom:</i> Lukket eller delvis lukket rom som inneholder gasskilde, eller har direkte tilkomst eller åpninger til ethvert annet gassfarlig område.</article></article></li><li data-li-identifier="h)" data-name="h)"><article class="listArticle" id="kapittel-1-paragraf-4-ledd-1-punkt-8"><article class="legalP" id="kapittel-1-paragraf-4-ledd-1-punkt-8-ledd-1"><i>Gassfarlige soner:</i> Soner på åpent dekk eller delvis lukkede rom på åpent dekk innenfor en avstand av: <ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-4-ledd-1-punkt-8-ledd-1-punkt-1"><article class="legalP" id="kapittel-1-paragraf-4-ledd-1-punkt-8-ledd-1-punkt-1-ledd-1">3 meter fra utløpet fra gasstankens sikkerhetsventil.</article></article></li><li data-li-identifier="-" data-name="-"><article class="listArticle" id="kapittel-1-paragraf-4-ledd-1-punkt-8-ledd-1-punkt-2"><article class="legalP" id="kapittel-1-paragraf-4-ledd-1-punkt-8-ledd-1-punkt-2-ledd-1">3 meter fra gasstankåpninger, gassrørflenser, åpninger til gassfarlige områder som inneholder gasskilder.</article></article></li><li data-li-identifier="-" data-name="-"><article class="listArticle" id="kapittel-1-paragraf-4-ledd-1-punkt-8-ledd-1-punkt-3"><article class="legalP" id="kapittel-1-paragraf-4-ledd-1-punkt-8-ledd-1-punkt-3-ledd-1">3 meter fra ventilasjonsutløp fra rom hvor eventuelle kompressorer, pumper, gassreguleringsutstyr eller lignende utstyr befinner seg, og fra utløpsåpninger for ventilasjon av rørkanaler og gassmaskin- og ventilrom.</article></article></li><li data-li-identifier="-" data-name="-"><article class="listArticle" id="kapittel-1-paragraf-4-ledd-1-punkt-8-ledd-1-punkt-4"><article class="legalP" id="kapittel-1-paragraf-4-ledd-1-punkt-8-ledd-1-punkt-4-ledd-1">2,4 meter fra den ytre overflate på et system som inneholder gass når denne overflaten er værutsatt.</article></article></li></ul></article></article></li><li data-li-identifier="i)" data-name="i)"><article class="listArticle" id="kapittel-1-paragraf-4-ledd-1-punkt-9"><article class="legalP" id="kapittel-1-paragraf-4-ledd-1-punkt-9-ledd-1"><i>Gasskilde:</i> Enhver ventil, utskiftbar rørkobling, pakning, kompressor eller pumpetetning i gassbrennstoffsystemet.</article></article></li><li data-li-identifier="j)" data-name="j)"><article class="listArticle" id="kapittel-1-paragraf-4-ledd-1-punkt-10"><article class="legalP" id="kapittel-1-paragraf-4-ledd-1-punkt-10-ledd-1"><i>Gassikkert område:</i> Område eller sone som ikke er gassfarlig.</article></article></li><li data-li-identifier="k)" data-name="k)"><article class="listArticle" id="kapittel-1-paragraf-4-ledd-1-punkt-11"><article class="legalP" id="kapittel-1-paragraf-4-ledd-1-punkt-11-ledd-1"><i>Gassmaskinrom:</i> Rom hvor forbrenningsmotor drevet av gass og eventuell generator er plassert.</article></article></li><li data-li-identifier="l)" data-name="l)"><article class="listArticle" id="kapittel-1-paragraf-4-ledd-1-punkt-12"><article class="legalP" id="kapittel-1-paragraf-4-ledd-1-punkt-12-ledd-1"><i>Gassluse:</i> Lukket rom for passasje mellom gassfarlig og gassikkert område, for å hindre inntrenging av gass til gassikkert område.</article></article></li><li data-li-identifier="m)" data-name="m)"><article class="listArticle" id="kapittel-1-paragraf-4-ledd-1-punkt-13"><article class="legalP" id="kapittel-1-paragraf-4-ledd-1-punkt-13-ledd-1"><i>Klassifisert fartøy:</i> Skip/lekter med klasse i anerkjent klasseinstitusjon.</article></article></li><li data-li-identifier="n)" data-name="n)"><article class="listArticle" id="kapittel-1-paragraf-4-ledd-1-punkt-14"><article class="legalP" id="kapittel-1-paragraf-4-ledd-1-punkt-14-ledd-1"><i>Kontrollstasjon:</i> Rom som er definert som kontrollstasjon i sjøsikkerhetskonvensjonens kapittel II-2.</article></article></li><li data-li-identifier="o)" data-name="o)"><article class="listArticle" id="kapittel-1-paragraf-4-ledd-1-punkt-15"><article class="legalP" id="kapittel-1-paragraf-4-ledd-1-punkt-15-ledd-1"><i>Lasteskip:</i> Ethvert skip som ikke er passasjerskip, fiske- og fangstfartøy, flyttbar innretning, lekter eller fritidsfartøy.</article></article></li><li data-li-identifier="p)" data-name="p)"><article class="listArticle" id="kapittel-1-paragraf-4-ledd-1-punkt-16"><article class="legalP" id="kapittel-1-paragraf-4-ledd-1-punkt-16-ledd-1"><i>LNG (Liquified Natural Gas):</i> Flytende naturgass.</article></article></li><li data-li-identifier="q)" data-name="q)"><article class="listArticle" id="kapittel-1-paragraf-4-ledd-1-punkt-17"><article class="legalP" id="kapittel-1-paragraf-4-ledd-1-punkt-17-ledd-1"><i>LNG-tankskip:</i> Lasteskip bygget eller utrustet for transport av LNG i bulk, jf. Den internasjonale gasskipskode (<i>International Code for the Construction and Equipment og Ships Carrying Liquefied Gases in Bulk</i>, IGC-koden).</article></article></li><li data-li-identifier="r)" data-name="r)"><article class="listArticle" id="kapittel-1-paragraf-4-ledd-1-punkt-18"><article class="legalP" id="kapittel-1-paragraf-4-ledd-1-punkt-18-ledd-1"><i>Sjøsikkerhetskonvensjonen</i> (SOLAS): Den internasjonale konvensjon av 1974 om sikkerhet for menneskeliv til sjøs, med senere endringer.</article></article></li><li data-li-identifier="s)" data-name="s)"><article class="listArticle" id="kapittel-1-paragraf-4-ledd-1-punkt-19"><article class="legalP" id="kapittel-1-paragraf-4-ledd-1-punkt-19-ledd-1"><i>Støkiometrisk gassblanding:</i> Den blanding av gass og luft som gir maksimalt eksplosjonstrykk for den aktuelle gass.</article></article></li><li data-li-identifier="t)" data-name="t)"><article class="listArticle" id="kapittel-1-paragraf-4-ledd-1-punkt-20"><article class="legalP" id="kapittel-1-paragraf-4-ledd-1-punkt-20-ledd-1"><i>Tankrom:</i> Rom hvor lagertank for gass med tilhørende nødvendig utstyr er plassert.</article></article></li><li data-li-identifier="u)" data-name="u)"><article class="listArticle" id="kapittel-1-paragraf-4-ledd-1-punkt-21"><article class="legalP" id="kapittel-1-paragraf-4-ledd-1-punkt-21-ledd-1"><i>Ventilrom:</i> Rom hvor nødvendig gassreguleringsutstyr til gassmotorer er plassert.</article></article></li></ul></article></article><article class="legalArticle" data-lovdata-URL="LTI/forskrift/2002-06-17-644/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Reder og førers plikter</span></h3><article class="legalP" id="kapittel-1-paragraf-5-ledd-1">Rederi og fører skal sørge for at bestemmelsene i denne forskrift blir fulgt.</article></article><article class="legalArticle" data-lovdata-URL="LTI/forskrift/2002-06-17-644/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Fravik</span></h3><article class="legalP" id="kapittel-1-paragraf-6-ledd-1">I enkelttilfeller kan Sjøfartsdirektoratet etter skriftlig søknad fravike forskriftens krav. Spesielle grunner må gjøre fraviket nødvendig og fraviket må være sikkerhetsmessig forsvarlig. Fravik må ikke være i strid med internasjonal overenskomst Norge har sluttet seg til.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2002-06-17-644/KAPITTEL_2"><h2>Kapittel 2. Godkjennelse m.m.</h2><article class="legalArticle" data-lovdata-URL="LTI/forskrift/2002-06-17-644/§7" data-name="§7" id="kapittel-2-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Godkjennelse – verifikasjon</span></h3><article class="numberedLegalP" data-numerator="1" id="kapittel-2-paragraf-1-nummer-1">(1) For klassifiserte fartøy skal det fremlegges skriftlig erklæring fra klasseinstitusjonen om at fartøyet tilfredsstiller denne forskrift før «Erklæring om førstegangsbesiktigelse», «Fartssertifikat» eller «Sikkerhetssertifikat for konstruksjon» kan utstedes.</article><article class="numberedLegalP" data-numerator="2" id="kapittel-2-paragraf-1-nummer-2">(2) Før sertifikater utstedes første gang og ved senere fornyelser, kan Sjøfartsdirektoratet kreve at oppfyllelse av kravene i denne forskrift verifiseres.</article><article class="numberedLegalP" data-numerator="3" id="kapittel-2-paragraf-1-nummer-3">(3) Sjøfartsdirektoratet kan kreve praktiske prøver for å dokumentere samsvar mellom regelverk og forutsetninger.</article><article class="numberedLegalP" data-numerator="4" id="kapittel-2-paragraf-1-nummer-4">(4) Reder skal påse at det ved hvert byggeprosjekt er utpekt en ansvarlig koordinator som har til oppgave å sikre kompatibilitet mellom komponenter fra underleverandører, utarbeide et prøve- og kontrollprogram, samt sikre riktig sammensetning av all styring og regulering i forbindelse med fremdrift og kraftproduksjon, inklusiv tilhørende nødarrangement.</article><article class="numberedLegalP" data-numerator="5" id="kapittel-2-paragraf-1-nummer-5">(5) Forhold eller hendelser som kan ha innvirkning på fartøyets omgivelser, blir ikke vurdert av Sjøfartsdirektoratet, men forutsettes forelagt de rette myndigheter for vurdering og eventuell godkjennelse.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2002-06-17-644/KAPITTEL_3"><h2>Kapittel 3. Dokumentasjon og generelle byggekrav</h2><article class="legalArticle" data-lovdata-URL="LTI/forskrift/2002-06-17-644/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Dokumentasjon</span></h3><article class="numberedLegalP" data-numerator="1" id="kapittel-3-paragraf-1-nummer-1">(1) Alle forhold i denne forskrift skal dokumenteres, men dokumentasjon skal kun oversendes Sjøfartsdirektoratet i den grad direktoratet krever det.</article><article class="numberedLegalP" data-numerator="2" id="kapittel-3-paragraf-1-nummer-2">(2) Det skal utarbeides formell sikkerhetsanalyse for hvert nytt eller endret konsept, som skal dokumentere et sikkerhetsnivå som minst er ekvivalent med et nytt tilsvarende dieseldrevet fartøy. Analysene skal gjelde det endelige konsept og skal omfatte alle relevante risikoer, også med hensyn til forhold utenfor selve skipet, som tett befolkede områder, havner, terminaler og oljeinstallasjoner.</article><article class="numberedLegalP" data-numerator="3" id="kapittel-3-paragraf-1-nummer-3">(3) Det skal utarbeides eksplosjonsanalyse for å fastslå dimensjonerende overtrykk for gassmaskinrom, ventilrom, eller tilsvarende gassfarlig rom med skott, skrog, dekk, ventilasjonskanaler, samt eventuelle avblåsningskanaler og/eller avlastningsrom. Analysen skal baseres på en støkiometrisk gassblanding, og gjennomføres av en institusjon som er anerkjent for denne type analyse.</article></article><article class="legalArticle" data-lovdata-URL="LTI/forskrift/2002-06-17-644/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Passiv sikkerhet</span></h3><article class="legalP" id="kapittel-3-paragraf-2-ledd-1">Følgende krav stilles til innebygd passiv sikkerhet og redundans ved svikt i operasjonelle og innlagte tekniske aktive sikringer:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">Gassmaskin-, ventil- og tankrom skal være plassert slik at sikkerhetsnivået i § 8, annet ledd er ivaretatt,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">gassmaskin-, tank- og ventilrom skal kun inneholde det minimum av utstyr, komponenter og systemer som er nødvendige for at det enkelte utstyr i det enkelte rom skal kunne ivareta sin hovedfunksjon,</article></article></li><li data-li-identifier="c)" data-name="c)"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">forbrenningsmotorene for fremdrift, tilhørende systemer for styring og kontroll samt motorer og systemer for kraftproduksjon med tilhørende fordeling og kabling skal plasseres i minimum to adskilte redundante soner slik at brann eller eksplosjon i ett av rommene ikke skal: <ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-2-ledd-1-punkt-3-ledd-1-punkt-1"><article class="legalP" id="kapittel-3-paragraf-2-ledd-1-punkt-3-ledd-1-punkt-1-ledd-1">føre til skade på annet enn det aktuelle rom,</article></article></li><li data-li-identifier="2." data-name="2."><article class="listArticle" id="kapittel-3-paragraf-2-ledd-1-punkt-3-ledd-1-punkt-2"><article class="legalP" id="kapittel-3-paragraf-2-ledd-1-punkt-3-ledd-1-punkt-2-ledd-1">sette andre soner ut av funksjon,</article></article></li><li data-li-identifier="3." data-name="3."><article class="listArticle" id="kapittel-3-paragraf-2-ledd-1-punkt-3-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1-punkt-3-ledd-1">åpne skipet på en slik måte at det oppstår fylling av vann under hoveddekk eller progressiv fylling av noe slag,</article></article></li><li data-li-identifier="4." data-name="4."><article class="listArticle" id="kapittel-3-paragraf-2-ledd-1-punkt-3-ledd-1-punkt-4"><article class="legalP" id="kapittel-3-paragraf-2-ledd-1-punkt-3-ledd-1-punkt-4-ledd-1">skade arbeidsområder og innredning på en slik måte at folk som oppholder seg på disse steder under normale driftsforhold blir skadet,</article></article></li><li data-li-identifier="5." data-name="5."><article class="listArticle" id="kapittel-3-paragraf-2-ledd-1-punkt-3-ledd-1-punkt-5"><article class="legalP" id="kapittel-3-paragraf-2-ledd-1-punkt-3-ledd-1-punkt-5-ledd-1">sette kontrollstasjoner og tavlerom for nødvendig kraftfordeling ut av funksjon i henhold til prinsippene for redundant maskineri,</article></article></li><li data-li-identifier="6." data-name="6."><article class="listArticle" id="kapittel-3-paragraf-2-ledd-1-punkt-3-ledd-1-punkt-6"><article class="legalP" id="kapittel-3-paragraf-2-ledd-1-punkt-3-ledd-1-punkt-6-ledd-1">skade redningsmateriell med utsettingsarrangement,</article></article></li><li data-li-identifier="7." data-name="7."><article class="listArticle" id="kapittel-3-paragraf-2-ledd-1-punkt-3-ledd-1-punkt-7"><article class="legalP" id="kapittel-3-paragraf-2-ledd-1-punkt-3-ledd-1-punkt-7-ledd-1">sette brannbekjempelsesutstyr utenfor eksplosjonsskadet rom ut av funksjon, og</article></article></li><li data-li-identifier="8." data-name="8."><article class="listArticle" id="kapittel-3-paragraf-2-ledd-1-punkt-3-ledd-1-punkt-8"><article class="legalP" id="kapittel-3-paragraf-2-ledd-1-punkt-3-ledd-1-punkt-8-ledd-1">påvirke andre områder på fartøyet slik at kjedereaksjoner med for eksempel last, gass og bunkersolje kan oppstå.</article></article></li></ul></article></article></li></ul></article></article><article class="legalArticle" data-lovdata-URL="LTI/forskrift/2002-06-17-644/§10" data-name="§10" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Arrangement</span></h3><article class="numberedLegalP" data-numerator="1" id="kapittel-3-paragraf-3-nummer-1">(1) For arrangement av rom, adkomst mv. gjelder følgende:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-3-nummer-1-punkt-1"><article class="legalP" id="kapittel-3-paragraf-3-nummer-1-punkt-1-ledd-1">Gassmaskinrom skal under normale forhold ikke anses som gassfarlig, men blir ved gasslekkasje å betrakte som gassfarlig rom.</article></article></li><li data-li-identifier="b)" data-name="b)"><article class="listArticle" id="kapittel-3-paragraf-3-nummer-1-punkt-2"><article class="legalP" id="kapittel-3-paragraf-3-nummer-1-punkt-2-ledd-1">Tankrom sikres slik at adgang ikke er mulig under normal drift.</article></article></li></ul></article><article class="numberedLegalP" data-numerator="2" id="kapittel-3-paragraf-3-nummer-2">(2) Gasstilførsel til forbrenningsmotor skal skjermes mot mekanisk skade.</article><article class="numberedLegalP" data-numerator="3" id="kapittel-3-paragraf-3-nummer-3">(3) Det skal være separat jordingskabel mellom tankbil eller tank i land og bunkringsstasjon på skipet ved overføring av brannfarlig gass eller væske. Bunkringssystemet skal også tilfredstille eventuelle krav som måtte stilles av landanlegg og relevant myndighet.</article><article class="numberedLegalP" data-numerator="4" id="kapittel-3-paragraf-3-nummer-4">(4) Bunkringsstasjon skal plasseres på åpent dekk og være fysisk avskjermet fra innredning, laste-/arbeidsdekk og kontrollstasjoner. Tilkobling og rørsystem skal være slik plassert og arrangert at en eventuell skade på gassrørsystemene ikke påfører skade på skipets gasstankanlegg og medfører ukontrollert utslipp av gass.</article><article class="numberedLegalP" data-numerator="5" id="kapittel-3-paragraf-3-nummer-5">(5) Det stilles følgende krav til ventilasjon:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-3-nummer-5-punkt-1"><article class="legalP" id="kapittel-3-paragraf-3-nummer-5-punkt-1-ledd-1">Forbrenningsluft til motorer skal tilføres i separat system fra friluft i gassikkert område. Dersom dette ikke er mulig, skal luftkanal utstyres med spjeld som stenger automatisk ved overrusning,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-3-nummer-5-punkt-2"><article class="legalP" id="kapittel-3-paragraf-3-nummer-5-punkt-2-ledd-1">Dersom generatorer i gassmaskinrom er luftkjølte skal det arrangeres med overtrykksventilasjon fra gassikkert område,</article></article></li><li data-li-identifier="c)" data-name="c)"><article class="listArticle" id="kapittel-3-paragraf-3-nummer-5-punkt-3"><article class="legalP" id="kapittel-3-paragraf-3-nummer-5-punkt-3-ledd-1">Hvert ventilrom skal ha separat ventilasjon med samme antall luftvekslinger som tankrom.</article></article></li></ul></article><article class="numberedLegalP" data-numerator="6" id="kapittel-3-paragraf-3-nummer-6">(6) Det stilles følgende krav til strukturell brannsikring:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-3-nummer-6-punkt-1"><article class="legalP" id="kapittel-3-paragraf-3-nummer-6-punkt-1-ledd-1">Skott og dekk rundt tankrom og ventilasjonskanaler til dette skal isoleres til brannintegritet A-60, med mindre det grenser mot tanker med ikke brennbare eller farlige stoffer.</article></article></li></ul></article><article class="numberedLegalP" data-numerator="7" id="kapittel-3-paragraf-3-nummer-7">(7) Gassmaskinrom skal være utstyrt med et egnet vannbasert fast slukkesystem.</article><article class="numberedLegalP" data-numerator="8" id="kapittel-3-paragraf-3-nummer-8">(8) Det stilles følgende styrkemessige krav:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-3-nummer-8-punkt-1"><article class="legalP" id="kapittel-3-paragraf-3-nummer-8-punkt-1-ledd-1">Lagertank for gass, generatoraggregater og øvrige tunge komponenter tilknyttet gassystemet skal fundamenteres til å tåle en langskips retardasjon på 2g. Øvrige kritiske komponenter som inngår i gass- og styresystem skal være dimensjonert og bygd for å tåle den samme belastning,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-3-nummer-8-punkt-2"><article class="legalP" id="kapittel-3-paragraf-3-nummer-8-punkt-2-ledd-1">Lagertank for gass skal være sikret mot å flyte opp ved en eventuell vannfylling av tankrommet, og</article></article></li><li data-li-identifier="c)" data-name="c)"><article class="listArticle" id="kapittel-3-paragraf-3-nummer-8-punkt-3"><article class="legalP" id="kapittel-3-paragraf-3-nummer-8-punkt-3-ledd-1">Lagertank for gass, som er plassert i eller under et område hvor det drives håndtering av last , skal beskyttes av struktur dimensjonert for å redusere risiko for skade på lagertank.</article></article></li></ul></article></article></section><section class="section" data-name="kap4" id="kapittel-4" data-lovdata-URL="LTI/forskrift/2002-06-17-644/KAPITTEL_4"><h2>Kapittel 4. Krav vedrørende drift og opplæring</h2><article class="legalArticle" data-lovdata-URL="LTI/forskrift/2002-06-17-644/§11" data-name="§11" id="kapittel-4-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Operasjon og drift</span></h3><article class="numberedLegalP" data-numerator="1" id="kapittel-4-paragraf-1-nummer-1">(1) Det skal utarbeides prosedyrer som ivaretar fartøyets sikkerhetsmessige forhold ved ordinær drift, som under seilas, i havner, ved baser, ved oljeinstallasjoner og på oljefelt og ved verkstedsopphold.</article><article class="numberedLegalP" data-numerator="2" id="kapittel-4-paragraf-1-nummer-2">(2) På dekk eller i området rundt bunkringsstasjonen skal det ikke foregå operasjoner som kan medføre antennelsesrisiko eller fare for skade på bunkringssystemet samtidig med bunkring av gass. Driftssituasjon i maskin og gassfarlig rom og -område skal vurderes spesielt. Aktuell lagertank for gass skal være avstengt fra maskinsystemet under bunkring av gass.</article></article><article class="legalArticle" data-lovdata-URL="LTI/forskrift/2002-06-17-644/§12" data-name="§12" id="kapittel-4-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Opplæring</span></h3><article class="numberedLegalP" data-numerator="1" id="kapittel-4-paragraf-2-nummer-1">(1) Hele driftsbesetningen på gassdrevet lasteskip skal ha nødvendig opplæring i gassrelatert sikkerhet, drift og vedlikehold før tiltredelse om bord.</article><article class="numberedLegalP" data-numerator="2" id="kapittel-4-paragraf-2-nummer-2">(2) Den delen av besetningen som har direkte ansvar for drift av gassrelatert utstyr om bord, skal i tillegg gis en spesialutdannelse. Reder skal dokumentere at personellet har tilegnet seg nødvendige kunnskaper, og at kunnskapene til enhver tid vedlikeholdes.</article><article class="numberedLegalP" data-numerator="3" id="kapittel-4-paragraf-2-nummer-3">(3) Det skal avholdes regelmessige gassrelaterte beredskapsøvelser. Sikrings- og bekjempelsessystemer for å håndtere definerte fare- og ulykkeshendelser skal gjennomgås og prøves.</article><article class="numberedLegalP" data-numerator="4" id="kapittel-4-paragraf-2-nummer-4">(4) Opplæringsmanual skal utarbeides, og opplæringsprogram og øvelser skal tilrettelegges det enkelte fartøy og dets gassinstallasjon.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2002-06-17-644/KAPITTEL_5"><h2>Kapittel 5. Avsluttende bestemmelser</h2><article class="legalArticle" data-lovdata-URL="LTI/forskrift/2002-06-17-644/§13" data-name="§13" id="kapittel-5-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Straff</span></h3><article class="legalP" id="kapittel-5-paragraf-1-ledd-1">Forsettlig eller uaktsom overtredelse av denne forskrift straffes med bøter i henhold til Almindelig borgerlig Straffelov (Straffeloven) av 22. mai 1902 nr. 10 § 339 nr. 2 jf. § 48a og § 48b, hvis ikke strengere straff kommer til anvendelse etter annen lovbestemmelse.</article></article><article class="legalArticle" data-lovdata-URL="LTI/forskrift/2002-06-17-644/§14" data-name="§14" id="kapittel-5-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-2-ledd-1">Denne forskrift trer i kraft 1. juli 2002 for nye skip og for eksisterende skip som konverteres til gassdrift etter ikrafttredelse.</article></article></section></main></body></html>