<!DOCTYPE html><html lang="no"><head><title>Forskrift om leiropphold på Svalbard.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-06-27-731</dd><dt class="dokid">DokumentID</dt><dd class="dokid">LTI/forskrift/2002-06-27-731</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 8</dd><dt class="dateInForce">I kraft fra</dt><dd class="dateInForce">2002-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2001-06-15-79/§76</li></ul></dd><dt class="dateOfPublication">Kunngjort</dt><dd class="dateOfPublication">2002-07-12</dd><dt class="journalNumber">Journalnummer</dt><dd class="journalNumber">2002-0672</dd><dt class="titleShort">Korttittel</dt><dd class="titleShort">Forskrift om leiropphold på Svalbard</dd><dt class="title">Tittel</dt><dd class="title">Forskrift om leiropphold på Svalbard.</dd><dt class="miscInformation">Annet om dokumentet</dt><dd class="miscInformation">Fastsatt av Sysselmannen på Svalbard 27. juni 2002 med hjemmel i lov av 15. juni 2001 nr. 79 om miljøvern på Svalbard (svalbardmiljøloven) § 76.</dd><dt class="refid">RefID</dt><dd class="refid">forskrift/2002-06-27-731</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om leiropphold på Svalbard.<ul class="tocSubUl"><li>Kapittel I. Innledende bestemmelser<ul class="tocSubUl"><li>§ 1. (formål)</li><li>§ 2. (virkeområde)</li></ul></li><li>Kapittel II. Tillatelse og meldeplikt<ul class="tocSubUl"><li>§ 3. (tillatelse)</li><li>§ 4. (meldeplikt)</li><li>§ 5. (endring av eller forbud mot telting eller leiropphold)</li></ul></li><li>Kapittel III. Plassering og rydding<ul class="tocSubUl"><li>§ 6. (plassering)</li><li>§ 7. (avstand fra fritidshytter, bebodd bebyggelse og kulturminner)</li><li>§ 8. (rydding)</li><li>§ 9. (bålplass)</li></ul></li><li>Kapittel IV. Isbjørnsikring<ul class="tocSubUl"><li>§ 10. (informasjon)</li><li>§ 11. (tiltak for å unngå og eventuelt avverge angrep fra isbjørn)</li></ul></li><li>Kapittel V. Straff og ikrafttreden<ul class="tocSubUl"><li>§ 12. (straff)</li><li>§ 13. (ikrafttreden)</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2002-06-27-731" id="dokument"><h1>Forskrift om leiropphold på Svalbard.</h1><section class="section" data-name="kapI" id="kapittel-1" data-lovdata-URL="LTI/forskrift/2002-06-27-731/KAPITTEL_1"><h2>Kapittel I. Innledende bestemmelser</h2><article class="legalArticle" data-lovdata-URL="LTI/forskrift/2002-06-27-731/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">(formål)</span></h3><article class="legalP" id="kapittel-1-paragraf-1-ledd-1">Forskriftens formål er å regulere telting og leiropphold slik at det ikke forringer Svalbards tilnærmet uberørte miljø når det gjelder sammenhengende villmark, landskapselementer, flora, fauna og kulturminner, herunder å ivareta<ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-1-ledd-1-punkt-1"><article class="legalP" id="kapittel-1-paragraf-1-ledd-1-punkt-1-ledd-1">sikkerheten i forhold til isbjørn og</article></article></li><li data-li-identifier="-" data-name="-"><article class="listArticle" id="kapittel-1-paragraf-1-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1">allmennhetens opplevelse av villmark og lokalkultur.</article></article></li></ul></article></article><article class="legalArticle" data-lovdata-URL="LTI/forskrift/2002-06-27-731/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">(virkeområde)</span></h3><article class="legalP" id="kapittel-1-paragraf-2-ledd-1">Forskriften gjelder for Svalbards landområder med sjøområdet ut til territorialgrensen.</article><article class="legalP" id="kapittel-1-paragraf-2-ledd-2">Forskriften gjelder likevel ikke for områder som er særskilt regulert for telting eller leiropphold i medhold av arealplan.</article><article class="legalP" id="kapittel-1-paragraf-2-ledd-3">Forskriften gjelder enhver som planlegger eller gjennomfører telting eller leiropphold i de områder som er nevnt i første ledd. Ved telting eller leiropphold som organiseres av reisearrangør i henhold til forskrift av 18. oktober 1991 nr. 671 om turisme og annen reisevirksomhet på Svalbard er reisearrangøren ansvarlig for at bestemmelsene i forskriften her blir fulgt.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2002-06-27-731/KAPITTEL_2"><h2>Kapittel II. Tillatelse og meldeplikt</h2><article class="legalArticle" data-lovdata-URL="LTI/forskrift/2002-06-27-731/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">(tillatelse)</span></h3><article class="legalP" id="kapittel-2-paragraf-1-ledd-1">Enhver som planlegger telting eller leiropphold utenfor planområdene og i planområder uten godkjent arealplan skal ha tillatelse etter svalbardmiljøloven § 57 når slik telting eller leiropphold inngår som et fast overnattingstilbud for allmennheten.</article><article class="legalP" id="kapittel-2-paragraf-1-ledd-2">Søknad om slik tillatelse skal inneholde de opplysninger som kreves etter § 4 i forskriften her. Bestemmelsene i svalbardmiljøloven § 59 gjelder tilsvarende.</article><article class="legalP" id="kapittel-2-paragraf-1-ledd-3">Søknaden behandles og avgjøres i henhold til bestemmelsene i svalbardmiljøloven kap. VII.</article></article><article class="legalArticle" data-lovdata-URL="LTI/forskrift/2002-06-27-731/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">(meldeplikt)</span></h3><article class="legalP" id="kapittel-2-paragraf-2-ledd-1">Enhver som planlegger telting eller leiropphold på samme lokalitet i en uke eller mer skal melde fra om dette til Sysselmannen. Meldingen skal sendes Sysselmannen senest tre uker før teltingen eller leiroppholdet skal påbegynnes.</article><article class="legalP" id="kapittel-2-paragraf-2-ledd-2">Meldingen skal inneholde opplysninger om:<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-2-ledd-2-punkt-1"><article class="legalP" id="kapittel-2-paragraf-2-ledd-2-punkt-1-ledd-1">hvilken lokalitet som planlegges brukt</article></article></li><li data-li-identifier="-" data-name="-"><article class="listArticle" id="kapittel-2-paragraf-2-ledd-2-punkt-2"><article class="legalP" id="kapittel-2-paragraf-2-ledd-2-punkt-2-ledd-1">tidspunkt og varighet for oppholdet</article></article></li><li data-li-identifier="-" data-name="-"><article class="listArticle" id="kapittel-2-paragraf-2-ledd-2-punkt-3"><article class="legalP" id="kapittel-2-paragraf-2-ledd-2-punkt-3-ledd-1">antall personer som skal oppholde seg i leiren</article></article></li><li data-li-identifier="-" data-name="-"><article class="listArticle" id="kapittel-2-paragraf-2-ledd-2-punkt-4"><article class="legalP" id="kapittel-2-paragraf-2-ledd-2-punkt-4-ledd-1">type forlegning og plassering i terrenget.</article></article></li></ul></article><article class="legalP" id="kapittel-2-paragraf-2-ledd-3">Det skal i meldingen dessuten gjøres rede for hvordan sikkerheten i forhold til isbjørn, oppbevaring av matvarer, avfallshåndtering og sanitære forhold planlegges ivaretatt.</article><article class="legalP" id="kapittel-2-paragraf-2-ledd-4">Melding er ikke nødvendig for telting eller leiropphold som krever tillatelse etter § 3.</article><article class="legalP" id="kapittel-2-paragraf-2-ledd-5">Sysselmannen kan i særlige tilfelle dispensere fra bestemmelsene i § 4, herunder fastsette andre bestemmelser om frister og innhold i melding.</article></article><article class="legalArticle" data-lovdata-URL="LTI/forskrift/2002-06-27-731/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">(endring av eller forbud mot telting eller leiropphold)</span></h3><article class="legalP" id="kapittel-2-paragraf-3-ledd-1">Sysselmannen kan kreve at meldte planer for telting eller leiropphold endres, herunder stille bestemte krav til utstyret, plasseringen og organiseringen av leiren, dersom han finner at dette kan:<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">medføre fare for skade, slitasje eller annen forstyrrelse på fredete kulturminner, fauna, flora eller naturmiljøet for øvrig</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">innebære fare for sikkerheten i forhold til isbjørn</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">være i konflikt med målet om bevaring av Svalbards villmarkskarakter</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-1-punkt-4"><article class="legalP" id="kapittel-2-paragraf-3-ledd-1-punkt-4-ledd-1">være til skade eller hinder for annen lovlig virksomhet</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-1-punkt-5"><article class="legalP" id="kapittel-2-paragraf-3-ledd-1-punkt-5-ledd-1">være i konflikt med målet om å ivareta allmennhetens opplevelse av villmark.</article></article></li></ul></article><article class="legalP" id="kapittel-2-paragraf-3-ledd-2">Krav om endring av meldte planer kan også gjelde gjennomføring av telting eller leiropphold som er i gang, dersom det oppstår eller blir grunn til å frykte slik fare som nevnt i forrige ledd.</article><article class="legalP" id="kapittel-2-paragraf-3-ledd-3">I særlige tilfelle kan Sysselmannen nedlegge forbud mot planlagt telting eller leiropphold eller den videre gjennomføringen av telting eller leiropphold som allerede er påbegynt.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2002-06-27-731/KAPITTEL_3"><h2>Kapittel III. Plassering og rydding</h2><article class="legalArticle" data-lovdata-URL="LTI/forskrift/2002-06-27-731/§6" data-name="§6" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">(plassering)</span></h3><article class="legalP" id="kapittel-3-paragraf-1-ledd-1">Telting eller leiropphold skal gjennomføres slik at skade eller slitasje på vegetasjon i størst mulig grad unngås. Telt og andre installasjoner skal så langt det er mulig legges på vegetasjonsfri mark.</article></article><article class="legalArticle" data-lovdata-URL="LTI/forskrift/2002-06-27-731/§7" data-name="§7" id="kapittel-3-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">(avstand fra fritidshytter, bebodd bebyggelse og kulturminner)</span></h3><article class="legalP" id="kapittel-3-paragraf-2-ledd-1">Telting eller leiropphold er forbudt i en avstand av 100 meter fra fritidshytter og bebodd bebyggelse uten tillatelse fra eier eller den som på eiers vegne har rådighet over fritidshytte eller bebyggelse.</article><article class="legalP" id="kapittel-3-paragraf-2-ledd-2">Innenfor sikringssonen rundt fredete kulturminner er telting, leiropphold, bålbrenning og lignende forbudt. Sikringssonen er området rundt den synlige eller kjente ytterkant på et fast kulturminne i utstrekning 100 meter i alle retninger, om ikke Sysselmannen har fastsatt en annen avgrensning.</article></article><article class="legalArticle" data-lovdata-URL="LTI/forskrift/2002-06-27-731/§8" data-name="§8" id="kapittel-3-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">(rydding)</span></h3><article class="legalP" id="kapittel-3-paragraf-3-ledd-1">Steiner, stokker og annet som brukes på teltduk, eller til bardunering, levegg, sitteplass eller bålplass, samt andre installasjoner i forbindelse med leiroppholdet, skal ryddes og bringes tilbake der de ble funnet.</article><article class="legalP" id="kapittel-3-paragraf-3-ledd-2">Alt utstyr og avfall skal fjernes når teltingen eller leiroppholdet avsluttes. Avfall må medbringes til godkjent avfallsmottak.</article></article><article class="legalArticle" data-lovdata-URL="LTI/forskrift/2002-06-27-731/§9" data-name="§9" id="kapittel-3-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">(bålplass)</span></h3><article class="legalP" id="kapittel-3-paragraf-4-ledd-1">Det skal ikke brennes bål på vegetasjonsdekket mark eller direkte på mark dekket av moldjord. Bålplass skal ryddes og restene etter bålet skal så langt som mulig fjernes.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2002-06-27-731/KAPITTEL_4"><h2>Kapittel IV. Isbjørnsikring</h2><article class="legalArticle" data-lovdata-URL="LTI/forskrift/2002-06-27-731/§10" data-name="§10" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">(informasjon)</span></h3><article class="legalP" id="kapittel-4-paragraf-1-ledd-1">Enhver som gjennomfører telting eller leiropphold på Svalbard plikter å ha gjort seg kjent med informasjon og anbefalinger om nødvendige tiltak for å unngå fare for angrep fra isbjørn og for å kunne avverge angrep uten å skade eller avlive dyret.</article></article><article class="legalArticle" data-lovdata-URL="LTI/forskrift/2002-06-27-731/§11" data-name="§11" id="kapittel-4-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">(tiltak for å unngå og eventuelt avverge angrep fra isbjørn)</span></h3><article class="legalP" id="kapittel-4-paragraf-2-ledd-1">Det er forbudt å lokke til seg, forfølge eller ved annen aktiv handling oppsøke isbjørn slik at den blir forstyrret eller det kan oppstå fare for mennesker eller isbjørn.</article><article class="legalP" id="kapittel-4-paragraf-2-ledd-2">Det skal iverksettes nødvendige tiltak for å unngå fare for angrep fra isbjørn og for å kunne avverge et slikt angrep uten å skade eller avlive dyret.</article><article class="legalP" id="kapittel-4-paragraf-2-ledd-3">Det skal være hensiktsmessige midler i leiren for skremming og jaging av isbjørn; for eksempel signalpistoler og -penner med blitsknall, signalskudd eller sirener. Midlene skal oppbevares lett tilgjengelig.</article><article class="legalP" id="kapittel-4-paragraf-2-ledd-4">Ved telting eller leiropphold som krever tillatelse etter § 3 eller er meldepliktige etter § 4 skal området sikres med minst ett anerkjent hjelpemiddel for varsling av isbjørn; for eksempel snublebluss, vakthund eller organisert bjørnevakt.</article></article></section><section class="section" data-name="kapV" id="kapittel-5" data-lovdata-URL="LTI/forskrift/2002-06-27-731/KAPITTEL_5"><h2>Kapittel V. Straff og ikrafttreden</h2><article class="legalArticle" data-lovdata-URL="LTI/forskrift/2002-06-27-731/§12" data-name="§12" id="kapittel-5-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">(straff)</span></h3><article class="legalP" id="kapittel-5-paragraf-1-ledd-1">Den som forsettlig eller uaktsomt overtrer bestemmelsene i forskriften her, eller forbud eller pålegg gitt i medhold av forskriften, straffes med bøter eller fengsel inntil ett år. Er det inntrådt eller voldt fare for betydelig miljøskade, eller det for øvrig foreligger særdeles skjerpende omstendigheter kan fengsel inntil 3 år anvendes.</article><article class="legalP" id="kapittel-5-paragraf-1-ledd-2">Medvirkning straffes på samme måte.</article></article><article class="legalArticle" data-lovdata-URL="LTI/forskrift/2002-06-27-731/§13" data-name="§13" id="kapittel-5-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">(ikrafttreden)</span></h3><article class="legalP" id="kapittel-5-paragraf-2-ledd-1">Forskriften trer i kraft 1. juli 2002.</article></article></section></main></body></html>