<!DOCTYPE html><html lang="no"><head><title>Forskrift om midler til bygdeutvikling – tildeling på fylkesnivå ved Statens nærings- og distriktsutviklingsfond, SND.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-12-16-1706</dd><dt class="dokid">DokumentID</dt><dd class="dokid">LTI/forskrift/2002-12-16-1706</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 19</dd><dt class="dateInForce">I kraft fra</dt><dd class="dateInForce">2003-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2001-12-03-1658</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§3</li><li>forskrift/1995-05-12-413</li></ul></dd><dt class="dateOfPublication">Kunngjort</dt><dd class="dateOfPublication">2003-01-07</dd><dt class="journalNumber">Journalnummer</dt><dd class="journalNumber">2002-1291</dd><dt class="titleShort">Korttittel</dt><dd class="titleShort">Forskrift om SND-midler til bygdeutvikling</dd><dt class="title">Tittel</dt><dd class="title">Forskrift om midler til bygdeutvikling – tildeling på fylkesnivå ved Statens nærings- og distriktsutviklingsfond, SND.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 16. desember 2002 med hjemmel i lov av 12. mai 1995 nr. 23 om jord (jordlova) § 3, jf. kgl.res. av 12. mai 1995 nr. 413 og i medhold av vedtektene for Landbrukets utviklingsfond.</dd><dt class="refid">RefID</dt><dd class="refid">forskrift/2002-12-16-1706</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om midler til bygdeutvikling – tildeling på fylkesnivå ved Statens nærings- og distriktsutviklingsfond, SND.<ul class="tocSubUl"><li>Kapittel I. Alminnelige bestemmelser<ul class="tocSubUl"><li>§ 1. Formål</li><li>§ 2. Geografisk virkeområde</li><li>§ 3. Tilpasning til EØS-avtalens regelverk om offentlig støtte</li></ul></li><li>Kapittel II. Vilkår, tiltaksgrupper og støttenivå<ul class="tocSubUl"><li>§ 4. Vilkår</li><li>§ 5. Tiltaksgrupper og støttenivå</li></ul></li><li>Kapittel III. Saksbehandling<ul class="tocSubUl"><li>§ 6. Søknad</li><li>§ 7. Saksbehandlingsorganer</li><li>§ 8. Saksbehandling</li></ul></li><li>Kapittel IV. Utbetaling og oppfølging mv.<ul class="tocSubUl"><li>§ 9. Utbetaling og rapportering</li><li>§ 10. Oppfølging og kontroll</li><li>§ 11. Tilbakebetaling</li></ul></li><li>Kapittel V. Dispensasjon og klage<ul class="tocSubUl"><li>§ 12. Dispensasjon</li><li>§ 13. Klage</li><li>§ 14. Mindretallsklage</li></ul></li><li>Kapittel VI. Utfyllende bestemmelser<ul class="tocSubUl"><li>§ 15. Utfyllende regler</li><li>§ 16. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2002-12-16-1706" id="dokument"><h1>Forskrift om midler til bygdeutvikling – tildeling på fylkesnivå ved Statens nærings- og distriktsutviklingsfond, SND.</h1><section class="section" data-name="kapI" id="kapittel-1" data-lovdata-URL="LTI/forskrift/2002-12-16-1706/KAPITTEL_1"><h2>Kapittel I. Alminnelige bestemmelser</h2><article class="legalArticle" data-lovdata-URL="LTI/forskrift/2002-12-16-1706/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriften gjelder midler til bygdeutviklingstiltak avsatt i jordbruksavtalen over Landbrukets utviklingsfond (BU-midler), og som forvaltes av Statens nærings- og distriktsutviklingsfond (SND).</article><article class="legalP" id="kapittel-1-paragraf-1-ledd-2">Formålet med BU-midlene er å fremme lønnsom næringsutvikling på bygdene innen og i tilknytning til landbruket ved å:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-1-ledd-2-punkt-1"><article class="legalP" id="kapittel-1-paragraf-1-ledd-2-punkt-1-ledd-1">Medvirke til etablering og utvikling av småskalapregede virksomheter (tiltak).</article></article></li><li data-li-identifier="b)" data-name="b)"><article class="listArticle" id="kapittel-1-paragraf-1-ledd-2-punkt-2"><article class="legalP" id="kapittel-1-paragraf-1-ledd-2-punkt-2-ledd-1">Fremme lokalsamfunnstiltak som legger forholdene til rette for næringsutvikling.</article></article></li><li data-li-identifier="c)" data-name="c)"><article class="listArticle" id="kapittel-1-paragraf-1-ledd-2-punkt-3"><article class="legalP" id="kapittel-1-paragraf-1-ledd-2-punkt-3-ledd-1">Stimulere til rekruttering av begge kjønn til landbruket.</article></article></li></ul></article><article class="legalP" id="kapittel-1-paragraf-1-ledd-3">Hovedmålgruppen for midlene er personer med tilknytning til landbrukseiendom. Fellesprosjekter der også personer og bedrifter uten landbrukstilknytning deltar, samt tiltak som fører til økt verdiskaping fra landbruket og landbrukstilknyttet virksomhet, kan støttes.</article><article class="legalP" id="kapittel-1-paragraf-1-ledd-4">Det skal særlig satses på menneskelige og naturgitte ressurser knyttet til bygda og til landbruket. Tiltak for å skape strukturer og miljø for omstillinger i bygdesamfunnene, og tiltak som fremmer innovasjon og nyskaping skal vektlegges.</article><article class="legalP" id="kapittel-1-paragraf-1-ledd-5">Det skal legges særlig vekt på å fremme samarbeidstiltak og tiltak som gir lønnsom sysselsetting i distrikter med særlige sysselsettingsvansker eller svakt utbygget næringsgrunnlag. Kvinner og personer under 35 år skal prioriteres både for næringsmessige tiltak og andre tiltak.</article></article><article class="legalArticle" data-lovdata-URL="LTI/forskrift/2002-12-16-1706/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Geografisk virkeområde</span></h3><article class="legalP" id="kapittel-1-paragraf-2-ledd-1">BU-midlene kan nyttes i hele landet. Landbruksdepartementet fastsetter fylkeskvoter i henhold til rammer fastsatt ved jordbruksoppgjøret.</article></article><article class="legalArticle" data-lovdata-URL="LTI/forskrift/2002-12-16-1706/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Tilpasning til EØS-avtalens regelverk om offentlig støtte</span></h3><article class="legalP" id="kapittel-1-paragraf-3-ledd-1">Landbrukssektoren, inkludert skogbruk (til og med felling av tømmer), omfattes ikke av EØS-avtalen, jf. artikkel 8, nr. 3 i EØS-avtalen.</article><article class="legalP" id="kapittel-1-paragraf-3-ledd-2">Støtte (tilskudd, rentefordeler mv.) til næringsvirksomhet utenom landbrukssektoren, gitt i henhold til denne forskriften, skal være i samsvar med EØS-avtalens regelverk for bagatellmessig støtte.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2002-12-16-1706/KAPITTEL_2"><h2>Kapittel II. Vilkår, tiltaksgrupper og støttenivå</h2><article class="legalArticle" data-lovdata-URL="LTI/forskrift/2002-12-16-1706/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Vilkår</span></h3> <article class="defaultP" margin-top="true"><i>4.1 Generelle vilkår</i></article><article class="legalP" id="kapittel-2-paragraf-1-ledd-1">Det må legges stor vekt på lønnsomhet, verdiskaping og innovasjon. Inntjeningsmuligheter, markeds- og konkurranseforhold må være grundig vurdert. Det skal spesielt tas hensyn til biologisk mangfold, landskapsverdier, kulturminneverdier og friluftsliv.</article><article class="legalP" id="kapittel-2-paragraf-1-ledd-2">Midlene kan ikke nyttes til garantier eller til å tegne andeler eller kjøpe aksjer i privat næringsvirksomhet. Det kan heller ikke gis støtte til gjeldssanering eller til løpende drift av bedrifter. Dersom anlegget anskaffes ved leasing eller annen leie, kan det ikke gis tilskudd eller rentestøtte.</article> <article class="defaultP" margin-top="true"><i>4.2 Generelt om investeringer</i></article><article class="legalP" id="kapittel-2-paragraf-1-ledd-3">Ved søknad om støtte til investeringer skal anlegget være i samsvar med de krav som er gitt i gjeldende lover, forskrifter og standarder. Alle tiltak skal være miljømessig forsvarlig.</article><article class="legalP" id="kapittel-2-paragraf-1-ledd-4">Leid areal som arealgrunnlag ved investeringer må være sikret med langsiktig leieavtale eller forpaktningsavtale.</article><article class="legalP" id="kapittel-2-paragraf-1-ledd-5">Det kan ikke gis støtte til tiltak på landbrukseiendommer som eies og drives av stat, fylke eller kommune med mindre tiltaket er et fellestiltak der en eller flere tilskuddsberettigede landbrukseiendommer er med.</article> <article class="defaultP" margin-top="true"><i>4.3 Investeringer i tradisjonelt landbruk</i></article><article class="legalP" id="kapittel-2-paragraf-1-ledd-6">Investeringsstøtten til tradisjonelt landbruk må gis slik at den bidrar til å oppfylle landbrukspolitiske mål og retningslinjer om sysselsetting og fordeling av produksjonen.</article><article class="legalP" id="kapittel-2-paragraf-1-ledd-7">Ved prioritering av midler til tradisjonelt landbruk skal overordnede nasjonale strategier følges. Avsetningsmulighetene for produktene skal vurderes på nasjonalt nivå.</article></article><article class="legalArticle" data-lovdata-URL="LTI/forskrift/2002-12-16-1706/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Tiltaksgrupper og støttenivå</span></h3> <article class="defaultP" margin-top="true"><i>5.1 Bedriftsretta utviklingstiltak</i></article><article class="legalP" id="kapittel-2-paragraf-2-ledd-1">Det kan gis tilskudd til bedriftsretta utviklingstiltak til andre produksjoner enn tradisjonelt landbruk.</article> <article class="defaultP" margin-top="true"><i>5.1.1 Etablererstipend</i></article><article class="legalP" id="kapittel-2-paragraf-2-ledd-2">Det kan gis etablererstipend til å forberede og etablere ny virksomhet med ekspansjonsmuligheter. Stipendet kan omfatte utviklingsfasen, dvs. før etablering eventuelt finner sted (dekking av levekostnader/driftsunderskudd, reiseutgifter, konsulentoppdrag, markedsundersøkelser, begrenset prøveproduksjon mv.) og selve etableringsfasen (dekking av levekostnader/driftsunderskudd, mindre investeringer i maskiner, utstyr og bygninger, markedsføring mv.). I tillegg kan stipendmidlene i begge faser omfatte opplæring, barnepass, avløser, fadderordning og andre oppfølgingstilbud.</article><article class="legalP" id="kapittel-2-paragraf-2-ledd-3">Etablererstipend kan gis med inntil 400.000 kroner pr. person/selskap for utviklingsfasen og etableringsfasen til sammen. Stipendbeløpet kan dekke inntil 75% av godkjent kostnadsoverslag i utviklingsfasen og etableringsfasen.</article> <article class="defaultP" margin-top="true"><i>5.1.2 Bedriftsutvikling</i></article><article class="legalP" id="kapittel-2-paragraf-2-ledd-4">Det kan gis tilskudd til prosjekter innen produktutvikling, kompetanseoppbygging, markedsundersøkelser, testsalg, nettverksbygging, markedsføring o.l. Det kan ikke gis støtte til markedsføring knyttet til bedriftens eksisterende produkter eller markeder.</article><article class="legalP" id="kapittel-2-paragraf-2-ledd-5">Bedriftsutvikling kan støttes med tilskudd på inntil 50% av godkjent kostnadsoverslag. Kvinner og ungdom under 35 år, kan få inntil 75% av godkjent kostnadsoverslag.</article> <article class="defaultP" margin-top="true"><i>5.2. Investeringer</i></article> <article class="defaultP" margin-top="true"><i>5.2.1 Generelt om investeringer</i></article><article class="legalP" id="kapittel-2-paragraf-2-ledd-6">Det kan gis tilskudd og rentestøtte til investeringer i faste anlegg og i tilhørende produksjonsutstyr av varig karakter i tradisjonelt landbruk og i nye næringer i tilknytning til landbruket. Grøfting kan bare støttes i Nordland, Troms og Finnmark.</article><article class="legalP" id="kapittel-2-paragraf-2-ledd-7">Tilskudd kan gis pr. landbrukseiendom/driftsenhet med inntil 20% av godkjent kostnadsoverslag avgrenset til 200.000 kroner i Sør-Norge og 230.000 kroner i Nord-Norge og Namdalsregionen.</article><article class="legalP" id="kapittel-2-paragraf-2-ledd-8">Rentestøtte kan primært gis til lån i det private lånemarkedet, avgrenset til et lån på inntil 1.000.000 kroner pr. landbrukseiendom/driftsenhet.</article><article class="legalP" id="kapittel-2-paragraf-2-ledd-9">Rentestøtte gis i form av en 5 prosentenheters reduksjon i avtalt rentenivå på det opptatte lånet. Rentestøtten beregnes ut fra serielån med 15 års avdragstid, og utbetales over 15 år.</article><article class="legalP" id="kapittel-2-paragraf-2-ledd-10">To eller flere landbrukseiendommer som drives av samme bruker regnes som en driftsenhet.</article><article class="legalP" id="kapittel-2-paragraf-2-ledd-11">Fellestiltak/selskap med 2 eller flere interessenter kan støttes med inntil 400.000 kroner (460.000 kroner i Nord-Norge og Namdalen) i investeringstilskudd pr. tiltak. Rentestøtte er avgrenset til summen av det som kan gis til to landbrukseiendommer.</article><article class="legalP" id="kapittel-2-paragraf-2-ledd-12">Det gjøres fradrag for tilskudd til investeringer og BU-lån/rentestøtte som er innvilget over BU-ordningen til landbrukseiendommen de siste 5 år. For tilskudd og BU-lån/rentestøtte til driftsbygninger i tradisjonelt landbruk og etableringstilskudd ved generasjonsskifte gjøres også fradrag for tilskudd og BU-lån som er innvilget til miljøtiltak i forbindelse med disse driftsbygningene de siste 5 år. Det skal ikke gjøres fradrag for tilskudd som er innvilget til grøfting. Ved tilskudd til grøfting skal det ikke gjøres fradrag for BU-midler som tidligere er innvilget til bruket.</article><article class="legalP" id="kapittel-2-paragraf-2-ledd-13">Ved utflytting i forbindelse med jordskifte kan det gis et ekstraordinært tilskudd med inntil kr 150.000 i tillegg til ordinær finansiering.</article> <article class="defaultP" margin-top="true"><i>5.2.2 Tilskudd ved generasjonsskifte</i></article><article class="legalP" id="kapittel-2-paragraf-2-ledd-14">Det kan gis tilskudd til landbrukseiendommer som i forbindelse med generasjonsskifte trenger å gjennomføre mindre investeringer for å opprettholde tradisjonell landbruksdrift eller tilleggsnæring. Ordningen skal også stimulere til at kvinner overtar gårdsbruk og tar aktivt del i drifta, og kvinnelige brukere skal derfor prioriteres.</article><article class="legalP" id="kapittel-2-paragraf-2-ledd-15">Tilskuddet kan gis til brukere under 35 år. Tilskudd kan gis med inntil 40% av godkjent kostnadsoverslag begrenset oppad til 150.000 kroner pr. landbrukseiendom. For kvinnelige brukere kan tilskudd gis med inntil 60% av godkjent kostnadsoverslag begrenset oppad til 200.000 kroner pr. landbrukseiendom. Øvre kostnadsgrense for investeringer det kan gis tilskudd til er 500.000 kroner. Fristen for å fremme søknad om tilskudd er 5 år regnet fra tidspunktet for eierskifte (fast eiendom).</article><article class="legalP" id="kapittel-2-paragraf-2-ledd-16">Det kan også gis tilskudd ved investeringer i kompaniskapsperioden/mellomperioden der overdragelsen skjer i to omganger. Det må da foreligge en avtalt plan for overdragelsen, og både ny og tidligere eier må stå ansvarlig for investeringene, ev. at det foreligger forpaktningsavtale mellom ny og tidligere eier.</article> <article class="defaultP" margin-top="true"><i>5.3 Andre tiltak</i></article><article class="legalP" id="kapittel-2-paragraf-2-ledd-17">Det kan gis tilskudd til prosjekter/tiltak som ikke hører inn under punktene 5.1 og 5.2, men som faller inn under formålet med BU-midlene. Tilskuddet fastsettes etter særskilt vurdering av SND.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2002-12-16-1706/KAPITTEL_3"><h2>Kapittel III. Saksbehandling</h2><article class="legalArticle" data-lovdata-URL="LTI/forskrift/2002-12-16-1706/§6" data-name="§6" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Søknad</span></h3><article class="legalP" id="kapittel-3-paragraf-1-ledd-1">SND bestemmer hvilke søknadsblanketter som skal nyttes.</article><article class="legalP" id="kapittel-3-paragraf-1-ledd-2">Ved søknad om støtte til investeringer i tradisjonelt landbruk og i tilleggsnæringer skal forretningsplan/driftsplan, plan for arbeidet med tegninger, arbeidsbeskrivelse og kostnadsoverslag, finansieringsplan over eiendommen følge søknaden. For mindre prosjekter kan det utarbeides en forenklet driftsplan.</article><article class="legalP" id="kapittel-3-paragraf-1-ledd-3">SND kan sette krav om nødvendige vedlegg.</article><article class="legalP" id="kapittel-3-paragraf-1-ledd-4">Søknaden med vedlegg sendes til kommunen. SND kan fastsette søknadsfrister.</article></article><article class="legalArticle" data-lovdata-URL="LTI/forskrift/2002-12-16-1706/§7" data-name="§7" id="kapittel-3-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Saksbehandlingsorganer</span></h3><article class="legalP" id="kapittel-3-paragraf-2-ledd-1">Kommunen sender saken med sin uttalelse til SNDs distriktskontor. SND behandler saken og legger den fram for SND-styret i fylket. Det forutsettes koordinering og samhandling mellom SNDs distriktskontor, fylkesmannen og fylkeskommunen.</article><article class="legalP" id="kapittel-3-paragraf-2-ledd-2">SND-styret i fylket avgjør søknadene. SND-styret kan delegere avgjørelsesmyndighet til direktøren ved SNDs distriktskontor.</article></article><article class="legalArticle" data-lovdata-URL="LTI/forskrift/2002-12-16-1706/§8" data-name="§8" id="kapittel-3-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Saksbehandling</span></h3><article class="legalP" id="kapittel-3-paragraf-3-ledd-1">Ved innvilgning av søknad skal innvilgningsmyndigheten fastsette de vilkår som er nødvendig for å ivareta formålet med forskriften.</article><article class="legalP" id="kapittel-3-paragraf-3-ledd-2">Søknad om tilskudd og rentestøtte kan nektes innvilget dersom arbeidene er påbegynt før søknaden er avgjort.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2002-12-16-1706/KAPITTEL_4"><h2>Kapittel IV. Utbetaling og oppfølging mv.</h2><article class="legalArticle" data-lovdata-URL="LTI/forskrift/2002-12-16-1706/§9" data-name="§9" id="kapittel-4-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Utbetaling og rapportering</span></h3><article class="legalP" id="kapittel-4-paragraf-1-ledd-1">SND foretar utbetaling av tilskudd og rentestøtte etter anmodning fra kommunen når det foreligger skriftlig melding fra søkeren. SND har ansvaret for den videre forvaltningen.</article><article class="legalP" id="kapittel-4-paragraf-1-ledd-2">SND fastsetter nærmere vilkår for utbetaling.</article><article class="legalP" id="kapittel-4-paragraf-1-ledd-3">For tiltak som byggesaksbehandles etter plan- og bygningslovens § 81 skal det før sluttutbetaling kan finne sted utstedes ferdigattest av fylkesmannen eller den fylkesmannen har gitt fullmakt til.</article><article class="legalP" id="kapittel-4-paragraf-1-ledd-4">Det er ikke anledning til å overdra krav på tilskudd eller rentestøtte til eie eller pant.</article></article><article class="legalArticle" data-lovdata-URL="LTI/forskrift/2002-12-16-1706/§10" data-name="§10" id="kapittel-4-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Oppfølging og kontroll</span></h3><article class="legalP" id="kapittel-4-paragraf-2-ledd-1">Kommunen og SND skal veilede og følge opp tiltak som får støtte.</article><article class="legalP" id="kapittel-4-paragraf-2-ledd-2">SND skal i perioden fram til avslutning av prosjektet/sluttutbetaling eller særskilt fastsatt oppfølgingsperiode påse at vilkårene for tilskudd og rentestøtte blir overholdt. Mottaker av tilskudd og rentestøtte må godta kontroll i samband med dette, og er forpliktet til å gi nødvendige opplysninger.</article><article class="legalP" id="kapittel-4-paragraf-2-ledd-3">SND kan fastsette nærmere vilkår for innsending av regnskap og annen rapportering.</article><article class="legalP" id="kapittel-4-paragraf-2-ledd-4">SND kan gi pålegg om tilleggsarbeid og utbedringer.</article><article class="legalP" id="kapittel-4-paragraf-2-ledd-5">Riksrevisjonen har rett til innsyn.</article></article><article class="legalArticle" data-lovdata-URL="LTI/forskrift/2002-12-16-1706/§11" data-name="§11" id="kapittel-4-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Tilbakebetaling</span></h3><article class="legalP" id="kapittel-4-paragraf-3-ledd-1">Dersom det oppstår forhold som er i strid med forutsetningene for støtten, kan SND avgjøre at støtten skal avkortes, eventuelt at tilskudd og rentestøtte skal innløses helt eller delvis. Det samme gjelder dersom det ved salg eller ekspropriasjon av hele eller deler av eiendommen tilflyter eiendommen betaling av et slikt omfang at det vil virke urimelig om tilskuddet/rentestøtten fortsatt blir stående. Brukeren plikter å varsle innvilgningsmyndigheten om slike forhold.</article><article class="legalP" id="kapittel-4-paragraf-3-ledd-2">Krav om innløsning settes fram av SND når SND har fått kjennskap til forhold, som i samsvar med foranstående betinger hel eller delvis innløsning. Krav om innløsning kan motregnes i produksjonstilskudd eller andre tilskudd som vedkommende eller ektefelle/samboer har krav på som gjelder samme landbrukseiendom. Det kan kreves forsinkelsesrenter av det beløp som skal tilbakebetales.</article><article class="legalP" id="kapittel-4-paragraf-3-ledd-3">Krav om innløsning kan ikke settes fram seinere enn 5 år etter utbetaling, likevel slik at kravet rettslig må framsettes senest 3 år etter at tilbakesøkingskravet oppstod, jf. lov av 18. mai 1979 nr. 18 om foreldelse av fordringer.</article></article></section><section class="section" data-name="kapV" id="kapittel-5" data-lovdata-URL="LTI/forskrift/2002-12-16-1706/KAPITTEL_5"><h2>Kapittel V. Dispensasjon og klage</h2><article class="legalArticle" data-lovdata-URL="LTI/forskrift/2002-12-16-1706/§12" data-name="§12" id="kapittel-5-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Dispensasjon</span></h3><article class="legalP" id="kapittel-5-paragraf-1-ledd-1">Landbruksdepartementet kan fravike bestemmelsene i denne forskriften når særlige grunner tilsier det. Dispensasjon kan ikke gå utover formålet med støtteordningen.</article></article><article class="legalArticle" data-lovdata-URL="LTI/forskrift/2002-12-16-1706/§13" data-name="§13" id="kapittel-5-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Klage</span></h3><article class="legalP" id="kapittel-5-paragraf-2-ledd-1">Vedtak truffet i medhold av denne forskrift kan påklages etter lov av 3. juli 1992 nr. 97 om Statens nærings- og distriktsutviklingsfond. Klagefristen er 3 uker fra melding om avgjørelsen er mottatt. Etter forskrift av 16. desember 1977 nr. 15 om unntak fra og særregler om retten til å påklage enkeltvedtak § 1 bokstav H pkt. 10 er det ikke klagerett på vedtak fattet av Landbruksdepartementet i dispensasjonssaker.</article><article class="legalP" id="kapittel-5-paragraf-2-ledd-2">SNDs klagenemnd er klageinstans over vedtak i medhold av denne forskriften. Klagen sendes SNDs distriktskontor som legger fram saken med sin tilråding for SND-styret i fylket. Dersom nytt vedtak ikke blir truffet, skal saken sendes videre til SNDs klagenemnd som treffer endelig vedtak i saken.</article><article class="legalP" id="kapittel-5-paragraf-2-ledd-3">Klagenemnda oppnevnes av hovedstyret i SND og består av fem medlemmer, hvorav to representanter fra landbruksnæringen etter forslag fra Norges Bondelag og Norsk Bonde- og Småbrukarlag.</article></article><article class="legalArticle" data-lovdata-URL="LTI/forskrift/2002-12-16-1706/§14" data-name="§14" id="kapittel-5-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Mindretallsklage</span></h3><article class="legalP" id="kapittel-5-paragraf-3-ledd-1">Et mindretall på minimum to medlemmer i det fylkesvise SND-styret kan påklage vedtak til SNDs klagenemnd. Klagenemnda kan prøve lovanvendelse og saksbehandling av vedtaket.</article></article></section><section class="section" data-name="kapVI" id="kapittel-6" data-lovdata-URL="LTI/forskrift/2002-12-16-1706/KAPITTEL_6"><h2>Kapittel VI. Utfyllende bestemmelser</h2><article class="legalArticle" data-lovdata-URL="LTI/forskrift/2002-12-16-1706/§15" data-name="§15" id="kapittel-6-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Utfyllende regler</span></h3><article class="legalP" id="kapittel-6-paragraf-1-ledd-1">SND kan gi utfyllende bestemmelser til disse forskriftene.</article></article><article class="legalArticle" data-lovdata-URL="LTI/forskrift/2002-12-16-1706/§16" data-name="§16" id="kapittel-6-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-2-ledd-1">Denne forskrift trer i kraft 1. januar 2003. Fra samme tid oppheves forskrift av 3. desember 2001 nr. 1658 om midler til bygdeutvikling – tildeling på fylkesnivå ved Statens nærings- og distriktsutviklingsfond, SND, fastsatt av Landbruksdepartementet.</article></article></section></main></body></html>