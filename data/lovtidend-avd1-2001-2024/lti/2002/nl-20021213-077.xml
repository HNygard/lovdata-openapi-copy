<!DOCTYPE html><html lang="no"><head><title>Lov om endringer i lov 10. juni 1988 nr. 40 om finansieringsvirksomhet og finansinstitusjoner (verdipapirisering og obligasjoner med særskilt sikkerhet).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2002-12-13-77</dd><dt class="dokid">DokumentID</dt><dd class="dokid">LTI/lov/2002-12-13-77</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 17</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1988-06-10-40</li></ul></dd><dt class="dateOfPublication">Kunngjort</dt><dd class="dateOfPublication">2002-12-13</dd><dt class="journalNumber">Journalnummer</dt><dd class="journalNumber">2002-1219</dd><dt class="titleShort">Korttittel</dt><dd class="titleShort">Endringslov til finansieringsvirksomhetsloven</dd><dt class="title">Tittel</dt><dd class="title">Lov om endringer i lov 10. juni 1988 nr. 40 om finansieringsvirksomhet og finansinstitusjoner (verdipapirisering og obligasjoner med særskilt sikkerhet).</dd><dt class="miscInformation">Annet om dokumentet</dt><dd class="miscInformation">Ot.prp.nr.104 (2001–2002), Innst.O.nr.11 (2002–2003), Besl.O.nr.7 (2002–2003), Besl.L.nr.1 (2002–2003) og Besl.O.nr.16 (2002–2003). Odels- og lagtingsvedtak hhv. 7. og 28. november og 14. november og 5. desember 2002. Fremmet av Finansdepartementet.</dd><dt class="refid">RefID</dt><dd class="refid">lov/2002-12-13-77</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i lov 10. juni 1988 nr. 40 om finansieringsvirksomhet og finansinstitusjoner (verdipapirisering og obligasjoner med særskilt sikkerhet).<ul class="tocSubUl"><li>I<ul class="tocSubUl"><li>§ 2-25. Adgang til opptak av obligasjonslån sikret ved pant</li><li>§ 2-26. Opptak av obligasjonslån med porteføljepant</li><li>§ 2-27. Krav til bruken av obligasjonslånet</li><li>§ 2-28. Krav til porteføljepantet</li><li>§ 2-29. Rettsvern. Forvaltning</li><li>§ 2-30. Likviditetsreserve</li><li>§ 2-31. Endring av porteføljepantet</li><li>§ 2-32. Sekundærpant, utlegg mv.</li><li>§ 2-33. Konkurs eller offentlig administrasjon</li><li>§ 2-34. Overdragelse av låneportefølje til spesialforetak for verdipapirisering</li><li>§ 2-35. Finansinstitusjonens forhold til spesialforetaket mv.</li><li>§ 2-36. Spesialforetak for verdipapirisering</li><li>§ 2-37. Informasjon til lånekundene – frist for å nekte samtykke</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/lov/2002-12-13-77" id="dokument"><h1>Lov om endringer i lov 10. juni 1988 nr. 40 om finansieringsvirksomhet og finansinstitusjoner (verdipapirisering og obligasjoner med særskilt sikkerhet).</h1><section class="section" data-name="kapI" id="kapittel-1" data-lovdata-URL="LTI/lov/2002-12-13-77/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 10. juni 1988 nr. 40 om finansieringsvirksomhet og finansinstitusjoner gjøres følgende endringer:</article> <article class="defaultP" margin-top="true">§ 1-5 nr. 1 skal lyde:</article><article class="legalP" id="kapittel-1-ledd-2">Som kredittforetak regnes kredittinstitusjon som ikke er bank.</article> <article class="defaultP" margin-top="true">§ 2-1 annet ledd nr. 5 skal lyde:</article><article class="legalP" id="kapittel-1-ledd-3">foretak hvis hovedvirksomhet er omfattet av punktene 2-12 og 14 i vedlegg I til europaparlaments- og rådsdirektiv 2000/12/EF av 20. mars 2000 om adgang til å starte og utøve virksomhet som kredittinstitusjon</article> <article class="defaultP" margin-top="true">I kapittel 2 skal nytt underkapittel IV lyde:</article> <article class="defaultP" margin-top="true"><i>IV. Obligasjonslån med pantesikkerhet i utlånsportefølje</i></article><article class="futureLegalArticle" data-name="§2-25" id="kapittel-1-foreslåttparagraf-1"><span class="futureLegalArticleHeader">§ 2-25. <span class="legalArticleTitle">Adgang til opptak av obligasjonslån sikret ved pant</span></span><article class="legalP" id="kapittel-1-foreslåttparagraf-1-ledd-1">Kredittforetak kan oppta obligasjonslån sikret ved pant i en utlånsportefølje (porteføljepant) i samsvar med reglene i underkapitlet her. Andre finansinstitusjoner kan ikke oppta slike obligasjonslån.</article><article class="legalP" id="kapittel-1-foreslåttparagraf-1-ledd-2">Med obligasjonslån forstås lån som opptas ved utstedelse av ihendehaverobligasjoner som mengdegjeldsbrev.</article><article class="legalP" id="kapittel-1-foreslåttparagraf-1-ledd-3">Porteføljepant som skal sikre obligasjonslån, kan bare omfatte:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-ledd-3-punkt-1"><article class="legalP" id="kapittel-1-foreslåttparagraf-1-ledd-3-punkt-1-ledd-1">lån sikret ved pant i bolig (bolighypoteklån),</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-ledd-3-punkt-2"><article class="legalP" id="kapittel-1-foreslåttparagraf-1-ledd-3-punkt-2-ledd-1">lån sikret ved pant i annen fast eiendom (eiendomshypoteklån),</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-1-ledd-3-punkt-3"><article class="legalP" id="kapittel-1-foreslåttparagraf-1-ledd-3-punkt-3-ledd-1">lån til kommune, samt lån garantert av kommune eller staten (offentlige lån),</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-1-ledd-3-punkt-4"><article class="legalP" id="kapittel-1-foreslåttparagraf-1-ledd-3-punkt-4-ledd-1">rente- eller valutakontrakter knyttet til utlånsporteføljen eller obligasjonslånet etter nærmere regler fastsatt av Kongen.</article></article></li></ul></article><article class="legalP" id="kapittel-1-foreslåttparagraf-1-ledd-4">Ihendehaverobligasjonene skal angi at obligasjonslånet er sikret og om sikkerheten er knyttet til bolighypoteklån, eiendomshypoteklån eller offentlige lån.</article><article class="legalP" id="kapittel-1-foreslåttparagraf-1-ledd-5">Kongen kan i forskrift utelukke at en eller flere av de lånetyper som er nevnt i tredje ledd inngår i samme utlånsportefølje som andre typer lån nevnt i tredje ledd, og fastsette nærmere regler om dette.</article></article><article class="futureLegalArticle" data-name="§2-26" id="kapittel-1-foreslåttparagraf-2"><span class="futureLegalArticleHeader">§ 2-26. <span class="legalArticleTitle">Opptak av obligasjonslån med porteføljepant</span></span><article class="legalP" id="kapittel-1-foreslåttparagraf-2-ledd-1">Et kredittforetak kan oppta obligasjonslån med porteføljepant når foretakets vedtektsfastsatte formål er:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1">å yte eller erverve enten bolighypoteklån, eiendomshypoteklån eller offentlige lån, og</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1">å finansiere utlånsvirksomheten hovedsakelig ved utstedelse av obligasjoner sikret ved pant i utlånsporteføljen eller bestemte deler av denne.</article></article></li></ul></article><article class="legalP" id="kapittel-1-foreslåttparagraf-2-ledd-2">Kredittforetaket skal gi melding til Kredittilsynet senest 30 dager før det første gang opptar obligasjonslån med porteføljepant.</article><article class="legalP" id="kapittel-1-foreslåttparagraf-2-ledd-3">Kredittilsynet kan gi samtykke til at også kredittforetak som har endret vedtektene i tråd med første ledd, men som ennå ikke har innrettet virksomheten i samsvar med endringen, kan drive virksomhet som består i å oppta obligasjonslån med porteføljepant. Slik virksomhet skal holdes atskilt fra foretakets øvrige virksomhet. Kredittilsynet kan sette vilkår for å sikre slik atskillelse.</article><article class="legalP" id="kapittel-1-foreslåttparagraf-2-ledd-4">Når hensynet til foretakets soliditet eller kreditorer tilsier det, kan Kredittilsynet gi pålegg om at obligasjonslån med porteføljepant ikke skal opptas.</article></article><article class="futureLegalArticle" data-name="§2-27" id="kapittel-1-foreslåttparagraf-3"><span class="futureLegalArticleHeader">§ 2-27. <span class="legalArticleTitle">Krav til bruken av obligasjonslånet</span></span><article class="legalP" id="kapittel-1-foreslåttparagraf-3-ledd-1">Midler som mottas ved utstedelse av obligasjonslånet, skal benyttes til å yte eller erverve utlån som skal inngå i porteføljepantet, eller til innfrielse av tidligere ytede obligasjonslån.</article><article class="legalP" id="kapittel-1-foreslåttparagraf-3-ledd-2">Foretaket skal påse at det ikke blir avvik av betydning mellom fremtidige inn- og utbetalinger eller mellom innfrielsesvilkårene for henholdsvis obligasjonslånet og utlånene. Dette er likevel ikke til hinder for at foretaket tar opp obligasjonslån med kortere løpetid enn utlånene dersom dette gjøres i samsvar med et fastsatt refinansieringsprogram som er forsvarlig sett i forhold til foretakets rente- og likviditetsrisiko som følge av avviket.</article><article class="legalP" id="kapittel-1-foreslåttparagraf-3-ledd-3">Kredittilsynet fastsetter nærmere regler om gjennomføring og avgrensning av bestemmelsen i første og annet ledd, herunder regler om beregning av og grenser for avvik som nevnt i annet ledd og den rente- og likviditetsrisiko slike avvik medfører.</article></article><article class="futureLegalArticle" data-name="§2-28" id="kapittel-1-foreslåttparagraf-4"><span class="futureLegalArticleHeader">§ 2-28. <span class="legalArticleTitle">Krav til porteføljepantet</span></span><article class="legalP" id="kapittel-1-foreslåttparagraf-4-ledd-1">Obligasjonslånet skal ha porteføljepant med første prioritet. Verdien av porteføljepantet skal til enhver tid minst tilsvare restverdien av obligasjonslånet. Det skal tas hensyn til rente- eller valutakontrakter knyttet til utlånsporteføljen eller obligasjonslånet. Utlån til samme låntaker og utlån som har sikkerhet i samme panteobjekt, kan ikke medregnes i verdien av porteføljepantet med mer enn 5 prosent av samlet pantesikkerhet.</article><article class="legalP" id="kapittel-1-foreslåttparagraf-4-ledd-2">For de utlån som skal inngå i porteføljepantet, gjelder følgende krav til sikkerhet:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-4-ledd-2-punkt-1"><article class="legalP" id="kapittel-1-foreslåttparagraf-4-ledd-2-punkt-1-ledd-1">bolighypoteklån skal ikke overstige 60 prosent av eiendommens verdi.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-4-ledd-2-punkt-2"><article class="legalP" id="kapittel-1-foreslåttparagraf-4-ledd-2-punkt-2-ledd-1">eiendomshypoteklån skal ikke overstige 60 prosent av eiendommens verdi.</article></article></li></ul></article><article class="legalP" id="kapittel-1-foreslåttparagraf-4-ledd-3">Kredittilsynet kan i forskrift fastsette nærmere regler til utfylling og gjennomføring av bestemmelsene i paragrafen her, herunder om beregning av verdien av ulike typer av fast eiendom. Kredittilsynet kan i forskrift også fastsette regler om medregning av utlån ut over grensen på 5 prosent av samlet pantesikkerhet i tilfeller der det foreligger tilleggssikkerhet.</article></article><article class="futureLegalArticle" data-name="§2-29" id="kapittel-1-foreslåttparagraf-5"><span class="futureLegalArticleHeader">§ 2-29. <span class="legalArticleTitle">Rettsvern. Forvaltning</span></span><article class="legalP" id="kapittel-1-foreslåttparagraf-5-ledd-1">Porteføljepantet sikres rettsvern etter gjeldende regler. Inngår foretaket som opptar obligasjonslånet i et finanskonsern, kan rettsvern etter panteloven §§ 4-1 og 4-2 sikres ved at et annet foretak i samme konsern besitter pantet på vegne av obligasjonseierne.</article><article class="legalP" id="kapittel-1-foreslåttparagraf-5-ledd-2">Foretaket kan inngå avtale med annet foretak i samme konsern eller med annen finansinstitusjon om forvaltningen av de utlån som omfattes av porteføljepantet.</article><article class="legalP" id="kapittel-1-foreslåttparagraf-5-ledd-3">Foretaket og forvalter som nevnt i annet ledd skal sørge for at det foreligger et til enhver tid oppdatert register over de utlån som omfattes av porteføljepantet. Foretaket skal til de tider Kredittilsynet bestemmer oversende de opplysninger som er inntatt i registeret til en revisor oppnevnt av Kredittilsynet. Kredittilsynet gir nærmere regler om hvilke opplysninger som skal inntas i registeret, oppnevningen av revisor, revisors oppgaver og revisors godtgjørelse.</article></article><article class="futureLegalArticle" data-name="§2-30" id="kapittel-1-foreslåttparagraf-6"><span class="futureLegalArticleHeader">§ 2-30. <span class="legalArticleTitle">Likviditetsreserve</span></span><article class="legalP" id="kapittel-1-foreslåttparagraf-6-ledd-1">Foretaket skal for hvert obligasjonslån med porteføljepant opprette en egen likviditetsreserve eller beregne et bidrag til en felles likviditetsreserve for alle obligasjonslånene tilpasset risikoen for forsinket betaling av renter og avdrag på de utlån som inngår i pantet. Minstekrav til likviditetsreserven fastsettes i vedtektene.</article><article class="legalP" id="kapittel-1-foreslåttparagraf-6-ledd-2">Likviditetsreserven skal holdes atskilt fra de øvrige midler i foretaket.</article></article><article class="futureLegalArticle" data-name="§2-31" id="kapittel-1-foreslåttparagraf-7"><span class="futureLegalArticleHeader">§ 2-31. <span class="legalArticleTitle">Endring av porteføljepantet</span></span><article class="legalP" id="kapittel-1-foreslåttparagraf-7-ledd-1">Foretaket har adgang til å endre sammensetningen av porteføljepantet ved å skifte ut ett eller flere utlån med andre utlån såfremt pantet har tilsvarende verdi som sikkerhet for obligasjonslånet.</article><article class="legalP" id="kapittel-1-foreslåttparagraf-7-ledd-2">Foretaket har også adgang til å inngå avtale med en låntaker om førtidig tilbakebetaling, samt om endringer i lånevilkårene som er av uvesentlig betydning for porteføljens verdi.</article><article class="legalP" id="kapittel-1-foreslåttparagraf-7-ledd-3">Foretaket kan plassere midler som svarer til innbetalinger knyttet til pantsatte lån i annet enn utlån etter nærmere regler gitt av Kongen, forutsatt at sikkerheten er av minst samme kvalitet som porteføljepantet for øvrig.</article></article><article class="futureLegalArticle" data-name="§2-32" id="kapittel-1-foreslåttparagraf-8"><span class="futureLegalArticleHeader">§ 2-32. <span class="legalArticleTitle">Sekundærpant, utlegg mv.</span></span><article class="legalP" id="kapittel-1-foreslåttparagraf-8-ledd-1">Foretaket kan ikke stifte pant med etterfølgende prioritet i porteføljepant eller deler av slikt pant.</article><article class="legalP" id="kapittel-1-foreslåttparagraf-8-ledd-2">Porteføljepant og deler av porteføljepant, kan ikke gjøres til gjenstand for utlegg, arrest eller annen tvangsforretning til fordel for enkelte av foretakets kreditorer.</article></article><article class="futureLegalArticle" data-name="§2-33" id="kapittel-1-foreslåttparagraf-9"><span class="futureLegalArticleHeader">§ 2-33. <span class="legalArticleTitle">Konkurs eller offentlig administrasjon</span></span><article class="legalP" id="kapittel-1-foreslåttparagraf-9-ledd-1">I tilfelle konkurs eller offentlig administrasjon av foretaket har eierne av et obligasjonslån fortrinnsrett til de midler som er pantsatt til sikkerhet for dette obligasjonslånet. Fortrinnsretten gjelder forholdsmessig og bare for krav som utspringer av obligasjonen.</article><article class="legalP" id="kapittel-1-foreslåttparagraf-9-ledd-2">Utbringer porteføljepantet mer enn det som er nødvendig for å dekke obligasjonseiernes krav, skal det overskytende tilføres bomassen.</article><article class="legalP" id="kapittel-1-foreslåttparagraf-9-ledd-3">Kongen kan ved forskrift fastsette regler om rettidig betaling til obligasjonseierne av de midler porteføljen utbringer etter at foretaket er tatt under konkursbehandling eller satt under offentlig administrasjon. Kongen kan ved forskrift også fastsette regler som begrenser konkursboets eller administrasjonsstyrets mulighet til å disponere over utlån og andre eiendeler som inngår i porteføljepantet, når dette kan gjøres uten å svekke øvrige kreditorers dekningsmulighet. Slike forskrifter kan fravike regler i lovgivningen om konkurs, offentlig administrasjon av finansinstitusjoner og tvangsfullbyrdelse.</article></article> <article class="defaultP" margin-top="true">I kapittel 2 skal nytt underkapittel V lyde:</article> <article class="defaultP" margin-top="true"><i>V. Verdipapirisering av utlånsporteføljer</i></article><article class="futureLegalArticle" data-name="§2-34" id="kapittel-1-foreslåttparagraf-10"><span class="futureLegalArticleHeader">§ 2-34. <span class="legalArticleTitle">Overdragelse av låneportefølje til spesialforetak for verdipapirisering</span></span><article class="legalP" id="kapittel-1-foreslåttparagraf-10-ledd-1">En finansinstitusjon som overdrar en nærmere fastsatt låneportefølje eller annen fordringsmasse til et spesialforetak for verdipapirisering som nevnt i § 2-36, skal på forhånd gi melding om overdragelsen til Kredittilsynet. Meldingen skal være vedlagt:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-10-ledd-1-punkt-1"><article class="legalP" id="kapittel-1-foreslåttparagraf-10-ledd-1-punkt-1-ledd-1">spesialforetakets vedtekter,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-10-ledd-1-punkt-2"><article class="legalP" id="kapittel-1-foreslåttparagraf-10-ledd-1-punkt-2-ledd-1">en oversikt over spesialforetakets eiere eller, dersom det er en stiftelse, en oversikt over hvem som er stiftere og hvordan stiftelsen styres,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-10-ledd-1-punkt-3"><article class="legalP" id="kapittel-1-foreslåttparagraf-10-ledd-1-punkt-3-ledd-1">avtale om forvaltning av porteføljen og</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-10-ledd-1-punkt-4"><article class="legalP" id="kapittel-1-foreslåttparagraf-10-ledd-1-punkt-4-ledd-1">alle avtaler mellom spesialforetaket og finansinstitusjonen.</article></article></li></ul></article></article><article class="futureLegalArticle" data-name="§2-35" id="kapittel-1-foreslåttparagraf-11"><span class="futureLegalArticleHeader">§ 2-35. <span class="legalArticleTitle">Finansinstitusjonens forhold til spesialforetaket mv.</span></span><article class="legalP" id="kapittel-1-foreslåttparagraf-11-ledd-1">Finansinstitusjonen, foretak i samme konsern som finansinstitusjonen eller foretak der finansinstitusjonen har betydelig innflytelse, kan ikke:<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-11-ledd-1-punkt-1"><article class="legalP" id="kapittel-1-foreslåttparagraf-11-ledd-1-punkt-1-ledd-1">påta seg ansvar knyttet til låneporteføljen eller fordringsmassen i forhold til spesialforetaket, obligasjonseierne eller andre. Dette er likevel ikke til hinder for at slike foretak <ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-11-ledd-1-punkt-1-ledd-1-punkt-1"><article class="legalP" id="kapittel-1-foreslåttparagraf-11-ledd-1-punkt-1-ledd-1-punkt-1-ledd-1">kan inngå avtale med spesialforetaket om å forestå forvaltning av porteføljen i forhold til låntakerne,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-11-ledd-1-punkt-1-ledd-1-punkt-2"><article class="legalP" id="kapittel-1-foreslåttparagraf-11-ledd-1-punkt-1-ledd-1-punkt-2-ledd-1">kan yte kreditt til eller stille garanti for spesialforetaket for å sikre oppfyllelsen av forpliktelsene overfor obligasjonseierne. Slik kreditt eller garanti må være fastsatt i avtalen om overdragelse. Det fastsatte beløpet kommer til fradrag i finansinstitusjonens ansvarlige kapital,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-11-ledd-1-punkt-1-ledd-1-punkt-3"><article class="legalP" id="kapittel-1-foreslåttparagraf-11-ledd-1-punkt-1-ledd-1-punkt-3-ledd-1">kan inngå avtale om å kjøpe tilbake den gjenværende del av låneporteføljen eller fordringsmassen fra spesialforetaket på vanlige forretningsmessige vilkår dersom gjenstående obligasjonsgjeld i spesialforetaket utgjør mindre enn 10 prosent av det opprinnelige lånebeløpet ved første obligasjonsutstedelse. Slikt kjøp skal meldes til Kredittilsynet på forhånd.</article></article></li></ul></article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-11-ledd-1-punkt-2"><article class="legalP" id="kapittel-1-foreslåttparagraf-11-ledd-1-punkt-2-ledd-1">ha eierandeler i spesialforetaket, unntatt når slikt eie i spesialforetakets vedtekter er knyttet til de enkelte obligasjoner og obligasjonene er ervervet som ledd i vanlig ordning for markedspleie av obligasjoner som nevnt i annet ledd nr. 2. Stiftelser der foretak som nevnt i innledningen er representert i ledelsen eller styrende organer, kan heller ikke ha eierandeler i spesialforetaket.</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-11-ledd-1-punkt-3"><article class="legalP" id="kapittel-1-foreslåttparagraf-11-ledd-1-punkt-3-ledd-1">være representert i ledelsen eller styrende organer eller på annen måte ha innflytelse i spesialforetaket.</article></article></li></ul></article><article class="legalP" id="kapittel-1-foreslåttparagraf-11-ledd-2">Finansinstitusjonen eller foretak i samme konsern som finansinstitusjonen kan ikke:<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-11-ledd-2-punkt-1"><article class="legalP" id="kapittel-1-foreslåttparagraf-11-ledd-2-punkt-1-ledd-1">holdes ansvarlig for tilbakebetaling av eller innfrielse av obligasjoner i obligasjonslån som spesialforetaket har tatt opp, selv om det foreligger mislighold fra spesialforetakets side.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-11-ledd-2-punkt-2"><article class="legalP" id="kapittel-1-foreslåttparagraf-11-ledd-2-punkt-2-ledd-1">erverve obligasjoner utstedt av spesialforetaket eller på annen måte påta seg risiko knyttet til slike obligasjoner. Slike foretak kan likevel erverve og avhende obligasjoner utstedt av spesialforetaket som ledd i vanlig ordning for markedspleie av obligasjoner notert på børs eller regulert marked, men foretaket kan ikke på noe tidspunkt eie mer enn 5 prosent av obligasjonene i ett obligasjonslån.</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-11-ledd-2-punkt-3"><article class="legalP" id="kapittel-1-foreslåttparagraf-11-ledd-2-punkt-3-ledd-1">motta utbytte eller annen utbetaling fra spesialforetaket eller dets eiere som følge av innfrielse av obligasjonslånet, kapitalnedsettelse i eller avvikling av spesialforetaket.</article></article></li></ul></article><article class="legalP" id="kapittel-1-foreslåttparagraf-11-ledd-3">Kredittilsynet kan i forskrift fastsette nærmere regler om finansinstitusjonens forhold til spesialforetaket og til den låneportefølje som overdras eller er overdratt.</article><article class="legalP" id="kapittel-1-foreslåttparagraf-11-ledd-4">Dersom kravene fastsatt i eller i medhold av denne paragrafen ikke er oppfylt, skal finansinstitusjonen fortsatt stille ansvarlig kapital for risikoen knyttet til låneporteføljen eller fordringsmassen i henhold til kapitaldekningsregelverket som om låneporteføljen eller fordringsmassen ikke var skilt ut.</article></article><article class="futureLegalArticle" data-name="§2-36" id="kapittel-1-foreslåttparagraf-12"><span class="futureLegalArticleHeader">§ 2-36. <span class="legalArticleTitle">Spesialforetak for verdipapirisering</span></span><article class="legalP" id="kapittel-1-foreslåttparagraf-12-ledd-1">Spesialforetak for verdipapirisering er, dersom kravene i denne paragrafen er oppfylt, unntatt fra krav om konsesjon som finansieringsforetak. Spesialforetaket er i tilfelle heller ikke undergitt tilsyn, krav om kapitaldekning eller andre sikkerhetskrav, eller andre regler for finansieringsforetak gitt i eller i medhold av lov.</article><article class="legalP" id="kapittel-1-foreslåttparagraf-12-ledd-2">Spesialforetaket skal være opprettet for å erverve en nærmere fastsatt utlånsportefølje eller fordringsmasse som er overdratt i samsvar med § 2-34. Spesialforetaket skal ikke drive annen virksomhet enn å erverve, eie og inndrive utlånsporteføljen eller fordringsmassen.</article><article class="legalP" id="kapittel-1-foreslåttparagraf-12-ledd-3">Spesialforetaket skal finansiere ervervet av utlånsporteføljen eller fordringsmassen ved opptak av obligasjonslån. Spesialforetaket kan ikke utstede obligasjoner løpende. Kredittilsynet kan i forskrift fastsette nærmere begrensninger på adgangen til å utstede obligasjoner og regler om utstedelse av flere obligasjonslån.</article><article class="legalP" id="kapittel-1-foreslåttparagraf-12-ledd-4">Spesialforetaket skal være organisert som et aksjeselskap eller et allmennaksjeselskap. Kredittilsynet kan ved enkeltvedtak tillate at spesialforetaket organiseres på annen måte.</article><article class="legalP" id="kapittel-1-foreslåttparagraf-12-ledd-5">Spesialforetaket kan ikke i sitt firma eller annet kjennetegn benytte navn eller varemerke som er egnet til forveksling med, eller viser tilknytning til, overdragerens navn eller varemerke.</article><article class="legalP" id="kapittel-1-foreslåttparagraf-12-ledd-6">Spesialforetaket kan bare inngå avtale om forvaltning av porteføljen med den overdragende finansinstitusjonen, en bank eller en tilsvarende finansinstitusjon som overdrageren.</article></article><article class="futureLegalArticle" data-name="§2-37" id="kapittel-1-foreslåttparagraf-13"><span class="futureLegalArticleHeader">§ 2-37. <span class="legalArticleTitle">Informasjon til lånekundene – frist for å nekte samtykke</span></span><article class="legalP" id="kapittel-1-foreslåttparagraf-13-ledd-1">En finansinstitusjon skal forut for overdragelse av en låneportefølje eller annen fordringsmasse etter § 2-34, informere de enkelte låntakere som omfattes av overdragelsen om hvem som erverver lånene, hvem som forvalter lånene etter overdragelsen og hvilke plikter og rettigheter henholdsvis finansinstitusjonen, spesialforetaket og forvalteren har og vil få overfor låntaker.</article><article class="legalP" id="kapittel-1-foreslåttparagraf-13-ledd-2">I varselet skal låntakeren gis en rimelig frist, som ikke kan være kortere enn tre uker, til å nekte samtykke til overdragelsen. Når finansinstitusjonens kunde ikke er forbruker, kan låntakeren på forhånd frafalle retten til å nekte samtykke. Benytter låntakeren ikke sin rett til å nekte samtykke, anses låntakeren å ha gitt samtykke til overdragelsen etter lov om finansavtaler § 45.</article></article> <article class="defaultP" margin-top="true">§ 3-3 første ledd tredje punktum skal lyde:</article><article class="legalP" id="kapittel-1-ledd-4">Finansieringsforetak må ha særskilt tillatelse av Kongen for å drive virksomhet som kredittforetak (jf. § 1-5 nr. 1).</article> <article class="defaultP" margin-top="true">Nåværende tredje punktum blir nytt fjerde punktum.</article></section><section class="section" data-name="kapII" id="kapittel-2" data-lovdata-URL="LTI/lov/2002-12-13-77/KAPITTEL_2"><h2 data-text-align="center">II</h2><article class="centeredP" data-text-align="center"><i>Ikrafttredelse og overgangsbestemmelser</i></article><article class="legalP" id="kapittel-2-ledd-1">Loven gjelder fra det tidspunkt Kongen bestemmer.</article><article class="legalP" id="kapittel-2-ledd-2">Finansieringsforetak som ved lovens ikrafttredelse driver virksomhet som kredittforetak, kan fortsette virksomheten dersom foretaket innen en frist Kongen fastsetter, har søkt om tillatelse etter lov 10. juni 1988 nr. 40 om finansieringsvirksomhet og finansinstitusjoner § 3-3 første ledd tredje punktum som endret ved loven her. Et slikt finansieringsforetak kan ikke oppta obligasjonslån sikret ved pant i en utlånsportefølje før det har fått tillatelse til å drive virksomhet som kredittforetak.</article></section></main></body></html>