<!DOCTYPE html><html lang="no"><head><title>Forskrift om slakterier og tilvirkingsanlegg for akvatiske dyr fra akvakulturanlegg og havbeite.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-08-30-941</dd><dt class="dokid">DokumentID</dt><dd class="dokid">LTI/forskrift/2002-08-30-941</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 11</dd><dt class="dateInForce">I kraft fra</dt><dd class="dateInForce">2002-08-30</dd><dt class="changesToDocuments">Endrer</dt><dd class="changesToDocuments"><ul><li>forskrift/1991-06-14-492</li><li>forskrift/1997-02-20-192</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-06-13-54/§10</li><li>lov/1997-06-13-54/§20</li><li>lov/1997-06-13-54/§21</li><li>lov/1997-06-13-54/§29</li><li>lov/1997-06-13-54/§30</li></ul></dd><dt class="dateOfPublication">Kunngjort</dt><dd class="dateOfPublication">2002-09-03</dd><dt class="journalNumber">Journalnummer</dt><dd class="journalNumber">2002-0876</dd><dt class="titleShort">Korttittel</dt><dd class="titleShort">Forskrift om slakterier m.m. for akvatiske dyr</dd><dt class="title">Tittel</dt><dd class="title">Forskrift om slakterier og tilvirkingsanlegg for akvatiske dyr fra akvakulturanlegg og havbeite.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 30. august 2002 med hjemmel i lov av 13. juni 1997 nr. 54 om tiltak mot sykdom hos fisk og andre akvatiske dyr (fiskesykdomsloven) § 10, § 20, § 21, § 29 og § 30.</dd><dt class="refid">RefID</dt><dd class="refid">forskrift/2002-08-30-941</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om slakterier og tilvirkingsanlegg for akvatiske dyr fra akvakulturanlegg og havbeite.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Krav om godkjenning</li><li>§ 5. Bortfall av godkjenning</li><li>§ 6. Særskilte vilkår for godkjenning</li><li>§ 7. Særskilte driftskrav</li><li>§ 8. Særskilte krav til slakting og tilvirking ved påvist eller mistanke om smittsom sykdom</li><li>§ 9. Egenkontroll</li><li>§ 10. Tilsyn og vedtak</li><li>§ 11. Delegering</li><li>§ 12. Dispensasjon</li><li>§ 13. Tvangsmulkt</li><li>§ 14. Straff</li><li>§ 15. Ikrafttreden og overgangsordninger</li><li>§ 16. Endringer i andre forskrifter</li></ul></li></ul></dd></dl></header><main class="documentBody" data-lovdata-URL="LTI/forskrift/2002-08-30-941" id="dokument"><h1>Forskrift om slakterier og tilvirkingsanlegg for akvatiske dyr fra akvakulturanlegg og havbeite.</h1><article class="legalArticle" data-lovdata-URL="LTI/forskrift/2002-08-30-941/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med denne forskrift er å forebygge, begrense og utrydde smittsom sykdom hos fisk og andre akvatiske dyr i forbindelse med slakting og tilvirking av slike dyr.</article></article><article class="legalArticle" data-lovdata-URL="LTI/forskrift/2002-08-30-941/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Denne forskrift gjelder virksomheter hvor det foregår slakting og/eller tilvirking av akvatiske dyr fra akvakulturanlegg og havbeite.</article><article class="legalP" id="paragraf-2-ledd-2">Forskriften gjelder ikke for<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">tilvirking hos detaljist for salg direkte til forbruker, herunder storhusholdning, kantine, serveringssted og lignende</article></article></li><li data-li-identifier="b)" data-name="b)"><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">slakting og tilvirking av sjøpattedyr.</article></article></li></ul></article></article><article class="legalArticle" data-lovdata-URL="LTI/forskrift/2002-08-30-941/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne forskrift mener en med<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>akvakulturanlegg:</i> Avgrenset område hvor det holdes akvatiske dyr til oppdrett eller kultivering;</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>akvatiske dyr:</i> Vannlevende dyr, herunder sjøpattedyr, samt kjønnsprodukter, hvile- og forplantningsstadier av vannlevende dyr;</article></article></li><li data-li-identifier="c)" data-name="c)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>animalsk avfall:</i> Hele eller deler av dyr, samt produkter som ikke er godkjent og beregnet til omsetning som næringsmidler, herunder silgods og slam;</article></article></li><li data-li-identifier="d)" data-name="d)"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>avløpsvann:</i> Væske fra slakte- og tilvirkingsprosessen – herunder vaskevann fra produksjonslokalene;</article></article></li><li data-li-identifier="e)" data-name="e)"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>ferskvannsfisk:</i> alle fiskearter som normalt kan forplante seg i ferskvann, eller som kan leve i ferskvann, herunder laks, sjøaure, sjørøye, regnbueaure samt ål;</article></article></li><li data-li-identifier="f)" data-name="f)"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1"><i>havbeite:</i> Utsetting og gjenfangst av krepsdyr, bløtdyr og pigghuder til næringsformål;</article></article></li><li data-li-identifier="g)" data-name="g)"><article class="listArticle" id="paragraf-3-ledd-1-punkt-7"><article class="legalP" id="paragraf-3-ledd-1-punkt-7-ledd-1"><i>slakteri:</i> Anlegg hvor det foregår slakting;</article></article></li><li data-li-identifier="h)" data-name="h)"><article class="listArticle" id="paragraf-3-ledd-1-punkt-8"><article class="legalP" id="paragraf-3-ledd-1-punkt-8-ledd-1"><i>slakting:</i> Avliving og eventuell blodtapping av fisk;</article></article></li><li data-li-identifier="i)" data-name="i)"><article class="listArticle" id="paragraf-3-ledd-1-punkt-9"><article class="legalP" id="paragraf-3-ledd-1-punkt-9-ledd-1"><i>smittsom sykdom:</i> De sykdommer som omfattes av forskrift av 1. januar 1995 nr. 99 om fortegnelse over sykdommer som omfattes av lov om tiltak mot sykdom hos fisk og andre akvatiske dyr;</article></article></li><li data-li-identifier="j)" data-name="j)"><article class="listArticle" id="paragraf-3-ledd-1-punkt-10"><article class="legalP" id="paragraf-3-ledd-1-punkt-10-ledd-1"><i>tilvirking:</i> Sløying, rensing, filetering, frysing, tining, koking, emballering og annen bearbeiding av slaktet fisk og andre akvatiske dyr.</article></article></li></ul></article></article><article class="legalArticle" data-lovdata-URL="LTI/forskrift/2002-08-30-941/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav om godkjenning<sup class="footnotereference" data-footnotereferencevalue="1" data-unique-footnote-counter="1">1</sup></span></h2><article class="legalP" id="paragraf-4-ledd-1">Det er forbudt å etablere, drive, utvide, flytte og endre drift ved slakteri og tilvirkingsanlegg uten godkjenning fra Statens dyrehelsetilsyn – fylkesveterinæren. Søknad om godkjenning skal inneholde bygge- og driftsplaner.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Lagring av akvatiske dyr i ventemerd, vente- og renseinstallasjoner i sjø krever tillatelse etter lov av 13. juni 1997 nr. 54 om tiltak mot sykdom hos fisk og andre akvatiske dyr (fiskesykdomsloven) § 7 og lov av 14. juni 1985 nr. 68 om oppdrett av fisk, skalldyr m.v. § 3. Det kreves også godkjenning etter kvalitetsforskrift av 14. juni 1996 nr. 667 for fisk og fiskevarer.</article></footer></article><article class="legalArticle" data-lovdata-URL="LTI/forskrift/2002-08-30-941/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Bortfall av godkjenning</span></h2><article class="legalP" id="paragraf-5-ledd-1">Godkjenning etter § 4 kan trekkes tilbake dersom<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">Det foreligger brudd på vilkår i godkjenningen,</article></article></li><li data-li-identifier="b)" data-name="b)"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">Pålegg gitt med hjemmel i denne forskrift ikke etterkommes innen fastsatt frist,</article></article></li><li data-li-identifier="c)" data-name="c)"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">Behandling av avfall og avløp ikke er i samsvar med forskriftens bestemmelser.</article></article></li></ul></article></article><article class="legalArticle" data-lovdata-URL="LTI/forskrift/2002-08-30-941/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Særskilte vilkår for godkjenning</span></h2><article class="legalP" id="paragraf-6-ledd-1">Slakteri og tilvirkingsanlegg skal<ul class="defaultList"><li data-li-identifier="a)" data-name="a)"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">lokaliseres slik at nødvendige smitteforebyggende hensyn til nærliggende oppdrettsanlegg og viltlevende bestander av akvatiske dyr blir ivaretatt.</article></article></li><li data-li-identifier="b)" data-name="b)"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">ha en uren avdeling for inntak og eventuelt lagring av akvatiske dyr før behandling, og en ren avdeling for uttak, lagring og håndtering av ferdig behandlet produkt,</article></article></li><li data-li-identifier="c)" data-name="c)"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">ha gulv, vegger, tak, maskiner, arbeidsbord og øvrig utstyr med en overflate som er vanntett, ikke absorberende og lett å vaske og desinfisere,</article></article></li><li data-li-identifier="d)" data-name="d)"><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">ha tilstrekkelig rom for omkledning og oppbevaring av arbeidstøy og fottøy, med hensiktsmessig opplegg for vask og personlig renhold,</article></article></li><li data-li-identifier="e)" data-name="e)"><article class="listArticle" id="paragraf-6-ledd-1-punkt-5"><article class="legalP" id="paragraf-6-ledd-1-punkt-5-ledd-1">være bygget slik at gjeldende krav til behandling av avløpsvann<sup class="footnotereference" data-footnotereferencevalue="1" data-unique-footnote-counter="1">1</sup> <sup class="footnotereference" data-footnotereferencevalue="3" data-unique-footnote-counter="4">3</sup> kan oppfylles,</article></article></li><li data-li-identifier="f)" data-name="f)"><article class="listArticle" id="paragraf-6-ledd-1-punkt-6"><article class="legalP" id="paragraf-6-ledd-1-punkt-6-ledd-1">ha drenering av avløpsvann til eget avløpssystem,</article></article></li><li data-li-identifier="g)" data-name="g)"><article class="listArticle" id="paragraf-6-ledd-1-punkt-7"><article class="legalP" id="paragraf-6-ledd-1-punkt-7-ledd-1">om nødvendig ha drenering av avløpsvann som omfatter losseplass og andre arealer som eksponeres for animalsk avfall,</article></article></li><li data-li-identifier="h)" data-name="h)"><article class="listArticle" id="paragraf-6-ledd-1-punkt-8"><article class="legalP" id="paragraf-6-ledd-1-punkt-8-ledd-1">være bygget slik at animalsk avfall kan samles opp og lett føres til eget lager, på en slik måte at smittespredning unngås,<sup class="footnotereference" data-footnotereferencevalue="2" data-unique-footnote-counter="3">2</sup> <sup class="footnotereference" data-footnotereferencevalue="3" data-unique-footnote-counter="4">3</sup></article></article></li><li data-li-identifier="i)" data-name="i)"><article class="listArticle" id="paragraf-6-ledd-1-punkt-9"><article class="legalP" id="paragraf-6-ledd-1-punkt-9-ledd-1">ha lager for animalsk avfall som er plassert adskilt fra produksjonslokalene med nødvendig kapasitet for mellomlagring.</article></article></li></ul></article><footer class="footnotes"><article class="footnote" data-name="1" data-unique-footnote-counter="2"><span class="footnoteLabel">1</span> Jf. forskrift av 20. februar 1997 nr. 192 om desinfeksjon av inntaksvann til, og avløpsvann fra akvakulturrelatert virksomhet.</article><article class="footnote" data-name="2" data-unique-footnote-counter="3"><span class="footnoteLabel">2</span> Jf. forskrift av 5. november 1999 nr. 1148 om transport og behandling av animalsk avfall og anlegg som behandler animalsk avfall.</article><article class="footnote" data-name="3" data-unique-footnote-counter="4"><span class="footnoteLabel">3</span> Jf. også forurensningslovens bestemmelser.</article></footer></article><article class="legalArticle" data-lovdata-URL="LTI/forskrift/2002-08-30-941/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Særskilte driftskrav</span></h2><article class="legalP" id="paragraf-7-ledd-1">Slakteri og tilvirkingsanlegg skal drives slik at det opprettholdes et skille mellom rene og urene arbeidsoperasjoner.</article><article class="legalP" id="paragraf-7-ledd-2">Produksjonslokaler og redskaper skal rengjøres daglig.</article><article class="legalP" id="paragraf-7-ledd-3">På slakterier og tilvirkingsanlegg skal det finnes og brukes særskilt arbeids- og fottøy. Arbeids- og fottøy skal rengjøres regelmessig og skal ikke brukes utenfor anlegget.</article><article class="legalP" id="paragraf-7-ledd-4">I slakterier og tilvirkingsanlegg skal det drives slik at det opprettholdes et skille mellom animalsk avfall fra akvatiske dyr og avløpsvann. Alt avløpsvann skal behandles etter forskrift av 20. februar 1997 nr. 192 om desinfeksjon av inntaksvann til, og avløpsvann fra akvakulturrelatert anlegg.</article></article><article class="legalArticle" data-lovdata-URL="LTI/forskrift/2002-08-30-941/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Særskilte krav til slakting og tilvirking ved påvist eller mistanke om smittsom sykdom</span></h2><article class="legalP" id="paragraf-8-ledd-1">Når det er påvist eller mistanke om smittsom A- eller B-sykdom, er slakting og tilvirking ikke tillatt uten særskilt tillatelse fra Statens dyrehelsetilsyn – fylkesveterinæren. Statens dyrehelsetilsyn – fylkesveterinæren kan gi pålegg om slakting og tilvirking etter spesielle forsiktighetsregler også i andre tilfeller. Statens dyrehelsetilsyn – fylkesveterinæren kan fastsette nødvendige vilkår for kontroll, slaktehygiene og behandling av animalsk avfall fra akvatiske dyr og avløpsvann.</article></article><article class="legalArticle" data-lovdata-URL="LTI/forskrift/2002-08-30-941/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Egenkontroll</span></h2><article class="legalP" id="paragraf-9-ledd-1">Enhver som driver eller deltar i virksomhet som omfattes av denne forskrift plikter å påse at bestemmelser gitt i eller i medhold av forskriften blir overholdt. Rettighetshaver plikter særskilt å påse at enhver som måtte utføre arbeid for ham, forholder seg tilsvarende.</article><article class="legalP" id="paragraf-9-ledd-2">Anlegget skal dokumentere kontroll med at anvendt metode, utstyr og driftsrutiner etter disse bestemmelser gir forskriftsmessige resultater.</article></article><article class="legalArticle" data-lovdata-URL="LTI/forskrift/2002-08-30-941/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tilsyn og vedtak</span></h2><article class="legalP" id="paragraf-10-ledd-1">Statens dyrehelsetilsyn – distriktsveterinæren fører tilsyn med bestemmelsene i denne forskrift. Statens dyrehelsetilsyn – fylkesveterinæren fatter nødvendige vedtak for gjennomføring av denne forskriften.</article></article><article class="legalArticle" data-lovdata-URL="LTI/forskrift/2002-08-30-941/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Delegering</span></h2><article class="legalP" id="paragraf-11-ledd-1">Statens dyrehelsetilsyn – fylkesveterinæren kan gi myndighet etter § 8 og § 10 til Statens dyrehelsetilsyn – distriktsveterinæren.</article></article><article class="legalArticle" data-lovdata-URL="LTI/forskrift/2002-08-30-941/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Dispensasjon</span></h2><article class="legalP" id="paragraf-12-ledd-1">Statens dyrehelsetilsyn – fylkesveterinæren kan dispensere fra bestemmelsene i denne forskrift og sette vilkår for dispensasjonen.</article></article><article class="legalArticle" data-lovdata-URL="LTI/forskrift/2002-08-30-941/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Tvangsmulkt</span></h2><article class="legalP" id="paragraf-13-ledd-1">Ved overtredelse av bestemmelser gitt i denne forskrift, kan tilsynsmyndigheten etter § 10 fastsette tvangsmulkt til staten, jf. lov av 13. juni 1997 nr. 54 om tiltak mot sykdom hos fisk og andre akvatiske dyr § 29.</article></article><article class="legalArticle" data-lovdata-URL="LTI/forskrift/2002-08-30-941/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Straff</span></h2><article class="legalP" id="paragraf-14-ledd-1">Overtredelse av denne forskrift eller bestemmelser gitt i medhold av forskriften er straffbar, jf. lov av 13. juni 1997 nr. 54 om tiltak mot sykdom hos fisk og andre akvatiske dyr § 30.</article></article><article class="legalArticle" data-lovdata-URL="LTI/forskrift/2002-08-30-941/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttreden og overgangsordninger</span></h2><article class="legalP" id="paragraf-15-ledd-1">Denne forskrift trer i kraft straks.</article><article class="legalP" id="paragraf-15-ledd-2">Etablerte slakterier og tilvirkingsanlegg er unntatt fra kravet i § 6 bokstav a.</article><article class="legalP" id="paragraf-15-ledd-3">Etablerte slakterier og tilvirkingsanlegg for andre akvatiske dyr enn ferskvannsfisk skal oppfylle kravene i denne forskriften innen 31. desember 2004.</article><article class="legalP" id="paragraf-15-ledd-4">Unntak som nevnt i annet ledd gjelder ikke hvis slakteriet eller tilvirkingsanlegg vil utvide, flytte eller endre drift.</article></article><article class="legalArticle" data-lovdata-URL="LTI/forskrift/2002-08-30-941/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Endringer i andre forskrifter</span></h2><ul class="defaultList"><li data-li-identifier="1." data-name="1."><article class="listArticle" id="paragraf-16-punkt-1"><article class="legalP" id="paragraf-16-punkt-1-ledd-1">Forskrift 14. av juni 1991 nr. 492 om smitteforebyggende tiltak ved fiskeslakterier, tilvirkingsanlegg m.v. oppheves.</article></article></li><li data-li-identifier="2." data-name="2."><article class="listArticle" id="paragraf-16-punkt-2"><article class="legalP" id="paragraf-16-punkt-2-ledd-1">I forskrift av 20. februar 1997 nr. 192 om desinfeksjon av inntaksvann til, og avløpsvann fra akvakulturrelatert virksomhet gjøres følgende endringer:</article></article></li></ul> <article class="defaultP" margin-top="true">§ 12 pkt. 4 skal lyde:<ul class="defaultList"><li data-li-identifier="4." data-name="4."><article class="listArticle" id="paragraf-16-punkt-2-punkt-1"><article class="legalP" id="paragraf-16-punkt-2-punkt-1-ledd-1">Etter at desinfeksjonsutstyret er installert på den enkelte virksomhet, skal det kontrolleres at installasjonen er i overensstemmelse med hva som er godkjent av Veterinærinstituttet og at desinfeksjonsutstyret fungerer tilfredsstillende. Når dette er tilfelle, kan det gis driftstillatelse. Driftstillatelsen skal være tidsbegrenset. Forlengelse kan gis på grunnlag av dokumenterte driftserfaringer i perioden, og teknisk status på utstyret.</article><article class="legalP" id="paragraf-16-punkt-2-punkt-1-ledd-2">Myndighet til å foreta kontroll og gi driftstillatelse er Statens dyrehelsetilsyn – fylkesveterinæren.</article></article></li></ul></article> <article class="defaultP" margin-top="true">§ 13 skal lyde:</article><article class="legalP" id="paragraf-16-ledd-1">Statens dyrehelsetilsyn – distriktsveterinæren fører tilsyn med virksomheter som har godkjent desinfeksjonsutstyr etter denne forskrift.</article></article></main></body></html>