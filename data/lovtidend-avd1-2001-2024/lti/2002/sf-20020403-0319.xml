<!DOCTYPE html><html lang="no"><head><title>Forskrift om tilretteleggingstilskudd.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-04-03-319</dd><dt class="dokid">DokumentID</dt><dd class="dokid">LTI/forskrift/2002-04-03-319</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 3</dd><dt class="dateInForce">I kraft fra</dt><dd class="dateInForce">2002-04-03 med virkning fra 2002-03-22</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-02-28-19/§8-6</li><li>lov/1997-02-28-19/§21-12</li></ul></dd><dt class="dateOfPublication">Kunngjort</dt><dd class="dateOfPublication">2002-04-09</dd><dt class="journalNumber">Journalnummer</dt><dd class="journalNumber">2002-0300</dd><dt class="titleShort">Korttittel</dt><dd class="titleShort">Forskrift om tilretteleggingstilskudd</dd><dt class="title">Tittel</dt><dd class="title">Forskrift om tilretteleggingstilskudd.</dd><dt class="miscInformation">Annet om dokumentet</dt><dd class="miscInformation">Fastsatt av Sosialdepartementet 3. april 2002 med hjemmel i lov av 28. februar 1997 nr. 19 om folketrygd (folketrygdloven) § 8-6 tredje ledd og § 21-12 sjette ledd.</dd><dt class="refid">RefID</dt><dd class="refid">forskrift/2002-04-03-319</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilretteleggingstilskudd.<ul class="tocSubUl"><li>§ 1. Formål</li><li>§ 2. Personkrets</li><li>§ 3. Når kan tilskuddet ytes</li><li>§ 4. Dokumentasjon</li><li>§ 5. Varighet</li><li>§ 6. Utbetaling</li><li>§ 7. Vedtaksmyndighet. Anke</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2002-04-03-319" id="dokument"><h1>Forskrift om tilretteleggingstilskudd.</h1><article class="legalArticle" data-lovdata-URL="LTI/forskrift/2002-04-03-319/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Tilretteleggingstilskuddet skal være et bidrag til å stimulere virksomheter i privat og offentlig sektor til å legge til rette for at arbeidstakere som på grunn av sykdom, skade eller lyte har redusert arbeidsevne, kan bevare tilhørigheten til arbeidsplassen. Tilskuddet skal kompensere for virksomhetens merutgifter/merinnsats i forbindelse med et konkret tilretteleggingstiltak. Målet er å redusere sykefravær, opprettholde arbeidsforholdet og hindre utstøting.</article></article><article class="legalArticle" data-lovdata-URL="LTI/forskrift/2002-04-03-319/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Personkrets</span></h2><article class="legalP" id="paragraf-2-ledd-1">Det kan ytes tilskudd for sykmeldte arbeidstakere som mottar sykepenger eller rehabiliteringspenger og har behov for tilrettelegging.</article><article class="legalP" id="paragraf-2-ledd-2">Dersom tiltaket ikke er avsluttet når arbeidstakeren blir friskmeldt, kan det ytes fortsatt tilskudd dersom dette anses nødvendig.</article><article class="legalP" id="paragraf-2-ledd-3">Det kan også ytes tilretteleggingstilskudd for en arbeidstaker som står i fare for å bli sykmeldt.</article></article><article class="legalArticle" data-lovdata-URL="LTI/forskrift/2002-04-03-319/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Når kan tilskuddet ytes</span></h2><article class="legalP" id="paragraf-3-ledd-1">Tilskuddet kan ytes ved igangsetting og gjennomføring av tiltak i form av utprøving, tilrettelegging, opplæring eller arbeidstrening. Tilrettelegging må være nødvendig og hensiktsmessig for å redusere arbeidstakerens sykmeldingsperiode, forebygge framtidig sykefravær, eller for at arbeidstakeren skal kunne beholde arbeidet.</article><article class="legalP" id="paragraf-3-ledd-2">Arbeidsgiver og arbeidstaker skal i fellesskap utarbeide en individuell oppfølgingsplan som blant annet skal inneholde en beskrivelse av aktuelle tilretteleggingstiltak.</article><article class="legalP" id="paragraf-3-ledd-3">Det gis ikke tilskudd etter denne forskrift til kjøp av gjenstander.</article></article><article class="legalArticle" data-lovdata-URL="LTI/forskrift/2002-04-03-319/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Dokumentasjon</span></h2><article class="legalP" id="paragraf-4-ledd-1">Det må sannsynliggjøres i søknaden at tiltaket vil medføre merutgifter/merinnsats for arbeidsgiveren minst tilsvarende tilskuddssatsen i § 6 første punktum. Oppfølgingsplan som nevnt i § 3 skal følge søknaden.</article></article><article class="legalArticle" data-lovdata-URL="LTI/forskrift/2002-04-03-319/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Varighet</span></h2><article class="legalP" id="paragraf-5-ledd-1">Det kan ytes tilskudd i en tidsbegrenset periode på opptil 12 uker.</article><article class="legalP" id="paragraf-5-ledd-2">Det kan ytes tilskudd for en lengre periode enn 12 uker dersom tilrettelegging er nødvendig og hensiktsmessig for at arbeidstakeren skal kunne beholde arbeidet. Det kan ikke gis tilskudd for mer enn 36 uker for en arbeidstaker.</article></article><article class="legalArticle" data-lovdata-URL="LTI/forskrift/2002-04-03-319/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Utbetaling</span></h2><article class="legalP" id="paragraf-6-ledd-1">Tilskuddet ytes med en dagsats på 250 kroner. Dersom arbeidsgiver kan dokumentere høyere utgifter kan det ytes tilskudd med en dagsats på opptil 500 kroner. Tilskuddet utbetales etterskuddsvis.</article></article><article class="legalArticle" data-lovdata-URL="LTI/forskrift/2002-04-03-319/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Vedtaksmyndighet. Anke</span></h2><article class="legalP" id="paragraf-7-ledd-1">Trygdekontoret eller den Rikstrygdeverket bestemmer gjør vedtak etter denne forskrift.</article><article class="legalP" id="paragraf-7-ledd-2">Vedtak etter denne forskrift kan ikke ankes inn for Trygderetten.</article></article><article class="legalArticle" data-lovdata-URL="LTI/forskrift/2002-04-03-319/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Denne forskrift trer i kraft straks og gis virkning fra 22. mars 2002.</article></article></main></body></html>