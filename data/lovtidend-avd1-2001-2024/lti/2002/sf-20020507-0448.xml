<!DOCTYPE html><html lang="no"><head><title>Forskrift om systemansvaret i kraftsystemet.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-05-07-448</dd><dt class="dokid">DokumentID</dt><dd class="dokid">LTI/forskrift/2002-05-07-448</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 5</dd><dt class="dateInForce">I kraft fra</dt><dd class="dateInForce">2002-05-17</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1990-12-07-959/§7-1</li><li>lov/1990-06-29-50/§7-6</li></ul></dd><dt class="dateOfPublication">Kunngjort</dt><dd class="dateOfPublication">2002-05-15</dd><dt class="journalNumber">Journalnummer</dt><dd class="journalNumber">2002-0397</dd><dt class="titleShort">Korttittel</dt><dd class="titleShort">Forskrift om systemansvaret i kraftsystemet</dd><dt class="title">Tittel</dt><dd class="title">Forskrift om systemansvaret i kraftsystemet.</dd><dt class="miscInformation">Annet om dokumentet</dt><dd class="miscInformation">Fastsatt av Norges vassdrags- og energidirektorat 7. mai 2002 med hjemmel i forskrift av 7. desember 1990 nr. 959 om produksjon, omforming, overføring, omsetning, fordeling og bruk av energi m.m. (energilovforskriften) § 7-1, og lov av 29. juni 1990 nr. 50 om produksjon, omforming, overføring, omsetning, fordeling og bruk av energi m.m. (energiloven) § 7-6. Jf. EØS-avtalen vedlegg IV nr. 14 (direktiv 96/92/EF).</dd><dt class="refid">RefID</dt><dd class="refid">forskrift/2002-05-07-448</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om systemansvaret i kraftsystemet.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Prinsipper for utøvelsen av systemansvaret</li><li>§ 5. Flaskehalser og elspotområder</li><li>§ 6. Handelsgrenser</li><li>§ 7. Overføringsgrenser</li><li>§ 8. Anmelding, planlegging av produksjon og effektregulering</li><li>§ 9. Regulerstyrke og effektreserve</li><li>§ 10. Frekvensregulering</li><li>§ 11. Regulerkraftmarkedet</li><li>§ 12. Anstrengte driftssituasjoner og driftsforstyrrelser</li><li>§ 13. Tvangsmessig utkobling av forbruk</li><li>§ 14. Planlegging og idriftsettelse av tekniske anlegg i kraftsystemet</li><li>§ 15. Spenningsregulering og utveksling av reaktiv effekt</li><li>§ 16. Koblingsbilde</li><li>§ 17. Samordning av driftsstanser</li><li>§ 18. Målinger og meldinger</li><li>§ 19. Jordstrømkompensering</li><li>§ 20. Vern og reléplanlegging</li><li>§ 21. Systemvern</li><li>§ 22. Feilanalyse og statistikk</li><li>§ 23. Opplysningsplikt</li><li>§ 24. Systemansvarliges informasjonsplikt</li><li>§ 25. Tilsyn og kontroll</li><li>§ 26. Pålegg og tvangsmulkt</li><li>§ 27. Betaling</li><li>§ 28. Forholdet til forvaltningsloven og offentlighetsloven</li><li>§ 29. Dispensasjon</li><li>§ 30. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/2002-05-07-448" id="dokument"><h1>Forskrift om systemansvaret i kraftsystemet.</h1><article class="legalArticle" data-lovdata-URL="LTI/forskrift/2002-05-07-448/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Denne forskriften skal legge til rette for et effektivt kraftmarked og en tilfredsstillende leveringskvalitet i kraftsystemet. Forskriften skal sikre at systemansvaret utøves på en samfunnsmessig rasjonell måte, herunder skal det tas hensyn til allmenne og private interesser som blir berørt.</article></article><article class="legalArticle" data-lovdata-URL="LTI/forskrift/2002-05-07-448/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Denne forskriften kommer til anvendelse på systemansvarlig og enhver som helt eller delvis eier eller driver nett, produksjon eller organisert markedsplass, samt omsettere og sluttbrukere.</article></article><article class="legalArticle" data-lovdata-URL="LTI/forskrift/2002-05-07-448/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne forskrift menes med:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>Driftsforstyrrelse:</i> utløsning, påtvunget eller utilsiktet utkobling eller mislykket innkobling som følge av feil i kraftsystemet.</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>Elspotmarkedet:</i> marked hvor kontrakter for kjøp og salg av elektrisk energi handles på timebasis for fysisk levering neste døgn.</article></article></li><li data-li-identifier="c)" data-name="c)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>Elspotområde:</i> geografisk avgrenset område for allokering av anmelding i elspotmarkedet.</article></article></li><li data-li-identifier="d)" data-name="d)"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>Flaskehals:</i> situasjon som oppstår når utvekslingsbehovet i nettet overstiger overføringsgrensen.</article></article></li><li data-li-identifier="e)" data-name="e)"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>Overføringsgrense:</i> maksimalt tillatt overført aktiv effekt i overføringssnitt eller på en enkelt overføringslinje.</article></article></li><li data-li-identifier="f)" data-name="f)"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1"><i>Momentan balanse:</i> likevekt mellom samlet forbruk og samlet produksjon av kraft, hensyntatt kraftutveksling med tilknyttede kraftsystemer.</article></article></li></ul></article></article><article class="legalArticle" data-lovdata-URL="LTI/forskrift/2002-05-07-448/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Prinsipper for utøvelsen av systemansvaret</span></h2><article class="legalP" id="paragraf-4-ledd-1">Systemansvarlig skal:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">sikre momentan balanse med en tilfredsstillende leveringskvalitet i kraftsystemet til enhver tid,</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">opptre nøytralt og ikke-diskriminerende i forhold til alle som omfattes av denne forskrift,</article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">utvikle markedsløsninger som bidrar til å sikre en effektiv utvikling og utnyttelse av kraftsystemet,</article></article></li><li data-li-identifier="d)" data-name="d)"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">i størst mulig utstrekning gjøre bruk av virkemidler som er basert på markedsmessige prinsipper,</article></article></li><li data-li-identifier="e)" data-name="e)"><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">samordne og følge opp konsesjonærer og sluttbrukere sine disposisjoner med sikte på å oppnå tilfredsstillende leveringskvalitet og en effektiv utnyttelse av kraftsystemet, og</article></article></li><li data-li-identifier="f)" data-name="f)"><article class="listArticle" id="paragraf-4-ledd-1-punkt-6"><article class="legalP" id="paragraf-4-ledd-1-punkt-6-ledd-1">utarbeide og distribuere informasjon om forhold i kraftsystemet som er av betydning for kraftmarkedet, samt om forhold som er av betydning for den generelle leveringskvaliteten.</article></article></li></ul></article></article><article class="legalArticle" data-lovdata-URL="LTI/forskrift/2002-05-07-448/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Flaskehalser og elspotområder</span></h2><article class="legalP" id="paragraf-5-ledd-1">Systemansvarlig skal fastsette elspotområder for å håndtere store og langvarige flaskehalser i regional- og sentralnettet.</article><article class="legalP" id="paragraf-5-ledd-2">Systemansvarlig skal normalt fastsette separate elspotområder ved forventet energiknapphet i et avgrenset geografisk område.</article><article class="legalP" id="paragraf-5-ledd-3">Øvrige flaskehalser i regional- og sentralnettet skal normalt håndteres ved bruk av regulerkraftmarkedet. Merkostnaden ved å fravike normal rekkefølge for effektuering av regulerkraft skal dekkes av systemansvarlig.</article><article class="legalP" id="paragraf-5-ledd-4">Systemansvarlig skal informere om fastsatte elspotområder i rimelig tid før de tas i bruk.</article></article><article class="legalArticle" data-lovdata-URL="LTI/forskrift/2002-05-07-448/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Handelsgrenser</span></h2><article class="legalP" id="paragraf-6-ledd-1">Systemansvarlig skal fastsette maksimalt tillatt handel av energi mellom elspotområder på timebasis (handelsgrenser).</article><article class="legalP" id="paragraf-6-ledd-2">Systemansvarlig skal informere om fastsatte handelsgrenser i rimelig tid før de tas i bruk.</article></article><article class="legalArticle" data-lovdata-URL="LTI/forskrift/2002-05-07-448/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Overføringsgrenser</span></h2><article class="legalP" id="paragraf-7-ledd-1">Konsesjonær i regional- og sentralnettet skal utarbeide oversikt over anleggsdelenes maksimale overføringsgrenser. Oversikten skal forelegges systemansvarlig for vedtak.</article><article class="legalP" id="paragraf-7-ledd-2">Systemansvarlig kan fastsette driftsmessige overføringsgrenser i regional- og sentralnettet. Overføringsgrensen skal ikke overskride anleggsdelenes maksimale overføringsgrense uten etter avtale med konsesjonæren.</article><article class="legalP" id="paragraf-7-ledd-3">Systemansvarlig har ansvar for at overføringsgrenser fastsatt i medhold av andre ledd blir overholdt.</article></article><article class="legalArticle" data-lovdata-URL="LTI/forskrift/2002-05-07-448/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Anmelding, planlegging av produksjon og effektregulering</span></h2><article class="legalP" id="paragraf-8-ledd-1">Konsesjonær skal ved anmelding i de enkelte elspotområder for hver enkelt time sørge for planlagt balanse mellom sine forpliktelser og rettigheter, inklusive egen produksjon.</article><article class="legalP" id="paragraf-8-ledd-2">Systemansvarlig skal innhente informasjon fra den avregningsansvarlige for å avdekke systematiske overtredelser av bestemmelsene i første ledd og rapportere eventuelle avvik til Norges vassdrags- og energidirektorat.</article><article class="legalP" id="paragraf-8-ledd-3">Konsesjonær skal for hvert elspotområde, daglig innen kl. 19.00 om ikke annet fastsettes av systemansvarlig, rapportere til systemansvarlig egen produksjonsplan med tilhørende regulerstyrke og roterende reserve (for stasjon-/stasjonsgruppe) på timebasis for neste døgn.</article><article class="legalP" id="paragraf-8-ledd-4">Produksjonsplanen skal utarbeides i samsvar med konsesjonærens forpliktelser og rettigheter.</article><article class="legalP" id="paragraf-8-ledd-5">Systemansvarlig kan kreve at produksjonsplanen endres i mindre sprang og angis med kvartersverdier dersom ønsket produksjonsendring er over en grense fastsatt av systemansvarlig.</article><article class="legalP" id="paragraf-8-ledd-6">Konsesjonær plikter å følge innmeldt produksjonsplan.</article><article class="legalP" id="paragraf-8-ledd-7">Konsesjonær kan endre produksjonsplanen etter vedtak av systemansvarlig.</article><article class="legalP" id="paragraf-8-ledd-8">Systemansvarlig kan fremskynde eller utsette planlagt produksjonsendring med inntil femten minutter. Systemansvarlig skal betale for de tap dette påfører produsenten.</article><article class="legalP" id="paragraf-8-ledd-9">Systemansvarlig kan pålegge konsesjonæren å tilpasse sine produksjonsplaner til eventuelle begrensninger som har oppstått i overføringsnettet på grunn av revisjoner eller driftsforstyrrelser. Systemansvarlig fastsetter hvordan ledig kapasitet skal fordeles mellom flere konsesjonærer.</article><article class="legalP" id="paragraf-8-ledd-10">Systemansvarlig kan fastsette grenser for planlagt effektregulering over likestrømforbindelser og hos store enkeltforbrukere.</article></article><article class="legalArticle" data-lovdata-URL="LTI/forskrift/2002-05-07-448/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Regulerstyrke og effektreserve</span></h2><article class="legalP" id="paragraf-9-ledd-1">Systemansvarlig kan pålegge konsesjonær å bidra med regulerstyrke og tilhørende roterende reserve innenfor produksjonsenhetenes tekniske begrensninger. Systemansvarlig skal betale konsesjonær for dette. Betalingen skal avspeile de kostnader konsesjonær har hatt ved pålegget, samt gi en rimelig fortjeneste.</article><article class="legalP" id="paragraf-9-ledd-2">Systemansvarlig skal til enhver tid disponere tilstrekkelige effektreserver.</article></article><article class="legalArticle" data-lovdata-URL="LTI/forskrift/2002-05-07-448/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Frekvensregulering</span></h2><article class="legalP" id="paragraf-10-ledd-1">Systemansvarlig skal sørge for at frekvens- og tidsavvik normalt holdes innenfor bestemmelser i nordisk systemdriftsavtale.</article></article><article class="legalArticle" data-lovdata-URL="LTI/forskrift/2002-05-07-448/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Regulerkraftmarkedet</span></h2><article class="legalP" id="paragraf-11-ledd-1">Systemansvarlig skal drive og utvikle et regulerkraftmarked for i driftstimen å håndtere avvik fra planlagt produksjon og forventet forbruk, samt andre uønskede forhold i kraftsystemet.</article><article class="legalP" id="paragraf-11-ledd-2">Når det er åpenbart at markedet ikke gir en samfunnsøkonomisk effektiv prissetting, innenfor et avgrenset geografisk område, kan systemansvarlig suspendere bud i regulerkraftmarkedet og benytte anmeldt volum til gjeldende elspotpris for området. I så fall skal budgiver informeres om dette.</article></article><article class="legalArticle" data-lovdata-URL="LTI/forskrift/2002-05-07-448/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Anstrengte driftssituasjoner og driftsforstyrrelser</span></h2><article class="legalP" id="paragraf-12-ledd-1">Konsesjonær skal utarbeide plan for effektiv gjenoppretting av normal drift av egne anlegg, ved driftsforstyrrelser i regional- og sentralnettet og produksjonsenheter tilknyttet dette. Planen skal forelegges systemansvarlig for vedtak.</article><article class="legalP" id="paragraf-12-ledd-2">Systemansvarlig skal samordne inngrep ved driftsforstyrrelser som berører flere konsesjonærer.</article><article class="legalP" id="paragraf-12-ledd-3">Systemansvarlig skal fastsette hvem som skal utøve frekvensreguleringen i et område som midlertidig er uten fysisk tilknytning til tilgrensende overføringsnett.</article><article class="legalP" id="paragraf-12-ledd-4">Systemansvarlig kan i vanskelige driftssituasjoner rekvirere effekttilgang ved å kreve at all tilgjengelig regulerytelse innenfor produksjon og forbruk anmeldes i regulerkraftmarkedet, etter at prisen i elspotmarkedet er satt.</article><article class="legalP" id="paragraf-12-ledd-5">Systemansvarlig kan ved driftsforstyrrelser kreve å få benytte all tilgjengelig regulerbar effekt i produksjonsapparatet til å gjenopprette normal drift. Ikke anmeldt produksjon prissettes til elspotområdets regulerkraftpris, dersom ikke annet er avtalt.</article></article><article class="legalArticle" data-lovdata-URL="LTI/forskrift/2002-05-07-448/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Tvangsmessig utkobling av forbruk</span></h2><article class="legalP" id="paragraf-13-ledd-1">Konsesjonær skal utarbeide planer for å håndtere tvangsmessig utkobling av forbruk. Planene skal forelegges systemansvarlig for vedtak.</article><article class="legalP" id="paragraf-13-ledd-2">Systemansvarlig kan i helt spesielle driftssituasjoner pålegge konsesjonær å foreta kortvarig tvangsmessig utkobling av forbruk. Pålegget skal omfatte utkoblingens størrelse og forventet varighet, og kan i tillegg angi hvilke kundegrupper som skal kobles ut.</article><article class="legalP" id="paragraf-13-ledd-3">Innkobling av forbruk kan ikke skje uten etter vedtak fra systemansvarlig.</article><article class="legalP" id="paragraf-13-ledd-4">Systemansvarlig regnes som ansvarlig konsesjonær etter § 9-3 i forskrift av 11. mars 1999 nr. 302 om økonomisk og teknisk rapportering, inntektsramme for nettvirksomheten og tariffer, ved tvangsmessig utkobling etter denne paragraf.</article></article><article class="legalArticle" data-lovdata-URL="LTI/forskrift/2002-05-07-448/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Planlegging og idriftsettelse av tekniske anlegg i kraftsystemet</span></h2><article class="legalP" id="paragraf-14-ledd-1">Konsesjonær skal informere systemansvarlig om planer for nye anlegg eller endring av egne anlegg som kan påvirke driften og utnyttelsen av regional- og sentralnettet, når andre konsesjonærer blir berørt av dette. Nye anlegg eller endringer kan ikke idriftsettes uten etter vedtak av systemansvarlig.</article></article><article class="legalArticle" data-lovdata-URL="LTI/forskrift/2002-05-07-448/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Spenningsregulering og utveksling av reaktiv effekt</span></h2><article class="legalP" id="paragraf-15-ledd-1">Systemansvarlig kan fastsette spenningsgrenser og grenser for utveksling av reaktiv effekt i regional- og sentralnettet.</article><article class="legalP" id="paragraf-15-ledd-2">Produksjonsenheter tilknyttet regional- og sentralnettet skal bidra med produksjon av reaktiv effekt innenfor enhetenes tekniske begrensninger. Systemansvarlig skal betale for kostnadene ved pålagt produksjon av reaktiv effekt ut over de grenser som er avtalt mellom systemansvarlig og produsenter.</article><article class="legalP" id="paragraf-15-ledd-3">Konsesjonær skal overholde grenser fastlagt etter første ledd. Konsesjonær skal varsle systemansvarlig om driftssituasjoner hvor fastlagt grense ikke kan overholdes. Systemansvarlig samordner i slike situasjoner nødvendige tiltak. Systemansvarlig kan kreve at kostnadene ved tiltakene betales av ansvarlig konsesjonær etter dette ledd.</article></article><article class="legalArticle" data-lovdata-URL="LTI/forskrift/2002-05-07-448/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Koblingsbilde</span></h2><article class="legalP" id="paragraf-16-ledd-1">Systemansvarlig kan fastsette de til enhver tid driftsbetingede bryterstillinger i regional- og sentralnettet (koblingsbilde).</article><article class="legalP" id="paragraf-16-ledd-2">Planlagte koblinger som kan påvirke driften av regional- og sentralnettet skal meldes til systemansvarlig når andre konsesjonærer blir berørt av koblingen. Systemansvarlig vedtar om kobling kan foretas.</article></article><article class="legalArticle" data-lovdata-URL="LTI/forskrift/2002-05-07-448/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Samordning av driftsstanser</span></h2><article class="legalP" id="paragraf-17-ledd-1">Konsesjonær utarbeider planer for effektiv gjennomføring av driftsstanser i egne anlegg i regional- og sentralnettet, og produksjonsenheter tilknyttet dette. Planene for driftsstanser som kan påvirke andre konsesjonærer, skal forelegges systemansvarlig for vedtak senest to uker før planlagt driftsstans.</article><article class="legalP" id="paragraf-17-ledd-2">Systemansvarlig skal samordne konsesjonærenes planlagte driftsstanser i regional- og sentralnettet, og produksjonsenheter tilknyttet dette. Ingen kan iverksette driftsstans uten etter vedtak av systemansvarlig.</article><article class="legalP" id="paragraf-17-ledd-3">Systemansvarlig kan av eget initiativ eller etter forespørsel fra konsesjonær omprioritere allerede fastlagte driftsstanser. Merkostnader ved slike omprioriteringer skal betales av den som har initiert omprioriteringen.</article></article><article class="legalArticle" data-lovdata-URL="LTI/forskrift/2002-05-07-448/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Målinger og meldinger</span></h2><article class="legalP" id="paragraf-18-ledd-1">Systemansvarlig kan pålegge konsesjonær å overføre til systemansvarlige de målinger og meldinger som er nødvendig for en effektiv drift og utnyttelse av kraftsystemet.</article></article><article class="legalArticle" data-lovdata-URL="LTI/forskrift/2002-05-07-448/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Jordstrømkompensering</span></h2><article class="legalP" id="paragraf-19-ledd-1">Systemansvarlig kan fastsette hvilken løsning for jordstrømkompensering som skal benyttes i regional- og sentralnettet.</article></article><article class="legalArticle" data-lovdata-URL="LTI/forskrift/2002-05-07-448/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Vern og reléplanlegging</span></h2><article class="legalP" id="paragraf-20-ledd-1">Systemansvarlig kan fastsette type, plassering og innstilling av vern og gjeninnkoblingsutstyr i regional- og sentralnettet, og produksjonsenheter tilknyttet dette (reléplaner).</article><article class="legalP" id="paragraf-20-ledd-2">Konsesjonær er ansvarlig for tilfredsstillende vern i egne anlegg, herunder iverksetting av reléplaner.</article></article><article class="legalArticle" data-lovdata-URL="LTI/forskrift/2002-05-07-448/§21" data-name="§21" id="paragraf-21"><h2 class="legalArticleHeader"><span class="legalArticleValue">§ 21</span>. <span class="legalArticleTitle">Systemvern</span></h2><article class="legalP" id="paragraf-21-ledd-1">Systemansvarlig kan kreve installasjon og drift av utstyr for automatiske inngrep i kraftsystemet for å unngå sammenbrudd eller for å øke overføringsgrenser i regional- og sentralnettet (systemvern). Systemansvarlig skal betale for kostnadene ved slike pålegg.</article><article class="legalP" id="paragraf-21-ledd-2">Konsesjonær kan ikke idriftsette systemvern uten etter vedtak av systemansvarlig.</article></article><article class="legalArticle" data-lovdata-URL="LTI/forskrift/2002-05-07-448/§22" data-name="§22" id="paragraf-22"><h2 class="legalArticleHeader"><span class="legalArticleValue">§ 22</span>. <span class="legalArticleTitle">Feilanalyse og statistikk</span></h2><article class="legalP" id="paragraf-22-ledd-1">Konsesjonær skal rapportere til systemansvarlig alle driftsforstyrrelser i regional- og sentralnettet, og i produksjonsenheter tilknyttet dette. Innrapportering skal omfatte alle forhold som er av betydning for en fullverdig analyse av hendelsene.</article><article class="legalP" id="paragraf-22-ledd-2">Systemansvarlig skal gjennomføre feilanalyse ved driftsforstyrrelser i regional- og sentralnettet, og i produksjonsenheter tilknyttet dette. Der kun en konsesjonær er involvert gjennomføres feilanalysen av denne konsesjonæren.</article><article class="legalP" id="paragraf-22-ledd-3">Systemansvarlig skal distribuere analyseresultater, og utarbeide og regelmessig distribuere statistikk over driftsforstyrrelser etter annet ledd.</article><article class="legalP" id="paragraf-22-ledd-4">Konsesjonær skal gjennomføre feilanalyse ved driftsforstyrrelser i eget distribusjonsnett.</article></article><article class="legalArticle" data-lovdata-URL="LTI/forskrift/2002-05-07-448/§23" data-name="§23" id="paragraf-23"><h2 class="legalArticleHeader"><span class="legalArticleValue">§ 23</span>. <span class="legalArticleTitle">Opplysningsplikt</span></h2><article class="legalP" id="paragraf-23-ledd-1">De som omfattes av denne forskrift skal gi systemansvarlig de opplysninger som er nødvendige for å utføre systemansvarliges oppgaver, herunder av eget tiltak orientere om forhold i egne anlegg som er av betydning for sikker drift, effektiv utnyttelse og utvikling av kraftsystemet.</article></article><article class="legalArticle" data-lovdata-URL="LTI/forskrift/2002-05-07-448/§24" data-name="§24" id="paragraf-24"><h2 class="legalArticleHeader"><span class="legalArticleValue">§ 24</span>. <span class="legalArticleTitle">Systemansvarliges informasjonsplikt</span></h2><article class="legalP" id="paragraf-24-ledd-1">Systemansvarlig skal informere om forhold som er av betydning for utviklingen av et effektivt kraftmarked.</article><article class="legalP" id="paragraf-24-ledd-2">Systemansvarlig skal informere konsesjonærene om forhold som er nødvendig for sikker drift, effektiv utnyttelse og utvikling av deres anlegg, samt om forhold som er av betydning for leveringskvaliteten i området.</article><article class="legalP" id="paragraf-24-ledd-3">Systemansvarlig skal informere Norges vassdrags- og energidirektorat om utviklingen av kraftsystemet og effekt- og energibalansen.</article><article class="legalP" id="paragraf-24-ledd-4">Systemansvarlig skal holde Norges vassdrags- og energidirektorat orientert om status etter § 12 og § 13.</article></article><article class="legalArticle" data-lovdata-URL="LTI/forskrift/2002-05-07-448/§25" data-name="§25" id="paragraf-25"><h2 class="legalArticleHeader"><span class="legalArticleValue">§ 25</span>. <span class="legalArticleTitle">Tilsyn og kontroll</span></h2><article class="legalP" id="paragraf-25-ledd-1">Norges vassdrags- og energidirektorat fører tilsyn med at bestemmelsene gitt i denne forskrift blir overholdt.</article><article class="legalP" id="paragraf-25-ledd-2">De som omfattes av denne forskrift, skal medvirke til gjennomføring av tilsyn etter første ledd. Dette omfatter blant annet å fremskaffe opplysninger og dokumentasjon som er nødvendig for å gjennomføre tilsyn.</article></article><article class="legalArticle" data-lovdata-URL="LTI/forskrift/2002-05-07-448/§26" data-name="§26" id="paragraf-26"><h2 class="legalArticleHeader"><span class="legalArticleValue">§ 26</span>. <span class="legalArticleTitle">Pålegg og tvangsmulkt</span></h2><article class="legalP" id="paragraf-26-ledd-1">De som omfattes av vedtak fattet av systemansvarlig under systemansvaret, plikter å rette seg etter disse.</article><article class="legalP" id="paragraf-26-ledd-2">Norges vassdrags- og energidirektorat kan gi de pålegg som er nødvendige for gjennomføring av denne forskrift.</article><article class="legalP" id="paragraf-26-ledd-3">For overtredelse av pålegg gitt i medhold av annet ledd kan Norges vassdrags- og energidirektorat fastsette tvangsmulkt.</article></article><article class="legalArticle" data-lovdata-URL="LTI/forskrift/2002-05-07-448/§27" data-name="§27" id="paragraf-27"><h2 class="legalArticleHeader"><span class="legalArticleValue">§ 27</span>. <span class="legalArticleTitle">Betaling</span></h2><article class="legalP" id="paragraf-27-ledd-1">Betaling etter § 8 åttende ledd, § 9 første ledd, § 15 annet og siste ledd, § 17 siste ledd og § 21 første ledd skal fastsettes ved avtale mellom systemansvarlig og berørte konsesjonærer. Dersom det ikke oppnås enighet, fatter systemansvarlig vedtak om betalingens størrelse.</article></article><article class="legalArticle" data-lovdata-URL="LTI/forskrift/2002-05-07-448/§28" data-name="§28" id="paragraf-28"><h2 class="legalArticleHeader"><span class="legalArticleValue">§ 28</span>. <span class="legalArticleTitle">Forholdet til forvaltningsloven og offentlighetsloven</span></h2><article class="legalP" id="paragraf-28-ledd-1">Lov av 10. februar 1967 om behandlingsmåten i forvaltningssaker (forvaltningsloven) og lov av 19. juni 1970 nr. 69 om offentlighet i forvaltningen (offentlighetsloven) gjelder i saker hvor systemansvarlig treffer enkeltvedtak.</article><article class="legalP" id="paragraf-28-ledd-2">Systemansvarliges vedtak etter denne forskrift kan påklages til Norges vassdrags- og energidirektorat. Vedtak i klagesak kan ikke påklages.</article><article class="legalP" id="paragraf-28-ledd-3">Avgjørelser fattet i medhold av § 5, § 6, § 7 annet ledd, § 8, § 9, § 11, § 12 annet til femte ledd, § 13 annet og tredje ledd, § 15, § 16, § 17 annet og tredje ledd, samt øvrige avgjørelser som fattes av den systemansvarlige under utøvelsen av systemansvaret, er unntatt forvaltningsloven kap. IV – VI og VIII.</article></article><article class="legalArticle" data-lovdata-URL="LTI/forskrift/2002-05-07-448/§29" data-name="§29" id="paragraf-29"><h2 class="legalArticleHeader"><span class="legalArticleValue">§ 29</span>. <span class="legalArticleTitle">Dispensasjon</span></h2><article class="legalP" id="paragraf-29-ledd-1">Norges vassdrags- og energidirektorat kan i særlige tilfeller dispensere fra denne forskrift.</article></article><article class="legalArticle" data-lovdata-URL="LTI/forskrift/2002-05-07-448/§30" data-name="§30" id="paragraf-30"><h2 class="legalArticleHeader"><span class="legalArticleValue">§ 30</span>. <span class="legalArticleTitle">Ikrafttreden</span></h2><article class="legalP" id="paragraf-30-ledd-1">Denne forskriften trer i kraft 17. mai 2002.</article></article></main></body></html>