<!DOCTYPE html><html lang="no"><head><title>Forskrift om verdipapirfonds handel med derivater.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-07-08-800</dd><dt class="dokid">DokumentID</dt><dd class="dokid">LTI/forskrift/2002-07-08-800</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 9</dd><dt class="dateInForce">I kraft fra</dt><dd class="dateInForce">2002-07-08</dd><dt class="changesToDocuments">Endrer</dt><dd class="changesToDocuments"><ul><li>forskrift/1993-08-17-808</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-06-12-52/§4-5</li></ul></dd><dt class="dateOfPublication">Kunngjort</dt><dd class="dateOfPublication">2002-07-23</dd><dt class="journalNumber">Journalnummer</dt><dd class="journalNumber">2002-0776</dd><dt class="titleShort">Korttittel</dt><dd class="titleShort">Forskrift om verdipapirfonds handel med derivater</dd><dt class="title">Tittel</dt><dd class="title">Forskrift om verdipapirfonds handel med derivater.</dd><dt class="miscInformation">Annet om dokumentet</dt><dd class="miscInformation">Fastsatt av Finansdepartementet 8. juli 2002 med hjemmel i lov av 12. juni 1981 nr. 52 om verdipapirfond § 4-5 første ledd nr. 6 og annet ledd. Jf. EØS-avtalen art. 36 og 40 og vedlegg IX pkt. 30 (direktiv 85/611/EØF med senere endringer).</dd><dt class="refid">RefID</dt><dd class="refid">forskrift/2002-07-08-800</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om verdipapirfonds handel med derivater.<ul class="tocSubUl"><li>§ 1. Plassering i derivater</li><li>§ 2. Generelle begrensninger</li><li>§ 3. Særregler for enkelte derivater</li><li>§ 4. Forholdet til verdipapirfondloven § 4-6 annet ledd, § 4-8 og § 4-9</li><li>§ 5. Krav til interne systemer og rutiner</li><li>§ 6. Informasjon</li><li>§ 7. Overgangsregler og ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2002-07-08-800" id="dokument"><h1>Forskrift om verdipapirfonds handel med derivater.</h1><article class="legalArticle" data-lovdata-URL="LTI/forskrift/2002-07-08-800/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Plassering i derivater</span></h2><article class="legalP" id="paragraf-1-ledd-1">Kapitalinnskudd i verdipapirfond som nevnt i lov av 12. juni 1981 nr. 52 om verdipapirfond kan bare plasseres i derivater i samsvar med bestemmelsene i denne forskrift, med mindre annet følger av lov.</article><article class="legalP" id="paragraf-1-ledd-2">Med derivater menes i denne forskrift finansielle instrumenter som nevnt i lov av 19. juni 1997 nr. 79 om verdipapirhandel § 1-2 annet ledd nr. 4 – 7.</article><article class="legalP" id="paragraf-1-ledd-3">Kredittilsynet kan gi tillatelse til at fond kan investere i derivater som nevnt i lov av 19. juni 1997 nr. 79 om verdipapirhandel § 1-2 annet ledd nr. 8 dersom fondet ikke skal markedsføres innen EØS etter reglene i direktiv 85/611/EØF. Kredittilsynet kan i slik tillatelse gi regler som utfyller, supplerer eller avviker fra regler gitt i denne forskrift.</article></article><article class="legalArticle" data-lovdata-URL="LTI/forskrift/2002-07-08-800/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Generelle begrensninger</span></h2><article class="legalP" id="paragraf-2-ledd-1">Et verdipapirfonds totale eksponering knyttet til derivater skal ikke på noe tidspunkt overstige verdien av fondets forvaltningskapital. Ved beregning av den totale eksponeringen skal det tas utgangspunkt i de underliggende instrumentenes nåværende verdi, motpartsrisikoen, fremtidige markedssvingninger, og tiden som er tilgjengelig for å stenge posisjonene. Kredittilsynet kan gi nærmere regler om beregning av verdipapirfonds totale eksponering knyttet til derivater.</article><article class="legalP" id="paragraf-2-ledd-2">Derivatkontakter må inngås mot en av følgende institusjoner:<ul class="defaultList"><li data-li-identifier="1." data-name="1."><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">oppgjørssentral med tillatelse etter lov av 19. juni 1997 nr. 79 om verdipapirhandel § 6-1 eller en tilsvarende institusjon fra annen EØS-stat, eller</article></article></li><li data-li-identifier="2." data-name="2."><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">bank, forsikringsselskap eller verdipapirforetak med tillatelse fra en EØS-stat og som er gjenstand for rating av et anerkjent ratingselskap.</article></article></li></ul></article><article class="legalP" id="paragraf-2-ledd-3">Et forvaltningsselskap for verdipapirfond kan ikke på vegne av fondet benytte derivater som ledd i en strategi for å oppnå kontroll med utsteder av det underliggende til derivatet.</article></article><article class="legalArticle" data-lovdata-URL="LTI/forskrift/2002-07-08-800/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Særregler for enkelte derivater</span></h2><article class="legalP" id="paragraf-3-ledd-1">Handel med derivater basert på omsettelige verdipapirer er ikke tillatt med mindre verdipapirene oppfyller de vilkår som følger av verdipapirfondloven § 4-6 første ledd nr. 1 – 4.</article><article class="legalP" id="paragraf-3-ledd-2">Valutatermin- og valutaopsjonskontrakter kan bare benyttes til sikring av valutaeksponering i fondets øvrige eksponeringer, jf. verdipapirfondloven § 4-5 første ledd nr. 5.</article><article class="legalP" id="paragraf-3-ledd-3">Kapitalinnskudd i verdipapirfond kan plasseres i unoterte derivater dersom derivatene daglig verdiberegnes på en pålitelig og verifiserbar måte. Videre skal slike derivater på ethvert tidspunkt kunne selges, innløses eller stenges til en rimelig pris på forvaltningsselskapets initiativ. For øvrig gjelder verdipapirfondloven § 4-6 annet ledd ved investeringer i slike derivater.</article><article class="legalP" id="paragraf-3-ledd-4">Kredittilsynet kan ved enkeltvedtak gjøre unntak fra første ledd og tredje ledd tredje punktum dersom fondet ikke skal markedsføres innen EØS etter reglene i direktiv 85/611/EØF.</article></article><article class="legalArticle" data-lovdata-URL="LTI/forskrift/2002-07-08-800/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Forholdet til verdipapirfondloven § 4-6 annet ledd, § 4-8 og § 4-9</span></h2><article class="legalP" id="paragraf-4-ledd-1">Derivater skal i forhold til plasseringsgrensene i verdipapirfondloven § 4-6 annet ledd, § 4-8 og § 4-9 medregnes på følgende måte:<ul class="defaultList"><li data-li-identifier="1." data-name="1."><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">Kjøp på termin skal likestilles med kjøp av underliggende finansielle instrument.</article></article></li><li data-li-identifier="2." data-name="2."><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">Rett til kjøp på basis av en kjøpsopsjon skal likestilles med kjøp av underliggende finansielle instrument.</article></article></li><li data-li-identifier="3." data-name="3."><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">Utstedelse av salgsopsjon skal likestilles med kjøp av underliggende finansielle instrument.</article></article></li><li data-li-identifier="4." data-name="4."><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">Salg på termin skal likestilles med salg av underliggende finansielle instrument.</article></article></li><li data-li-identifier="5." data-name="5."><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">Rett til salg på basis av en salgsopsjon skal likestilles med salg av underliggende finansielle instrument dersom markedskursen på underliggende finansielle instrument er lavere enn innløsningsprisen.</article></article></li><li data-li-identifier="6." data-name="6."><article class="listArticle" id="paragraf-4-ledd-1-punkt-6"><article class="legalP" id="paragraf-4-ledd-1-punkt-6-ledd-1">En utstedt kjøpsopsjon kan bare sidestilles med salg av underliggende finansielle instrument etter at opsjonen er innløst.</article></article></li></ul></article><article class="legalP" id="paragraf-4-ledd-2">Kredittilsynet kan ved enkeltvedtak gjøre unntak fra første ledd dersom fondet ikke skal markedsføres innen EØS etter reglene i direktiv 85/611/EØF.</article></article><article class="legalArticle" data-lovdata-URL="LTI/forskrift/2002-07-08-800/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til interne systemer og rutiner</span></h2><article class="legalP" id="paragraf-5-ledd-1">Forvaltningsselskapet skal til enhver tid ha oppdaterte retningslinjer og rutinebeskrivelser for utførelsen av de enkelte operasjoner knyttet til derivathandelen. Forvaltningsselskapet skal til enhver tid besitte kompetanse som står i forhold til den risiko som ligger i selskapets derivathandel.</article><article class="legalP" id="paragraf-5-ledd-2">Forvaltningsselskap skal ha risikostyringssystemer som sikrer daglig overvåking og måling av risikoen ved derivatinvesteringene og deres bidrag til risikoen i hele fondets portefølje.</article><article class="legalP" id="paragraf-5-ledd-3">Forvaltningsselskapet skal ha beregningssystemer for markedsriktig og uavhengig fastsettelse av verdien på unoterte derivater.</article></article><article class="legalArticle" data-lovdata-URL="LTI/forskrift/2002-07-08-800/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Informasjon</span></h2><article class="legalP" id="paragraf-6-ledd-1">Før et forvaltningsselskap benytter derivater på vegne av et verdipapirfond, skal det i fondets vedtekter inntas opplysninger om:<ul class="defaultList"><li data-li-identifier="1." data-name="1."><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">at forvaltningsselskapet kan benytte derivater på vegne av fondet</article></article></li><li data-li-identifier="2." data-name="2."><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">hvilke derivatinstrumenter som kan anvendes</article></article></li><li data-li-identifier="3." data-name="3."><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">formålet med derivathandelen</article></article></li><li data-li-identifier="4." data-name="4."><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">om fondet kan øke sin risiko ved bruk av derivatstrategier. I tilfelle dette tillates, skal det opplyses om fondets maksimalgrense for eksponering</article></article></li><li data-li-identifier="5." data-name="5."><article class="listArticle" id="paragraf-6-ledd-1-punkt-5"><article class="legalP" id="paragraf-6-ledd-1-punkt-5-ledd-1">om henholdsvis forventet risiko og forventet avkastning på fondets underliggende verdipapirportefølje reduseres, forblir uendret eller øker som følge av derivatinvesteringene</article></article></li><li data-li-identifier="6." data-name="6."><article class="listArticle" id="paragraf-6-ledd-1-punkt-6"><article class="legalP" id="paragraf-6-ledd-1-punkt-6-ledd-1">grenser for maksimal daglig eksponering i derivater</article></article></li><li data-li-identifier="7." data-name="7."><article class="listArticle" id="paragraf-6-ledd-1-punkt-7"><article class="legalP" id="paragraf-6-ledd-1-punkt-7-ledd-1">hvor stor andel som kan plasseres mot samme motpart</article></article></li><li data-li-identifier="8." data-name="8."><article class="listArticle" id="paragraf-6-ledd-1-punkt-8"><article class="legalP" id="paragraf-6-ledd-1-punkt-8-ledd-1">hvor stor prosentandel av fondets forvaltningskapital som maksimalt kan stilles som sikkerhet overfor oppgjørssentral eller kvalifisert motpart i forbindelse med derivathandel.</article></article></li></ul></article><article class="legalP" id="paragraf-6-ledd-2">Forvaltningsselskapet plikter å gi informasjon om formålet med og omfanget av fondets bruk av derivater i prospekter, rapporter til andelseierne og i salgsmaterialet. Informasjonen skal være tilstrekkelig til, og gitt på et slikt tidspunkt, at andelseierne kan vurdere hvordan bruken av derivater kan påvirke fondets forventede avkastning og risiko. Det skal fremgå av prospektet hvordan forskriften § 2 første ledd beregnes.</article><article class="legalP" id="paragraf-6-ledd-3">Forvaltningsselskap for fond som kan øke sin risiko ved bruk av derivatstrategier plikter å inkludere en eksplisitt advarsel i sitt informasjonsmateriale om at derivatinvesteringer er risikofylte. I slike fond skal begrepet «derivat» eller «derivater» fremgå av betegnelsen på fondet.</article></article><article class="legalArticle" data-lovdata-URL="LTI/forskrift/2002-07-08-800/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Overgangsregler og ikrafttredelse</span></h2><article class="legalP" id="paragraf-7-ledd-1">Forvaltningsselskap for verdipapirfond kan ikke tilby fond som kan øke sin risiko ved bruk av derivatstrategier før 1. januar 2003. Forvaltningsselskap som markedsfører UCITS-fond i andre EØS-land kan frem til 13. februar 2004 bare benytte derivater for å oppnå en hensiktsmessig forvaltning av fondet.</article><article class="legalP" id="paragraf-7-ledd-2">Forskriften trer i kraft straks. Samtidig oppheves forskrift av 17. august 1993 nr. 808 om verdipapirfonds handel med opsjoner og terminer og regler av 30. august 1994 for verdipapirfonds handel med opsjoner og terminer fastsatt med hjemmel i verdipapirfondloven § 4-6 og § 4-7.</article></article></main></body></html>