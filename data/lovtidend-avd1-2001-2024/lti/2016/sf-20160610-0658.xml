<!DOCTYPE html><html lang="no"><head><title>Forskrift om vedtekter for Norges forskningsråd</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-06-10-658</dd><dt class="dokid">DokumentID</dt><dd class="dokid">LTI/forskrift/2016-06-10-658</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 8 s 1348.</dd><dt class="dateInForce">I kraft fra</dt><dd class="dateInForce">2016-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2010-12-17-1928</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1967-02-10/§24</li><li>lov/1967-02-10/§28</li></ul></dd><dt class="dateOfPublication">Kunngjort</dt><dd class="dateOfPublication">2016-06-16 16:00</dd><dt class="journalNumber">Journalnummer</dt><dd class="journalNumber">2016-0582</dd><dt class="titleShort">Korttittel</dt><dd class="titleShort">Vedtekter for Norges forskningsråd</dd><dt class="title">Tittel</dt><dd class="title">Forskrift om vedtekter for Norges forskningsråd</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 10. juni 2016 med hjemmel i Stortingets plenumsvedtak 3. desember 1992 og lov 10. februar 1967 om behandlingsmåten i forvaltningssaker (forvaltningsloven) § 24 fjerde ledd og § 28 fjerde ledd. Fremmet av Kunnskapsdepartementet.</dd><dt class="refid">RefID</dt><dd class="refid">forskrift/2016-06-10-658</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om vedtekter for Norges forskningsråd<ul class="tocSubUl"><li>§ 1. Formål</li><li>§ 2. Hovedoppgaver</li><li>§ 3. Organisering</li><li>§ 4. Hovedstyret</li><li>§ 5. Divisjonsstyrene oppnevnt etter § 3</li><li>§ 6. Andre organer og arbeidsform</li><li>§ 7. Administrerende direktør</li><li>§ 8. Norges forskningsråds status og fullmakter</li><li>§ 9. Klage</li><li>§ 10. Vedtektsendringer</li><li>§ 11. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2016-06-10-658" id="dokument"><h1>Forskrift om vedtekter for Norges forskningsråd</h1><article class="legalArticle" data-lovdata-URL="LTI/forskrift/2016-06-10-658/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Norges forskningsråd skal være et nasjonalt utøvende forskningsstrategisk organ. Forskningsrådet har ansvar for å øke kunnskapsgrunnlaget og bidra til å dekke samfunnets behov for forskning ved å fremme grunnleggende og anvendt forskning og innovasjon.</article></article><article class="legalArticle" data-lovdata-URL="LTI/forskrift/2016-06-10-658/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hovedoppgaver</span></h2><article class="legalP" id="paragraf-2-ledd-1">Forskningsrådet skal<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">ivareta grunnleggende forskning, arbeide for utvikling av fag og disipliner og for flerfaglighet i forskning</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">støtte forskning som bidrar til samfunnsdebatt, utviklingen av demokratiet og grunnlaget for politikkutformingen</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">arbeide for å fremme innovasjon i næringsliv og offentlig sektor i hele landet</article></article></li><li data-li-identifier="d)" data-name="d)"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">arbeide for sammenheng mellom grunnleggende og anvendt forskning og innovasjon</article></article></li><li data-li-identifier="e)" data-name="e)"><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1">ha et nasjonalt ansvar for forskningsformidling og bidra til at resultater fra forskning blir tatt i bruk</article></article></li><li data-li-identifier="f)" data-name="f)"><article class="listArticle" id="paragraf-2-ledd-1-punkt-6"><article class="legalP" id="paragraf-2-ledd-1-punkt-6-ledd-1">arbeide for å fremme internasjonalt forskningssamarbeid</article></article></li><li data-li-identifier="g)" data-name="g)"><article class="listArticle" id="paragraf-2-ledd-1-punkt-7"><article class="legalP" id="paragraf-2-ledd-1-punkt-7-ledd-1">bidra til kvalitet i norsk forskning</article></article></li><li data-li-identifier="h)" data-name="h)"><article class="listArticle" id="paragraf-2-ledd-1-punkt-8"><article class="legalP" id="paragraf-2-ledd-1-punkt-8-ledd-1">bidra til samarbeid og helhet i det offentlige virkemiddelapparatet</article></article></li><li data-li-identifier="i)" data-name="i)"><article class="listArticle" id="paragraf-2-ledd-1-punkt-9"><article class="legalP" id="paragraf-2-ledd-1-punkt-9-ledd-1">bidra til god arbeidsdeling og samarbeid i det forskningsutførende nivået og ha et strategisk ansvar for instituttsektoren</article></article></li><li data-li-identifier="j)" data-name="j)"><article class="listArticle" id="paragraf-2-ledd-1-punkt-10"><article class="legalP" id="paragraf-2-ledd-1-punkt-10-ledd-1">sørge for evaluering av norsk forskning</article></article></li><li data-li-identifier="k)" data-name="k)"><article class="listArticle" id="paragraf-2-ledd-1-punkt-11"><article class="legalP" id="paragraf-2-ledd-1-punkt-11-ledd-1">gi myndighetene råd som grunnlag for utforming av forskningspolitikken.</article></article></li></ul></article></article><article class="legalArticle" data-lovdata-URL="LTI/forskrift/2016-06-10-658/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Organisering</span></h2><article class="legalP" id="paragraf-3-ledd-1">Hovedstyret er Forskningsrådets øverste organ.</article><article class="legalP" id="paragraf-3-ledd-2">Den faglige virksomheten i Forskningsrådet skal ledes av fire divisjonsstyrer med følgende ansvar<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">fag- og disiplinutvikling, og utviklingen av forskningssystemet</article></article></li><li data-li-identifier="b)" data-name="b)"><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">forskning og innovasjon i og for næringslivet</article></article></li><li data-li-identifier="c)" data-name="c)"><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">velferdssamfunnets utfordringer knyttet til områdene helse, velferd og utdanning</article></article></li><li data-li-identifier="d)" data-name="d)"><article class="listArticle" id="paragraf-3-ledd-2-punkt-4"><article class="legalP" id="paragraf-3-ledd-2-punkt-4-ledd-1">globale utfordringer knyttet til områdene energi, miljø og klima.</article></article></li></ul></article><article class="legalP" id="paragraf-3-ledd-3">Hovedstyret oppnevner divisjonsstyrene som har ansvar for den faglige virksomheten i divisjonene, etter delegering fra hovedstyret.</article><article class="legalP" id="paragraf-3-ledd-4">Forskningsrådets administrasjon ledes av administrerende direktør.</article></article><article class="legalArticle" data-lovdata-URL="LTI/forskrift/2016-06-10-658/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Hovedstyret</span></h2> <article class="defaultP" margin-top="true">1. <i>Oppnevning, sammensetning og funksjonstid</i></article><article class="legalP" id="paragraf-4-ledd-1">Kongen oppnevner hovedstyret for fire år. Hovedstyret skal settes sammen av personer med bred innsikt i forskning, næringsliv og samfunnsspørsmål for øvrig. Hovedstyret skal ha ni medlemmer og kan ha varamedlemmer.</article><article class="legalP" id="paragraf-4-ledd-2">Blant hovedstyrets medlemmer utpeker Kongen leder og nestleder i hovedstyret og ledere for divisjonsstyrene. Dersom enkeltmedlemmer trer ut av hovedstyret, kan Kunnskapsdepartementet foreta ny oppnevning for resten av perioden.</article><article class="legalP" id="paragraf-4-ledd-3">Medlemmene kan gjenoppnevnes, men ingen kan sitte sammenhengende i hovedstyret i mer enn to perioder. Ved behandling av administrative saker suppleres hovedstyret med to styremedlemmer valgt av og blant de ansatte.</article><article class="legalP" id="paragraf-4-ledd-4">Kunnskapsdepartementet fastsetter godtgjøring til hovedstyrets medlemmer og varamedlemmer.</article> <article class="defaultP" margin-top="true">2. <i>Oppgaver</i></article><article class="legalP" id="paragraf-4-ledd-5">Hovedstyret er ansvarlig for Forskningsrådets samlede virksomhet og representerer Forskningsrådet utad.</article><article class="legalP" id="paragraf-4-ledd-6">Hovedstyret skal i sitt arbeid følge opp forskningspolitikken som er fastsatt av regjeringen og Stortinget, og skal gi myndighetene råd i forskningspolitiske saker.</article><article class="legalP" id="paragraf-4-ledd-7">Hovedstyret har hovedansvar for Forskningsrådets strategi og for at denne blir lagt til grunn for Forskningsrådets arbeid. Hovedstyret fordeler oppgaver og ansvar i Forskningsrådet og skal vurdere om Forskningsrådet har en hensiktsmessig organisering, herunder om antall divisjonsstyrer og om inndelingen i divisjonsstyrenes ansvarsområder er hensiktsmessig.</article><article class="legalP" id="paragraf-4-ledd-8">Hovedstyret representerer Forskningsrådet i styringsdialogen med Kunnskapsdepartementet. Departementet fastsetter i samråd med Forskningsrådet styringsdialogens form og innhold.</article><article class="legalP" id="paragraf-4-ledd-9">Hovedstyret<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-9-punkt-1"><article class="legalP" id="paragraf-4-ledd-9-punkt-1-ledd-1">tilsetter administrerende direktør (jf. § 7)</article></article></li><li data-li-identifier="b)" data-name="b)"><article class="listArticle" id="paragraf-4-ledd-9-punkt-2"><article class="legalP" id="paragraf-4-ledd-9-punkt-2-ledd-1">fastsetter administrerende direktørs lønn og annen godtgjøring, etter konsultasjon med Kunnskapsdepartementet</article></article></li><li data-li-identifier="c)" data-name="c)"><article class="listArticle" id="paragraf-4-ledd-9-punkt-3"><article class="legalP" id="paragraf-4-ledd-9-punkt-3-ledd-1">fastsetter instruks for administrerende direktør</article></article></li><li data-li-identifier="d)" data-name="d)"><article class="listArticle" id="paragraf-4-ledd-9-punkt-4"><article class="legalP" id="paragraf-4-ledd-9-punkt-4-ledd-1">fastsetter retningslinjer for godtgjøring til ledende ansatte.</article></article></li></ul></article><article class="legalP" id="paragraf-4-ledd-10">Hovedstyret oppnevner medlemmene i divisjonsstyrene – med unntak av lederne – for perioder på fire år. Divisjonsstyrene har fra seks til ti medlemmer. Det skal legges vekt på faglig bredde og kompetanse innenfor styrets ansvarsområde ved oppnevningen. Hovedstyret kan ikke oppnevne noe medlem til divisjonsstyrene for mer enn to sammenhengende perioder. Hovedstyret fastsetter divisjonsstyrenes mandat og forretningsorden. Eventuell godtgjøring til divisjonsstyrenes medlemmer – med unntak av lederne – fastsettes av hovedstyret.</article> <article class="defaultP" margin-top="true">3. <i>Forretningsorden</i></article><article class="legalP" id="paragraf-4-ledd-11">Hovedstyrets leder innkaller til møter. Hovedstyret holder møter så ofte lederen bestemmer, eller når minst fire medlemmer ønsker det.</article><article class="legalP" id="paragraf-4-ledd-12">Hovedstyret er beslutningsdyktig når mer enn halvparten av de stemmeberettigede er til stede. Vedtak gjøres med simpelt flertall. Lederens stemme gjør utslag ved stemmelikhet.</article><article class="legalP" id="paragraf-4-ledd-13">Administrerende direktør deltar uten stemmerett i hovedstyremøtene.</article></article><article class="legalArticle" data-lovdata-URL="LTI/forskrift/2016-06-10-658/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Divisjonsstyrene oppnevnt etter § 3</span></h2><article class="legalP" id="paragraf-5-ledd-1">Divisjonsstyrene rapporterer til hovedstyret, skal gi faglige råd til hovedstyret og for øvrig arbeide innenfor de rammer og retningslinjer som hovedstyret fastsetter.</article><article class="legalP" id="paragraf-5-ledd-2">Administrerende direktør eller den som direktøren utpeker, deltar på styremøtene uten stemmerett.</article></article><article class="legalArticle" data-lovdata-URL="LTI/forskrift/2016-06-10-658/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Andre organer og arbeidsform</span></h2><article class="legalP" id="paragraf-6-ledd-1">Forskningsrådet kan nedsette utvalg for å bistå i gjennomføringen av Forskningsrådets oppgaver. Dette kan være rådgivende komiteer, fagutvalg, programstyrer m.m. Beslutningsmyndighet og bevilgningsmyndighet kan delegeres til slike utvalg.</article></article><article class="legalArticle" data-lovdata-URL="LTI/forskrift/2016-06-10-658/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Administrerende direktør</span></h2><article class="legalP" id="paragraf-7-ledd-1">Administrerende direktør tilsettes for en periode på seks år, med adgang til fornyelse en gang. Administrerende direktør har ansvar for at administrasjonen iverksetter hovedstyrets vedtak.</article></article><article class="legalArticle" data-lovdata-URL="LTI/forskrift/2016-06-10-658/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Norges forskningsråds status og fullmakter</span></h2><article class="legalP" id="paragraf-8-ledd-1">Forskningsrådet er et forvaltningsorgan med særskilte fullmakter, forvaltningsmessig underlagt Kunnskapsdepartementet.</article><article class="legalP" id="paragraf-8-ledd-2">Tilsettingsforholdene i Forskningsrådet reguleres av arbeidsmiljølovens og arbeidstvistlovens bestemmelser.</article><article class="legalP" id="paragraf-8-ledd-3">For Forskningsrådet gjelder de fullmakter og retningslinjer som er fastsatt i den til enhver tid gjeldende hovedinstruks om økonomiforvaltning.</article></article><article class="legalArticle" data-lovdata-URL="LTI/forskrift/2016-06-10-658/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Klage</span></h2><article class="legalP" id="paragraf-9-ledd-1">Hovedstyret skal oppnevne et frittstående klageutvalg med fire eksterne medlemmer. Utvalget skal behandle klager over Forskningsrådets vedtak.</article><article class="legalP" id="paragraf-9-ledd-2">Vedtak i tjenestemannssaker og i innsynssaker etter offentlighetsloven kan påklages til departementet etter forvaltningsloven § 28 første ledd. For klage på andre vedtak fra Forskningsrådet gjelder bestemmelsen i første ledd andre punktum.</article><article class="legalP" id="paragraf-9-ledd-3">I saker som gjelder tildelingen av økonomiske midler, er det ikke adgang til å klage over Forskningsrådets skjønnsutøvelse.</article></article><article class="legalArticle" data-lovdata-URL="LTI/forskrift/2016-06-10-658/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Vedtektsendringer</span></h2><article class="legalP" id="paragraf-10-ledd-1">Kunnskapsdepartementet kan vedta endringer i denne forskriften. Hovedstyret skal bli forelagt forslag til endringer for uttalelse. Hovedstyret kan fremme forslag til endringer i vedtektene.</article></article><article class="legalArticle" data-lovdata-URL="LTI/forskrift/2016-06-10-658/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Denne forskriften trer i kraft 1. juli 2016. Samtidig oppheves forskrift 17. desember 2010 nr. 1928 om vedtekter for Norges forskningsråd.</article></article></main></body></html>