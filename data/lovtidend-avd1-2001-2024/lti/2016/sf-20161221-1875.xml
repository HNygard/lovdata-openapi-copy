<!DOCTYPE html><html lang="no"><head><title>Forskrift om opptak til Høgskulen på Vestlandet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-12-21-1875</dd><dt class="dokid">DokumentID</dt><dd class="dokid">LTI/forskrift/2016-12-21-1875</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="dateInForce">I kraft fra</dt><dd class="dateInForce">2017-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2016-03-10-290</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-6</li><li>lov/2005-04-01-15/§3-7</li><li>forskrift/2005-12-01-1392/§2</li><li>forskrift/2007-01-31-173/§1-1</li></ul></dd><dt class="dateOfPublication">Kunngjort</dt><dd class="dateOfPublication">2017-01-02 15:15</dd><dt class="journalNumber">Journalnummer</dt><dd class="journalNumber">2016-1532</dd><dt class="titleShort">Korttittel</dt><dd class="titleShort">Forskrift om opptak til Høgskulen på Vestlandet</dd><dt class="title">Tittel</dt><dd class="title">Forskrift om opptak til Høgskulen på Vestlandet</dd><dt class="miscInformation">Annet om dokumentet</dt><dd class="miscInformation"><strong>Heimel:</strong> Fastsett av styret for Høgskulen på Vestlandet 21. desember 2016 med heimel i lov 1. april 2005 nr. 15 om universiteter og høyskoler (universitets- og høyskoleloven) § 3-6 og § 3-7, forskrift 1. desember 2005 nr. 1392 om krav til mastergrad § 2 og forskrift 31. januar 2007 nr. 173 om opptak til høyere utdanning § 1-1 fjerde ledd.</dd><dt class="refid">RefID</dt><dd class="refid">forskrift/2016-12-21-1875</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opptak til Høgskulen på Vestlandet<ul class="tocSubUl"><li>Kapittel 1. Verkeområde og definisjonar<ul class="tocSubUl"><li>§ 1-1. Verkeområde</li><li>§ 1-2. Definisjonar</li></ul></li><li>Kapittel 2. Minstekrav for opptak<ul class="tocSubUl"><li>§ 2-1. Generelle føresegner</li><li>§ 2-2. Opptaksgrunnlag grunnutdanningar</li><li>§ 2-3. Opptaksgrunnlag mastergradsutdanning</li><li>§ 2-4. Opptaksgrunnlag vidareutdanning</li><li>§ 2-5. Opptaksgrunnlag praktisk-pedagogisk utdanning</li><li>§ 2-6. Opptaksgrunnlag enkeltemne</li><li>§ 2-7. Opptaksgrunnlag overflyttingsopptak</li><li>§ 2-8. Opptaksgrunnlag betalingsstudium/oppdragsstudium</li><li>§ 2-9. Opptaksgrunnlag andre studium</li></ul></li><li>Kapittel 3. Realkompetanse<ul class="tocSubUl"><li>§ 3-1. Realkompetanse</li></ul></li><li>Kapittel 4. Kvotar og opptaksrammer<ul class="tocSubUl"><li>§ 4-1. Kvotar og opptaksrammer</li></ul></li><li>Kapittel 5. Rangering<ul class="tocSubUl"><li>§ 5-1. Poengutrekning og rangering av søkjarar til grunnutdanningar</li><li>§ 5-2. Generelle føresegner om rangering av søkjarar til studium i lokale opptak</li><li>§ 5-3. Poengutrekning og rangering av søkjarar til mastergrad og vidareutdanningar på høgare grads nivå</li><li>§ 5-4. Rangering av søkjarar til andre studium</li><li>§ 5-5. Rangering av søkjarar som ikkje kan poengutreknast</li></ul></li><li>Kapittel 6. Særskilt vurdering<ul class="tocSubUl"><li>§ 6-1. Særskilt vurdering</li></ul></li><li>Kapittel 7. Opptak og tilbod på visse vilkår (Betinga opptak)<ul class="tocSubUl"><li>§ 7-1. Opptak på visse vilkår (betinga opptak)</li><li>§ 7-2. Tilbod på visse vilkår (betinga tilbod)</li><li>§ 7-3. Generelle føresegner om tilbod og opptak på visse vilkår</li></ul></li><li>Kapittel 8. Felles føresegner om administrative forhold<ul class="tocSubUl"><li>§ 8-1. Reservert studieplass</li><li>§ 8-2. Førehandsløfte</li><li>§ 8-3. Fristar</li><li>§ 8-4. Verifisering av dokumentasjon</li><li>§ 8-5. Trekk av studium</li><li>§ 8-6. Klage</li></ul></li><li>Kapittel 9. Utfyllande reglar<ul class="tocSubUl"><li>§ 9-1. Utfyllande reglar</li><li>§ 9-2. Iverksetjing</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2016-12-21-1875" id="dokument"><h1>Forskrift om opptak til Høgskulen på Vestlandet</h1><section class="section" data-name="kap1" id="kapittel-1" data-lovdata-URL="LTI/forskrift/2016-12-21-1875/KAPITTEL_1"><h2>Kapittel 1. Verkeområde og definisjonar</h2><article class="legalArticle" data-lovdata-URL="LTI/forskrift/2016-12-21-1875/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Verkeområde</span></h3><article class="numberedLegalP" data-numerator="1" id="kapittel-1-paragraf-1-nummer-1">(1) Forskrifta gjeld opptak til alle utdanningar ved Høgskulen på Vestlandet til og med masternivå. Opptak til doktorgradsprogram er regulert i forskrift for graden philosophiae doctor (ph.d.) ved Høgskulen på Vestlandet.</article><article class="numberedLegalP" data-numerator="2" id="kapittel-1-paragraf-1-nummer-2">(2) Det kan gjelde eigne reglar for fellesgradar som vert tilbydde i samarbeid med ein eller fleire lærestader.</article><article class="numberedLegalP" data-numerator="3" id="kapittel-1-paragraf-1-nummer-3">(3) Lov 1. april 2005 nr. 15 om universiteter og høyskoler (universitets- og høyskoleloven), forskrift 31. januar 2007 nr. 173 om opptak til høyere utdanning (opptaksforskriften), forskrift 1. desember 2005 nr. 1392 om krav til mastergrad (mastergradsforskriften), lov 10. februar 1967 om behandlingsmåten i forvaltningssaker (forvaltningsloven), og dessutan forskrifter om rammeplanar og andre nasjonale avgjersler, er overordna denne forskrifta og gjeld føre forskrifta ved eventuell motstrid.</article></article><article class="legalArticle" data-lovdata-URL="LTI/forskrift/2016-12-21-1875/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Definisjonar</span></h3><article class="numberedLegalP" data-numerator="1" id="kapittel-1-paragraf-2-nummer-1">(1) Opptak inneber at ein person har søkt, fått vurdert kompetansen sin og fått studierett til eit studieprogram, studium eller emne tilknytt ein av studiestadane ved Høgskulen på Vestlandet.</article><article class="numberedLegalP" data-numerator="2" id="kapittel-1-paragraf-2-nummer-2">(2) Lokalt opptak viser til opptak som ikkje høyrer til det nasjonale samordna opptaket.</article><article class="numberedLegalP" data-numerator="3" id="kapittel-1-paragraf-2-nummer-3">(3) Opptakskrav er dei krava som vert stilte til ein søkjar, for å bli vurdert som kvalifisert for opptak. Opptakskrav skal gå fram av studieplanar eller emnebeskriving for alle studium og emne som har eige opptak.</article><article class="numberedLegalP" data-numerator="4" id="kapittel-1-paragraf-2-nummer-4">(4) Med grunnutdanning og integrert mastergradsutdanning meiner ein eit studieprogram der opptak normalt ikkje byggjer på anna grunnlag enn fullført utdanning frå vidaregåande skule, eller godkjent realkompetanse.</article><article class="numberedLegalP" data-numerator="5" id="kapittel-1-paragraf-2-nummer-5">(5) Med mastergradsutdanning meiner ein eit studieprogram som byggjer på utdanning på bachelorgradsnivå og som fører fram til ein mastergrad.</article><article class="numberedLegalP" data-numerator="6" id="kapittel-1-paragraf-2-nummer-6">(6) Med vidareutdanning meiner ein studiepoenggjevande ny formell kompetanse på universitets- og høgskulenivå som til vanleg bygger på fullført grunnutdanning.</article><article class="numberedLegalP" data-numerator="7" id="kapittel-1-paragraf-2-nummer-7">(7) Med praktisk-pedagogisk utdanning meiner ein pedagogisk tilleggskompetanse til høgare utdanning eller yrkesfagleg utdanning.</article><article class="numberedLegalP" data-numerator="8" id="kapittel-1-paragraf-2-nummer-8">(8) Med enkeltemne meiner ein emne som er opne for søkjarar som ikkje har studierett på studieprogrammet som emnet høyrer til, eller emne som vert tilbydde som frittståande studium.</article><article class="numberedLegalP" data-numerator="9" id="kapittel-1-paragraf-2-nummer-9">(9) Med overflytting og innpass meiner ein direkte opptak til 2. år eller seinare i eit utdanningsløp, der søkjarane får innpassa fag som dei alt har greidd («bestått») i den graden dei får opptak til.</article><article class="numberedLegalP" data-numerator="10" id="kapittel-1-paragraf-2-nummer-10">(10) Med oppdragsfinansierte studium i denne forskrifta meiner ein studium som blir gjennomførte mot vederlag, betalte av ein eller fleire oppdragsgjevarar, og der studiet ikkje er retta mot enkeltstudentar, men mot oppdragsgjevaren si målgruppe.</article><article class="numberedLegalP" data-numerator="11" id="kapittel-1-paragraf-2-nummer-11">(11) Med betalingsstudium meiner ein kurs, emne og studieprogram der Høgskulen krev eigenbetaling frå studentar, jf. forskrift 15. desember 2005 nr. 1506 om egenbetaling ved universiteter og høyskoler § 3-2.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2016-12-21-1875/KAPITTEL_2"><h2>Kapittel 2. Minstekrav for opptak</h2><article class="legalArticle" data-lovdata-URL="LTI/forskrift/2016-12-21-1875/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Generelle føresegner</span></h3><article class="numberedLegalP" data-numerator="1" id="kapittel-2-paragraf-1-nummer-1">(1) Minstekrav for opptak til utdanning som gjev studiepoeng ved Høgskulen på Vestlandet er generell studiekompetanse eller tilsvarande realkompetanse, slik dette er fastsett i forskrift om opptak til høyere utdanning.</article><article class="numberedLegalP" data-numerator="2" id="kapittel-2-paragraf-1-nummer-2">(2) Søkjarar som har utanlandsk utdanning frå land utanfor Norden, må dokumentere at dei oppfyller krav til norsk- og engelskkunnskapar slik dette er fastsett i forskrift om opptak til høyere utdanning for å kvalifisere for opptak til studium som gjev studiepoeng.</article><article class="numberedLegalP" data-numerator="3" id="kapittel-2-paragraf-1-nummer-3">(3) Krav om norskkunnskapar gjeld ikkje dersom både obligatoriske delar av studiet og den aktuelle spesialiseringa, vert undervist på engelsk.</article><article class="numberedLegalP" data-numerator="4" id="kapittel-2-paragraf-1-nummer-4">(4) Søkjarar til engelskspråklege vidareutdanningar eller masterprogram må dokumentere engelskkunnskap på høgare nivå med eitt av følgjande alternativ:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-nummer-4-punkt-1"><article class="legalP" id="kapittel-2-paragraf-1-nummer-4-punkt-1-ledd-1">Engelsk frå Vg1 i norsk vidaregåande skule (140 årstimar) med karakteren 4 eller betre.</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-nummer-4-punkt-2"><article class="legalP" id="kapittel-2-paragraf-1-nummer-4-punkt-2-ledd-1">International English Language Testing Service (IELTS) med minst 6.0 poeng.</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-nummer-4-punkt-3"><article class="legalP" id="kapittel-2-paragraf-1-nummer-4-punkt-3-ledd-1">Test of English as a Foreign Language (TOEFL) med minst 550 poeng for Paper-based test (PBT), minst 213 poeng for Computer-based test (CBT), eller minst 80 poeng for Internet-based test (IBT).</article></article></li><li data-li-identifier="d)" data-name="d)"><article class="listArticle" id="kapittel-2-paragraf-1-nummer-4-punkt-4"><article class="legalP" id="kapittel-2-paragraf-1-nummer-4-punkt-4-ledd-1">Annan dokumentasjon kan godkjennast etter individuell vurdering.</article></article></li><li data-li-identifier="e)" data-name="e)"><article class="listArticle" id="kapittel-2-paragraf-1-nummer-4-punkt-5"><article class="legalP" id="kapittel-2-paragraf-1-nummer-4-punkt-5-ledd-1">Unnatak frå kravet for enkeltstudium kan fastsetjast av styret i den aktuelle studieplanen.</article></article></li></ul></article><article class="numberedLegalP" data-numerator="5" id="kapittel-2-paragraf-1-nummer-5">(5) Styret kan fastsetje spesielle opptakskrav til studium som ikkje vert omfatta av forskrift om opptak til høyere utdanning i studieplan, jf. universitets- og høyskoleloven § 3-6 sjuande ledd og § 3-7.</article></article><article class="legalArticle" data-lovdata-URL="LTI/forskrift/2016-12-21-1875/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Opptaksgrunnlag grunnutdanningar</span></h3><article class="legalP" id="kapittel-2-paragraf-2-ledd-1">Opptakskrav til årsstudium, bachelor og integrert masterutdanning er generell studiekompetanse eller realkompetanse, eventuelt i kombinasjon med spesifikke fag- eller karakterkrav, slik dei er fastsette i forskrift om opptak til høyere utdanning.</article></article><article class="legalArticle" data-lovdata-URL="LTI/forskrift/2016-12-21-1875/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Opptaksgrunnlag mastergradsutdanning</span></h3><article class="legalP" id="kapittel-2-paragraf-3-ledd-1">For opptak til mastergrad gjeld forskrift om krav til mastergrad § 3, § 4 og § 5 og eventuelle rammeplanar.</article><article class="legalP" id="kapittel-2-paragraf-3-ledd-2">Nærare krav til fagleg grunnlag og faglege minstekrav for den enkelte utdanninga vert fastsett av styret i studieplanen, jf. § 2 i mastergradsforskriften.</article></article><article class="legalArticle" data-lovdata-URL="LTI/forskrift/2016-12-21-1875/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Opptaksgrunnlag vidareutdanning</span></h3><article class="legalP" id="kapittel-2-paragraf-4-ledd-1">For opptak til vidareutdanningar utan rammeplan, gjeld dei opptakskrava som er fastsette i studieplanen.</article><article class="legalP" id="kapittel-2-paragraf-4-ledd-2">For opptak til vidareutdanningar med rammeplan, gjeld dei opptakskrava som er fastsette i rammeplanen og eventuelle tilleggskrav, fastsette av styret i studieplanen.</article></article><article class="legalArticle" data-lovdata-URL="LTI/forskrift/2016-12-21-1875/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">Opptaksgrunnlag praktisk-pedagogisk utdanning</span></h3><article class="legalP" id="kapittel-2-paragraf-5-ledd-1">For opptak til praktisk-pedagogisk utdanning gjeld minstekrav som er fastsette i rammeplanen og opptakskrav slik dei går fram av studieplanen.</article></article><article class="legalArticle" data-lovdata-URL="LTI/forskrift/2016-12-21-1875/§2-6" data-name="§2-6" id="kapittel-2-paragraf-6"><h3 class="legalArticleHeader"><span class="legalArticleValue">§ 2-6</span>. <span class="legalArticleTitle">Opptaksgrunnlag enkeltemne</span></h3><article class="legalP" id="kapittel-2-paragraf-6-ledd-1">For opptak til enkeltemne må søkjaren dekkje opptakskrava til den utdanninga som emna ein søkjer opptak til, inngår i. Eventuelle krav om fagleg forkunnskap for emnet må òg dekkjast, jf. Forskrift om studium og eksamen ved Høgskulen på Vestlandet § 4-5.</article></article><article class="legalArticle" data-lovdata-URL="LTI/forskrift/2016-12-21-1875/§2-7" data-name="§2-7" id="kapittel-2-paragraf-7"><h3 class="legalArticleHeader"><span class="legalArticleValue">§ 2-7</span>. <span class="legalArticleTitle">Opptaksgrunnlag overflyttingsopptak</span></h3><article class="legalP" id="kapittel-2-paragraf-7-ledd-1">Minstekrav for å kunne reknast som kvalifisert for direkte opptak til 2. år eller seinare i eit utdanningsløp, er at opptakskravet til utdanninga er dekt, og dessutan at søkjaren har tilsvarande fagleg progresjon som det kullet det vert søkt om opptak til.</article></article><article class="legalArticle" data-lovdata-URL="LTI/forskrift/2016-12-21-1875/§2-8" data-name="§2-8" id="kapittel-2-paragraf-8"><h3 class="legalArticleHeader"><span class="legalArticleValue">§ 2-8</span>. <span class="legalArticleTitle">Opptaksgrunnlag betalingsstudium/oppdragsstudium</span></h3><article class="legalP" id="kapittel-2-paragraf-8-ledd-1">Alle oppdragsstudium og betalingsstudium som gir utteljing i studiepoeng, høyrer til ein av kategoriane i § 2-2 til § 2-8 i denne forskrifta og har tilsvarande opptakskrav og rangeringsreglar.</article></article><article class="legalArticle" data-lovdata-URL="LTI/forskrift/2016-12-21-1875/§2-9" data-name="§2-9" id="kapittel-2-paragraf-9"><h3 class="legalArticleHeader"><span class="legalArticleValue">§ 2-9</span>. <span class="legalArticleTitle">Opptaksgrunnlag andre studium</span></h3><article class="numberedLegalP" data-numerator="1" id="kapittel-2-paragraf-9-nummer-1">(1) For opptak til forkurs og realfagskurs gjeld nasjonal plan for eittårig forkurs for 3-årig ingeniørutdanning og integrert masterstudium i teknologiske fag og tilhøyrande halvårleg realfagskurs, fastsett av Universitets- og høgskolerådet i Nasjonale retningslinjer for ingeniørutdanning.</article><article class="numberedLegalP" data-numerator="2" id="kapittel-2-paragraf-9-nummer-2">(2) For studium som ikkje har nasjonale rammeplanar eller føringar, så gjeld opptakskrav og fagleg grunnlag slik dei går fram av studieplanen og i retningslinjer om opptak og rangering, fastsette av styret ved Høgskulen på Vestlandet.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2016-12-21-1875/KAPITTEL_3"><h2>Kapittel 3. Realkompetanse</h2><article class="legalArticle" data-lovdata-URL="LTI/forskrift/2016-12-21-1875/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Realkompetanse</span></h3><article class="numberedLegalP" data-numerator="1" id="kapittel-3-paragraf-1-nummer-1">(1) Høgskulen kan gi søkjarar som er 25 år eller eldre i opptaksåret, og som manglar generell studiekompetanse, opptak på grunnlag av realkompetanse, jf. universitets- og høgskulelova § 3-6 (2) og forskrift om opptak til høyere utdanning § 3-1.</article><article class="numberedLegalP" data-numerator="2" id="kapittel-3-paragraf-1-nummer-2">(2) For å få tilbod om studieplass må søkjaren dokumentere likeverdige ferdigheiter og kunnskapar som søkjarar som får tilbod om plass etter ordinære rangeringsreglar, jf. kapittel 5 i denne forskrifta.</article><article class="numberedLegalP" data-numerator="3" id="kapittel-3-paragraf-1-nummer-3">(3) Nærmare reglar om opptak på grunnlag av realkompetanse er nedfelte i retningslinjer for opptak og rangering.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2016-12-21-1875/KAPITTEL_4"><h2>Kapittel 4. Kvotar og opptaksrammer</h2><article class="legalArticle" data-lovdata-URL="LTI/forskrift/2016-12-21-1875/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Kvotar og opptaksrammer</span></h3><article class="numberedLegalP" data-numerator="1" id="kapittel-4-paragraf-1-nummer-1">(1) Styret sjølv fastset årleg tal studieplassar for dei enkelte studieprogramma, jf. § 3-7 femte ledd i lov om universiteter og høyskoler.</article><article class="numberedLegalP" data-numerator="2" id="kapittel-4-paragraf-1-nummer-2">(2) Styret, eller det organet styret nemner opp, gjennomfører opptak av studentar.</article><article class="numberedLegalP" data-numerator="3" id="kapittel-4-paragraf-1-nummer-3">(3) Opptak til studia skjer på grunnlag av rangering innanfor kvotar. Kvote er eit bestemt tal eller ein bestemt del av studieplassane som blir fordelt blant søkjarar som tilfredsstiller nærmare bestemte krav.</article><article class="numberedLegalP" data-numerator="4" id="kapittel-4-paragraf-1-nummer-4">(4) Styret kan i studieplanen fastsetje kvotar for søkjarar med ulike søkjargrunnlag.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2016-12-21-1875/KAPITTEL_5"><h2>Kapittel 5. Rangering</h2><article class="legalArticle" data-lovdata-URL="LTI/forskrift/2016-12-21-1875/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Poengutrekning og rangering av søkjarar til grunnutdanningar</span></h3><article class="numberedLegalP" data-numerator="1" id="kapittel-5-paragraf-1-nummer-1">(1) Ved opptak til grunnutdanningar blir søkjarar poengutrekna og rangerte etter føresegner, gjett i kapittel 7 i forskrift om opptak til høyere utdanning.</article><article class="numberedLegalP" data-numerator="2" id="kapittel-5-paragraf-1-nummer-2">(2) Realkompetansesøkjarar vert rangerte i forhold til andre søkjarar på grunnlag av ei heilskapleg skjønnsmessig vurdering. Omfanget og relevansen av praksis, utdanning og motivasjon blir vektlagd.</article></article><article class="legalArticle" data-lovdata-URL="LTI/forskrift/2016-12-21-1875/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Generelle føresegner om rangering av søkjarar til studium i lokale opptak</span></h3><article class="numberedLegalP" data-numerator="1" id="kapittel-5-paragraf-2-nummer-1">(1) Styret fastset rangeringsreglane for det einskilde studiet innanfor ramma av gyldige poenggrunnlag i eigne retningslinjer om opptak og rangering.</article><article class="numberedLegalP" data-numerator="2" id="kapittel-5-paragraf-2-nummer-2">(2) Grunnlaget for rangeringa er den dokumentasjonen som kvalifiserer søkjaren for eit studium, jf. kapittel 2 i denne forskrifta. Søkjarane vert rangerte innbyrdes i kvotar på grunnlag av konkurransepoeng.</article><article class="numberedLegalP" data-numerator="3" id="kapittel-5-paragraf-2-nummer-3">(3) Ved lik poengsum gjeld følgjande:<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-2-nummer-3-punkt-1"><article class="legalP" id="kapittel-5-paragraf-2-nummer-3-punkt-1-ledd-1">Ved elles lik poengsum i ein kvote skal eldre søkjarar rangerast framfor yngre.</article></article></li><li data-li-identifier="b)" data-name="b)"><article class="listArticle" id="kapittel-5-paragraf-2-nummer-3-punkt-2"><article class="legalP" id="kapittel-5-paragraf-2-nummer-3-punkt-2-ledd-1">Styret kan fastsetje i studieplanen at det kjønnet som er underrepresentert i ein kvote skal prioriterast først.</article></article></li></ul></article><article class="numberedLegalP" data-numerator="4" id="kapittel-5-paragraf-2-nummer-4">(4) Dersom ein søkjar har fleire opptaksgrunnlag, blir det grunnlaget som gir gunstigast resultat for søkjaren, valt.</article><article class="numberedLegalP" data-numerator="5" id="kapittel-5-paragraf-2-nummer-5">(5) Dersom det har vist seg umogeleg å fylle studieplassane på eit studium, så kan ledige studieplassar tilbydast kvalifiserte søkjarar utan omsyn til rangeringa elles. Søknader som er mottekne etter fristen, skal rangerast etter søknadsdato.</article></article><article class="legalArticle" data-lovdata-URL="LTI/forskrift/2016-12-21-1875/§5-3" data-name="§5-3" id="kapittel-5-paragraf-3"><h3 class="legalArticleHeader"><span class="legalArticleValue">§ 5-3</span>. <span class="legalArticleTitle">Poengutrekning og rangering av søkjarar til mastergrad og vidareutdanningar på høgare grads nivå</span></h3><article class="numberedLegalP" data-numerator="1" id="kapittel-5-paragraf-3-nummer-1">(1) Søkjarar til høgare grads studium blir rangerte innbyrdes på grunnlag av konkurransepoeng. I konkurransepoenga til ein søkjar kan summen av følgjande poeng inngå:<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-3-nummer-1-punkt-1"><article class="legalP" id="kapittel-5-paragraf-3-nummer-1-punkt-1-ledd-1">Karakterpoeng: <ul class="defaultList"><li data-li-identifier="i." data-name="i."><article class="listArticle" id="kapittel-5-paragraf-3-nummer-1-punkt-1-ledd-1-punkt-1"><article class="legalP" id="kapittel-5-paragraf-3-nummer-1-punkt-1-ledd-1-punkt-1-ledd-1">Det vert rekna ut eit vekta karaktergjennomsnitt av opptaksgrunnlaget.</article></article></li><li data-li-identifier="ii." data-name="ii."><article class="listArticle" id="kapittel-5-paragraf-3-nummer-1-punkt-1-ledd-1-punkt-2"><article class="legalP" id="kapittel-5-paragraf-3-nummer-1-punkt-1-ledd-1-punkt-2-ledd-1">Styret kan fastsetje i studieplanen at berre delar av opptaksgrunnlaget skal inngå i karakterpoengsummen.</article></article></li></ul></article></article></li><li data-li-identifier="b)" data-name="b)"><article class="listArticle" id="kapittel-5-paragraf-3-nummer-1-punkt-2"><article class="legalP" id="kapittel-5-paragraf-3-nummer-1-punkt-2-ledd-1">Utdanningspoeng:</article><article class="legalP" id="kapittel-5-paragraf-3-nummer-1-punkt-2-ledd-2">Det kan bli gitt utdanningspoeng for greidd høgare utdanning ut over minstekravet for opptak.</article></article></li><li data-li-identifier="c)" data-name="c)"><article class="listArticle" id="kapittel-5-paragraf-3-nummer-1-punkt-3"><article class="legalP" id="kapittel-5-paragraf-3-nummer-1-punkt-3-ledd-1">Praksispoeng: <ul class="defaultList"><li data-li-identifier="i." data-name="i."><article class="listArticle" id="kapittel-5-paragraf-3-nummer-1-punkt-3-ledd-1-punkt-1"><article class="legalP" id="kapittel-5-paragraf-3-nummer-1-punkt-3-ledd-1-punkt-1-ledd-1">Det kan bli gitt poeng for relevant arbeidserfaring.</article></article></li><li data-li-identifier="ii." data-name="ii."><article class="listArticle" id="kapittel-5-paragraf-3-nummer-1-punkt-3-ledd-1-punkt-2"><article class="legalP" id="kapittel-5-paragraf-3-nummer-1-punkt-3-ledd-1-punkt-2-ledd-1">Praksis som søkjaren har skaffa seg før kvalifiserande utdanning er fullført, og praksis som inngår i kvalifiseringsgrunnlaget, vert ikkje medrekna i grunnlaget for praksispoeng.</article></article></li></ul></article></article></li><li data-li-identifier="d)" data-name="d)"><article class="listArticle" id="kapittel-5-paragraf-3-nummer-1-punkt-4"><article class="legalP" id="kapittel-5-paragraf-3-nummer-1-punkt-4-ledd-1">Andre tilleggspoeng: Med utgangspunkt i særlege omsyn som er knytte til enkelte studium, kan styret fastsetje andre poengtypar i studieplanen.</article></article></li></ul></article><article class="numberedLegalP" data-numerator="2" id="kapittel-5-paragraf-3-nummer-2">(2) For søkjarar med bokstavkarakterar vert følgjande følgjande omrekningsskala nytta som grunnlag for utrekning av gjennomsnittskarakter: A=5, B=4, C=3, D=2, E=1. Nærare føresegn om omrekning av karakterar frå andre karakterskalaer er gitt i retningslinjer om opptak og rangering.</article><article class="numberedLegalP" data-numerator="3" id="kapittel-5-paragraf-3-nummer-3">(3) I særskilde tilfelle kan anna utdanning enn den som inngår i det formelle opptaksgrunnlaget, bli teken med i rangeringa. Søknaden vert då rangert etter § 5-5 i denne forskrifta.</article></article><article class="legalArticle" data-lovdata-URL="LTI/forskrift/2016-12-21-1875/§5-4" data-name="§5-4" id="kapittel-5-paragraf-4"><h3 class="legalArticleHeader"><span class="legalArticleValue">§ 5-4</span>. <span class="legalArticleTitle">Rangering av søkjarar til andre studium</span></h3><article class="numberedLegalP" data-numerator="1" id="kapittel-5-paragraf-4-nummer-1">(1) Ved opptak til studium som har generell studiekompetanse som opptakskrav, blir søkjarane rangerte etter føresegnene gitt i forskrift om opptak til høyere utdanning. Utfyllande føresegn blir fastsett av styret i retningslinjer om opptak og rangering.</article><article class="numberedLegalP" data-numerator="2" id="kapittel-5-paragraf-4-nummer-2">(2) Reglar for rangering av søkjarar til y-veg, overflyttingsopptak, enkeltemneopptak, forkurs og dykkarutdanning blir fastsette av styret i retningslinjer om opptak og rangering.</article><article class="numberedLegalP" data-numerator="3" id="kapittel-5-paragraf-4-nummer-3">(3) For oppdragsstudium gjeld ikkje § 5-1 til § 5-3 i denne forskrifta. Oppdragsgjevarar rangerer sjølve sine søkjarar etter at høgskulen har godkjent opptaksgrunnlaget deira.</article><article class="numberedLegalP" data-numerator="4" id="kapittel-5-paragraf-4-nummer-4">(4) Ved opptak til studium definert i § 1-2 ellevte ledd som har generell studiekompetanse som einaste opptakskrav blir søkjarane rangert etter søknadsdato, med mindre anna er fastsett i emne-/studieplan.</article></article><article class="legalArticle" data-lovdata-URL="LTI/forskrift/2016-12-21-1875/§5-5" data-name="§5-5" id="kapittel-5-paragraf-5"><h3 class="legalArticleHeader"><span class="legalArticleValue">§ 5-5</span>. <span class="legalArticleTitle">Rangering av søkjarar som ikkje kan poengutreknast</span></h3><article class="numberedLegalP" data-numerator="1" id="kapittel-5-paragraf-5-nummer-1">(1) Kvalifiserte søkjarar som ikkje kan poengutreknast etter § 5-1 til § 5-4 i denne forskrifta, skal rangerast etter ei heilskapleg og skjønnsmessig vurdering av søkjaren sitt opptaksgrunnlag.</article><article class="numberedLegalP" data-numerator="2" id="kapittel-5-paragraf-5-nummer-2">(2) For å få tilbod om opptak blir det kravd likeverdige ferdigheiter og kunnskapar med søkjarar som får tilbod om opptak etter rangering på grunnlag av poengutrekning.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2016-12-21-1875/KAPITTEL_6"><h2>Kapittel 6. Særskilt vurdering</h2><article class="legalArticle" data-lovdata-URL="LTI/forskrift/2016-12-21-1875/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Særskilt vurdering</span></h3><article class="numberedLegalP" data-numerator="1" id="kapittel-6-paragraf-1-nummer-1">(1) Det kan gjerast unnatak frå delar av rangeringsføresegnene i kapittel 5, dersom det ligg føre grunnar for særskilt vurdering. Grunnlag for opptak etter særskilt vurdering kan vere at anna morsmål enn norsk, sjukdom, funksjonshemming eller andre spesielle forhold gir grunn til å anta at søkjaren sin karakterpoengsum ikkje gir eit riktig bilete av søkjaren sine kvalifikasjonar.</article><article class="numberedLegalP" data-numerator="2" id="kapittel-6-paragraf-1-nummer-2">(2) Søkjarar som ønskjer å bli vurderte etter denne føresegna, må be om dette i søknaden og leggje ved eiga grunngjeving og dokumentasjon av dei forholda som skal ligge til grunn for særskilt vurdering.</article><article class="numberedLegalP" data-numerator="3" id="kapittel-6-paragraf-1-nummer-3">(3) Forholda nemnd i første ledd gir i seg sjølv ikkje rett til studieplass. For å få tilbod om opptak er det krav om likeverdige ferdigheiter og kunnskapar med søkjarar som får tilbod om opptak etter kapittel 5.</article><article class="numberedLegalP" data-numerator="4" id="kapittel-6-paragraf-1-nummer-4">(4) Søkjarar som ikkje får tilbod om opptak etter desse reglane, skal rangerast etter føresegnene i § 5.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2016-12-21-1875/KAPITTEL_7"><h2>Kapittel 7. Opptak og tilbod på visse vilkår (Betinga opptak)</h2><article class="legalArticle" data-lovdata-URL="LTI/forskrift/2016-12-21-1875/§7-1" data-name="§7-1" id="kapittel-7-paragraf-1"><h3 class="legalArticleHeader"><span class="legalArticleValue">§ 7-1</span>. <span class="legalArticleTitle">Opptak på visse vilkår (betinga opptak)</span></h3><article class="numberedLegalP" data-numerator="1" id="kapittel-7-paragraf-1-nummer-1">(1) Med opptak på visse vilkår (betinga opptak) meiner ein opptak av søkjarar som grunna særskilde forhold ikkje tilfredsstiller heile opptakskravet til eit studium, men som kjem til å dekke opptakskravet etter studiestart, normalt i løpet av første semester av studieløpet.</article><article class="numberedLegalP" data-numerator="2" id="kapittel-7-paragraf-1-nummer-2">(2) Betinga opptak kan berre bli gitt dersom søkjaren ved studiestart ikkje manglar meir enn 15 studiepoeng for å dekke opptaksgrunnlaget, jf. kapittel 2. Eventuelle krav til fordjuping må vere dekte. Vidare må eventuelle forkunnskapskrav til eit emne vere greidde før søkjarar med betinga opptak kan få tilgang til emnet.</article><article class="numberedLegalP" data-numerator="3" id="kapittel-7-paragraf-1-nummer-3">(3) Med særskilde forhold er det her meint sjukdom, ulukker eller dødsfall i nær familie. Andre særskilde forhold kan også gi grunnlag for betinga opptak. Særskilde forhold må dokumenterast ved attest frå lege, anna helsepersonell, politi eller tilsvarande.</article></article><article class="legalArticle" data-lovdata-URL="LTI/forskrift/2016-12-21-1875/§7-2" data-name="§7-2" id="kapittel-7-paragraf-2"><h3 class="legalArticleHeader"><span class="legalArticleValue">§ 7-2</span>. <span class="legalArticleTitle">Tilbod på visse vilkår (betinga tilbod)</span></h3><article class="legalP" id="kapittel-7-paragraf-2-ledd-1">Høgskulen kan i særskilde tilfelle gi betinga tilbod om studieplass til søkjarar som ikkje tilfredsstiller heile opptakskravet på det tidspunktet dei får tilbod om studieplass, men som har dokumentert at dei vil dekkje kravet før studiestart.</article></article><article class="legalArticle" data-lovdata-URL="LTI/forskrift/2016-12-21-1875/§7-3" data-name="§7-3" id="kapittel-7-paragraf-3"><h3 class="legalArticleHeader"><span class="legalArticleValue">§ 7-3</span>. <span class="legalArticleTitle">Generelle føresegner om tilbod og opptak på visse vilkår</span></h3><article class="numberedLegalP" data-numerator="1" id="kapittel-7-paragraf-3-nummer-1">(1) Søkjarar som har fått opptak eller tilbod etter føresetnadane gitt i § 7-1 eller § 7-2 og som ikkje innfrir vilkåra for opptak innan den gitte fristen, misser tilbodet om studieplass.</article><article class="numberedLegalP" data-numerator="2" id="kapittel-7-paragraf-3-nummer-2">(2) Det kan ikkje bli gitt betinga opptak eller tilbod til søkjarar som ikkje kan dokumentere tilstrekkelege kunnskapar i norsk og engelsk, jf. § 2-1.</article></article></section><section class="section" data-name="kap8" id="kapittel-8" data-lovdata-URL="LTI/forskrift/2016-12-21-1875/KAPITTEL_8"><h2>Kapittel 8. Felles føresegner om administrative forhold</h2><article class="legalArticle" data-lovdata-URL="LTI/forskrift/2016-12-21-1875/§8-1" data-name="§8-1" id="kapittel-8-paragraf-1"><h3 class="legalArticleHeader"><span class="legalArticleValue">§ 8-1</span>. <span class="legalArticleTitle">Reservert studieplass</span></h3><article class="legalP" id="kapittel-8-paragraf-1-ledd-1">Tildelt studieplass kan reserverast til neste gong det er opptak til studiet dersom det ligg føre dokumenterte, tungtvegande grunnar. Det vert normalt ikkje innvilga reservert plass for meir enn eitt år.</article><article class="legalP" id="kapittel-8-paragraf-1-ledd-2">Søknad om reservering av studieplass må leggast fram innan tre veker etter at ein har motteke tilbod om studieplass.</article></article><article class="legalArticle" data-lovdata-URL="LTI/forskrift/2016-12-21-1875/§8-2" data-name="§8-2" id="kapittel-8-paragraf-2"><h3 class="legalArticleHeader"><span class="legalArticleValue">§ 8-2</span>. <span class="legalArticleTitle">Førehandsløfte</span></h3><article class="legalP" id="kapittel-8-paragraf-2-ledd-1">Det kan bli gitt førehandsløfte til kvalifiserte søkjarar som med god margin ville ha kome inn ved siste opptak.</article></article><article class="legalArticle" data-lovdata-URL="LTI/forskrift/2016-12-21-1875/§8-3" data-name="§8-3" id="kapittel-8-paragraf-3"><h3 class="legalArticleHeader"><span class="legalArticleValue">§ 8-3</span>. <span class="legalArticleTitle">Fristar</span></h3><article class="numberedLegalP" data-numerator="1" id="kapittel-8-paragraf-3-nummer-1">(1) Søknadsfristar for opptak til Høgskulen sine studium blir kunngjorde samstundes med utlysinga av studieprogrammet.</article><article class="numberedLegalP" data-numerator="2" id="kapittel-8-paragraf-3-nummer-2">(2) All dokumentasjon som skal liggje til grunn for opptak, må følgje søknaden. Vitnemål/karakterutskrifter for utdanning og praksis som blir avslutta i det semesteret opptaket skjer, må ettersendast innan den fristen som er gitt av Høgskulen.</article></article><article class="legalArticle" data-lovdata-URL="LTI/forskrift/2016-12-21-1875/§8-4" data-name="§8-4" id="kapittel-8-paragraf-4"><h3 class="legalArticleHeader"><span class="legalArticleValue">§ 8-4</span>. <span class="legalArticleTitle">Verifisering av dokumentasjon</span></h3><article class="legalP" id="kapittel-8-paragraf-4-ledd-1">Høgskulen kan krevje at søkjarane legg fram original av dokument som skal liggje til grunn for opptak for å vurdere at desse er ekte, jf. universitets- og høyskoleloven § 3-7 sjette ledd.</article></article><article class="legalArticle" data-lovdata-URL="LTI/forskrift/2016-12-21-1875/§8-5" data-name="§8-5" id="kapittel-8-paragraf-5"><h3 class="legalArticleHeader"><span class="legalArticleValue">§ 8-5</span>. <span class="legalArticleTitle">Trekk av studium</span></h3><article class="legalP" id="kapittel-8-paragraf-5-ledd-1">Styret kan gjere vedtak om avlysing av opptak til ei utdanning dersom det ikkje er nok kvalifiserte søkjarar.</article></article><article class="legalArticle" data-lovdata-URL="LTI/forskrift/2016-12-21-1875/§8-6" data-name="§8-6" id="kapittel-8-paragraf-6"><h3 class="legalArticleHeader"><span class="legalArticleValue">§ 8-6</span>. <span class="legalArticleTitle">Klage</span></h3><article class="numberedLegalP" data-numerator="1" id="kapittel-8-paragraf-6-nummer-1">(1) Enkeltvedtak som er gjorde med heimel i denne forskrifta, kan klagast på, jf. forvaltningsloven § 28 til § 32. Klagefristen er 3 veker frå den dagen resultatet av opptaket er offentleggjort, eventuelt 3 veker frå mottatt grunngjeving.</article><article class="numberedLegalP" data-numerator="2" id="kapittel-8-paragraf-6-nummer-2">(2) Klage på enkeltvedtak i samband med opptak organisert gjennom Samordna opptak, blir handsama av Nasjonal klagenemnd, jf. universitets- og høyskoleloven § 5-1 sjuande ledd og forskrift om opptak til høyere utdanning § 8-1.</article><article class="numberedLegalP" data-numerator="3" id="kapittel-8-paragraf-6-nummer-3">(3) Klager som gjeld opptak etter universitets- og høyskoleloven § 3-6 andre og tredje ledd, blir handsama av Klagenemnda ved Høgskulen på Vestlandet, jf. forskrift om opptak til høyere utdanning § 8-1 andre ledd.</article><article class="numberedLegalP" data-numerator="4" id="kapittel-8-paragraf-6-nummer-4">(4) Klage på enkeltvedtak i samband med opptak til studium som ikkje inngår i samordna opptak, blir handsama av klagenemnda ved Høgskulen på Vestlandet, jf. lov om universiteter og høyskoler § 5-1.</article></article></section><section class="section" data-name="kap9" id="kapittel-9" data-lovdata-URL="LTI/forskrift/2016-12-21-1875/KAPITTEL_9"><h2>Kapittel 9. Utfyllande reglar</h2><article class="legalArticle" data-lovdata-URL="LTI/forskrift/2016-12-21-1875/§9-1" data-name="§9-1" id="kapittel-9-paragraf-1"><h3 class="legalArticleHeader"><span class="legalArticleValue">§ 9-1</span>. <span class="legalArticleTitle">Utfyllande reglar</span></h3><article class="legalP" id="kapittel-9-paragraf-1-ledd-1">Styret, eller det organet styret nemner opp, kan gi utfyllande reglar og retningslinjer innanfor ramma av denne forskrifta.</article></article><article class="legalArticle" data-lovdata-URL="LTI/forskrift/2016-12-21-1875/§9-2" data-name="§9-2" id="kapittel-9-paragraf-2"><h3 class="legalArticleHeader"><span class="legalArticleValue">§ 9-2</span>. <span class="legalArticleTitle">Iverksetjing</span></h3><article class="legalP" id="kapittel-9-paragraf-2-ledd-1">Forskrifta trer i kraft 1. januar 2017. Frå same dato blir forskrift 10. mars 2016 nr. 290 om opptak og rangering til mastergradsstudier og videreutdanninger ved Høgskolen i Bergen oppheva.</article></article></section></main></body></html>