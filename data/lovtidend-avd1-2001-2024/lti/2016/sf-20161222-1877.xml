<!DOCTYPE html><html lang="no"><head><title>Forskrift om endring i forskrift om utøvelse av fisket i sjøen</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-12-22-1877</dd><dt class="dokid">DokumentID</dt><dd class="dokid">LTI/forskrift/2016-12-22-1877</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="dateInForce">I kraft fra</dt><dd class="dateInForce">2017-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2004-12-22-1878</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2008-06-06-37/§16</li><li>forskrift/2004-12-22-1878/§98</li></ul></dd><dt class="dateOfPublication">Kunngjort</dt><dd class="dateOfPublication">2017-01-02 15:15</dd><dt class="journalNumber">Journalnummer</dt><dd class="journalNumber">2016-1540</dd><dt class="titleShort">Korttittel</dt><dd class="titleShort">Endr. i forskrift om utøvelse av fisket i sjøen</dd><dt class="title">Tittel</dt><dd class="title">Forskrift om endring i forskrift om utøvelse av fisket i sjøen</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Fiskeridirektoratet 22. desember 2016 med hjemmel i lov 6. juni 2008 nr. 37 om forvaltning av viltlevande marine ressursar (havressurslova) § 16 og forskrift 22. desember 2004 nr. 1878 om utøvelse av fisket i sjøen § 98.</dd><dt class="refid">RefID</dt><dd class="refid">forskrift/2016-12-22-1877</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om utøvelse av fisket i sjøen<ul class="tocSubUl"><li>I<ul class="tocSubUl"><li>§ 11a. Fangstbegrensningssystem i snurrevad</li><li>§ 14a. Partråling etter bunnfisk med stormasket trål sør for 62° N</li><li>§ 49. Oppmaling av torsk, hyse, sei og kystbrisling</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2016-12-22-1877" id="dokument"><h1>Forskrift om endring i forskrift om utøvelse av fisket i sjøen</h1><section class="section" data-name="kapI" id="kapittel-1" data-lovdata-URL="LTI/forskrift/2016-12-22-1877/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 22. desember 2004 nr. 1878 om utøvelse av fisket i sjøen gjøres følgende endringer:</article> <article class="defaultP" margin-top="true">§ 10 nytt tredje ledd skal lyde:</article><article class="legalP" id="kapittel-1-ledd-2">Ved fiske med snurrevad nord for 62° N er det tillatt å benytte fiskelås på innsiden i forlengelsen foran fiskeposen med mindre maskevidde enn 130 mm. Lengden på fiskelåsen skal ikke overstige 4 meter. Fiskelåsen skal monteres inn i forlengelsen minst 4 meter foran fiskeposen.</article> <article class="defaultP" margin-top="true">Gjeldende § 10 tredje ledd blir fjerde ledd.</article> <article class="defaultP" margin-top="true">Ny § 11a skal lyde:</article><article class="futureLegalArticle" data-name="§11a" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 11a</span>. <span class="legalArticleTitle">Fangstbegrensningssystem i snurrevad</span></span><article class="legalP" id="kapittel-1-foreslåttparagraf-1-ledd-1">Nord for 62° N er det tillatt å benytte fangstbegrensningssystem i snurrevad dersom det er utformet og innmontert i henhold til vedlegg 6. Fangstbegrensningssystemet skal bestå av minimum to utslippshull og en fiskelås og skal være montert som eneste seksjon mellom snurrevadens belg og fiskepose. Fiskelåsen kan ha mindre maskevidde enn 130 mm.</article><article class="legalP" id="kapittel-1-foreslåttparagraf-1-ledd-2">Ved bruk av fangstbegrensningssystem i kombinasjon med kvadratmasket fiskepose kan posen snøres sammen der det er behov for å begrense størrelsen på fangstene.</article></article> <article class="defaultP" margin-top="true">Ny § 14a skal lyde:</article><article class="futureLegalArticle" data-name="§14a" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 14a</span>. <span class="legalArticleTitle">Partråling etter bunnfisk med stormasket trål sør for 62° N</span></span><article class="legalP" id="kapittel-1-foreslåttparagraf-2-ledd-1">Fartøy med adgang til å drive partråling etter bunnfisk sør for 62° N kan på følgende vilkår fordele kvantumet ved landing, uavhengig av hvilket fartøy som fører fangsten:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1">Fartøyene må være skriftlig påmeldt som partrållag til vedkommende salgslag før fisket tar til.</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1">Fartøyene i partrållaget må fiske med samme redskap, og to fartøy kan dra med inntil 2 wire i hver sin vinge av trålredskapet. Det er ikke tillatt å nytte tråldører under partråling.</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-2-ledd-1-punkt-3"><article class="legalP" id="kapittel-1-foreslåttparagraf-2-ledd-1-punkt-3-ledd-1">Dersom fangst som tas i forbindelse med partråling deles, skal minimum 20&#xa0;% av fangsten per landing fordeles til de aktuelle fartøyene. Det skal alltid føres fangst på det fartøy som lander fangsten.</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-2-ledd-1-punkt-4"><article class="legalP" id="kapittel-1-foreslåttparagraf-2-ledd-1-punkt-4-ledd-1">Ved innmelding av fangst til vedkommende salgslag og ved landing skal det gis oppgave over at fangsten er tatt som partrållag.</article></article></li><li data-li-identifier="e." data-name="e."><article class="listArticle" id="kapittel-1-foreslåttparagraf-2-ledd-1-punkt-5"><article class="legalP" id="kapittel-1-foreslåttparagraf-2-ledd-1-punkt-5-ledd-1">Et fartøy kan ikke dele fangst med mer enn tre andre fartøy i løpet av kvoteåret.</article></article></li><li data-li-identifier="f." data-name="f."><article class="listArticle" id="kapittel-1-foreslåttparagraf-2-ledd-1-punkt-6"><article class="legalP" id="kapittel-1-foreslåttparagraf-2-ledd-1-punkt-6-ledd-1">Et fartøy kan likevel dele fangst med nytt fartøy dersom tidligere fartøy i partrållaget er utgått av merkeregisteret som følge av en strukturordning.</article></article></li></ul></article><article class="legalP" id="kapittel-1-foreslåttparagraf-2-ledd-2">Før oppstart av fisket med partrål skal det sendes melding til Fiskeridirektoratets regionkontor i den region hvor fisket skal pågå. Fiskeridirektoratets regionkontor kan kreve at fartøy som meldes som partrållag fremstiller seg for godkjenning. Fiskeridirektoratet er klageinstans.</article></article> <article class="defaultP" margin-top="true">§ 16 nytt annet ledd skal lyde:</article><article class="legalP" id="kapittel-1-ledd-3">Fiskeridirektoratet kan uten hinder av første ledd gi tillatelse til å bruke reketrål på kysten av Troms og Finnmark på dybder opp til 170 meter.</article> <article class="defaultP" margin-top="true">§ 43 ny nr. 40 skal lyde: <table><tbody><tr><td data-text-align="left" data-vertical-align="top" /><td data-text-align="left" data-vertical-align="top">40.</td><td data-text-align="left" data-vertical-align="top">Vassild</td><td data-text-align="left" data-vertical-align="bottom">27 cm</td></tr></tbody></table></article> <article class="defaultP" margin-top="true">§ 46 nytt syttende ledd skal lyde:</article><article class="legalP" id="kapittel-1-ledd-4">Ved fiske etter vassild er det adgang til å ha inntil 20&#xa0;% av vassild under minstemål i antall i de enkelte fangster.</article> <article class="defaultP" margin-top="true">§ 49 skal lyde:</article><article class="futureLegalArticle" data-name="§49" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 49</span>. <span class="legalArticleTitle">Oppmaling av torsk, hyse, sei og kystbrisling</span></span><article class="legalP" id="kapittel-1-foreslåttparagraf-3-ledd-1">Det er forbudt å fiske eller lande torsk, hyse, sei og kystbrisling til oppmaling, herunder til matmel og til fiske- og dyrefôr.</article><article class="legalP" id="kapittel-1-foreslåttparagraf-3-ledd-2">Vedkommende salgslag kan dispensere fra oppmalingsforbudet.</article></article> <article class="defaultP" margin-top="true">Spesifikasjonen «Utforming og innmontering av snurrevadpose med kvadratiske masker» (Vedlegg 1) som vist til i § 3 nr. 1 bokstav b) skal lyde:</article><span class="futuretitle" id="kapittel-1-foreslåttittel-1">Vedlegg 1. Spesifikasjoner for utforming og montering av kvadratmaskepose for snurrevad</span> <article class="defaultP" margin-top="true"><i>Innledning</i></article><article class="legalP" id="kapittel-1-ledd-5">En snurrevadpose med kvadratiske masker kan enten være en to- eller firepanels pose. En topanels pose består av to identiske panel – et overpanel og et underpanel. En firepanels pose består av identiske over- og underpanel samt to kileformete sidepanel. Det er valgfritt hvorvidt en vil bruke to- eller firepanels poser.</article> <article class="defaultP" margin-top="true"><i>Forpart</i></article><article class="legalP" id="kapittel-1-ledd-6">I fremste del av snurrevadposen skal det monteres en forlengelse med vanlige masker i polyetylen (PE), og med fri lengde over 5 masker. Trådtykkelse velges fritt. Forlengelsen skal ha en minimum maskevidde på 130 mm, og kan ha en omkrets på 80–120 frie masker og 60–100 frie masker for fartøy under 15 meter. Maskene i forlengelsens bakpart skal maskebindes mot kvadratmaskeseksjonen, og maskene i forlengelsen skal fordeles jevnt over hele kvadratmaskeposens omkrets (kiler inkludert).</article><article class="legalP" id="kapittel-1-ledd-7">Sammenføyningen mellom posens forlengelse (forpart) og resten av redskapen kan skje ved maskebinding eller ved at tau tres gjennom maskene i sammenføyningen. Ved forskjell i antall masker foran eller bak sammenføyningen, skal overskytende masker fordeles jevnt over hele omkretsen, uavhengig om det maskebindes eller benyttes tau. Dersom det benyttes tau, skal tauets lengde være minimum 70&#xa0;% av omkretsen av forlengelsen målt på strukket lin.</article> <article class="defaultP" margin-top="true"><i>Seksjon med kvadratiske masker</i></article><article class="legalP" id="kapittel-1-ledd-8">Panel med kvadratiske masker skal lages av flettet knuteløst nett av enten polyamid (PA), polyetylen (PE), polypropylen (PP), eller polyester (PES). Minimum maskevidde i denne seksjonen skal være 125 mm. Det skal benyttes enkel flettet tråd med tykkelse på opp til 7,5 mm for maskevidder mellom 125 og 145 mm. Ved maskevidder fra og med 145 mm og oppover kan det benyttes enkel flettet tråd med tykkelse på opptil 11 mm. For fartøy på eller over 15 meter skal over- og underpanelet hver for seg ha en lengde på minimum 12,5 meter, og en bredde på minimum 2,5 meter og maksimum 4 meter. For fartøy under 15 meter skal over- og underpanelet hver for seg ha en lengde på minimum 7,5 meter og en bredde på minimum 1,9 meter og maksimum 4 meter. Uavhengig av kvadratmaskepanelenes lengde og bredde målt i meter, skal:<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-8-punkt-1"><article class="legalP" id="kapittel-1-ledd-8-punkt-1-ledd-1">over- og underpanelet av kvadratmasker være like i lengde og bredde</article></article></li><li data-li-identifier="-" data-name="-"><article class="listArticle" id="kapittel-1-ledd-8-punkt-2"><article class="legalP" id="kapittel-1-ledd-8-punkt-2-ledd-1">maskevidden være den samme i over- og underpanelet</article></article></li><li data-li-identifier="-" data-name="-"><article class="listArticle" id="kapittel-1-ledd-8-punkt-3"><article class="legalP" id="kapittel-1-ledd-8-punkt-3-ledd-1">bredde på kvadratmaskepanelet i over- og underpanelet i form av frie masker være det samme i hele panelenes lengde.</article></article></li></ul></article><article class="legalP" id="kapittel-1-ledd-9">Panelet med kvadratiske masker lages ved at nettet skjæres stolperett (AB-kutt), og sammenføyes med forpart og løft slik at stolpene kun går på tvers av og langs av posen. Dersom seksjonen av kvadratmasker til over- og underpanelet lages av et sammenhengende nettstykke, skal det lages en falsk leis bestående av to stolper i tverretningen slik at posen får to like panel. Samtlige stolperekker som går på tvers av posen skal danne sammenhengende hele sirkler, det vil si at stolpene ligger overfor hverandre i sideleisen.</article> <article class="defaultP" margin-top="true"><i>Løft</i></article><article class="legalP" id="kapittel-1-ledd-10">I bakkant av seksjon med kvadratiske masker skal det monteres et løft eller pumpeskjørt. Maskevidden skal være minimum 130 mm. Under fiske skal løftet snøres helt sammen, maksimum 30 cm bak sammenføyning mellom kvadratmaskeseksjon og løft. Enden på løftet kan være lukket under fiske.</article><article class="legalP" id="kapittel-1-ledd-11">Utforming av løft/ løft med innmontert presenning/pumpeskjørt tilpasses fartøyets behov, fri utforming.</article> <article class="defaultP" margin-top="true"><i>Firepanels snurrevadposer</i></article><article class="legalP" id="kapittel-1-ledd-12">Firepanels snurrevadposer skal ha samme over- og underpanel som topanels snurrevadposer, men skal i tillegg ha sidepanel mellom over- og underpanel, et på hver side av posen. Posen skal bestå av A) forpart med sidepanel B) seksjon med kvadratiske masker med kileformete sidepanel og C), løft som beskrevet over.</article> <article class="defaultP" margin-top="true"><i>Kileformet sidepanel</i></article><article class="legalP" id="kapittel-1-ledd-13">Sidepanelene består av to deler; A) en del som inngår i den rettskårne forparten som skal ha samme lengde som snurrevadposens forpart, og som ikke nødvendigvis må være adskilt fra forpartens over- og underpanel med leiser, og B) et kileformet panel som skal ha samme totale lengde som seksjon med kvadratiske masker. Kilens forpart skal lages av samme nett-type som forpart i over- og underpanel og ha en bredde på maksimum 25 masker og maksimum 21 frie masker, det vil si at det må tas inn minimum to masker i hver leis når sidepanelene sammenføyes med over- og underpanelet. Den kileformete delen av sidepanelet skal være laget av vanlige masker (diamantmasker) i knute eller knuteløst lin, med minimum maskevidde på 130 mm, og fritt valg med hensyn til trådtykkelse.</article><article class="legalP" id="kapittel-1-ledd-14">Kilens bredde i bakkant skal være totalt 4 masker og 1 eller ingen «frie» masker. Kilen avsluttes jevnt med og i bakkant av seksjon med kvadratmasker. Her settes det et kraftig bendsel som innbefatter alle tre panelene på hver side (over to stolper fra overpanel pluss de siste fire maskene i sidepanelet pluss to stolper fra underpanelet).</article> <article class="defaultP" margin-top="true">Spesifikasjonen «Beskrivelse av fangstbegrensningssystem for snurrevad» (nytt vedlegg 6) som vist til i § 11a skal lyde:</article><span class="futuretitle" id="kapittel-1-foreslåttittel-2">Vedlegg 6. Beskrivelse av fangstbegrensningssystem for snurrevad</span> <article class="defaultP" margin-top="true"><i>Krav til fangstutslipp</i></article><article class="legalP" id="kapittel-1-ledd-15">Der skal være minst to utslippsåpninger. Disse skal være plassert i forlengelsens over- og/eller underpanel som vist på figur. Åpningene skal ha minimum lengde på 2,0 meter og en minimum bredde på 3 masker med minimum 130 mm maskevidde. Hullet skjæres med rettskårne masker (N-retning), og med tre stolper (AB-kutt) til en spiss både framme og bak. Langs kantene på åpningene festes tråd/tau som er inntil 10&#xa0;% kortere enn selve omkretsen på åpningen. Lysåpningen med tråd/tau skal da ikke være mindre enn 1,8 meter målt på strukket lin i lengderetningen.</article><article class="legalP" id="kapittel-1-ledd-16">Hullene plasseres maksimum 0,2 meter fra forkant av fiskelåsen. Begge/alle åpningene skal plasseres like langt bak i snurrevadens forlengelse målt fra skråskåren belg til forkant av utslippshullene. For å redusere slitasjen i for- og bakkant av utslippshullene kan det lages forsterkning, fortrinnsvis med tau fra endene på hullet stolperett for- og/eller bakover.</article> <article class="defaultP" margin-top="true"><i>Krav til fiskelås, diamantmasket sekk</i></article><article class="legalP" id="kapittel-1-ledd-17">Bak utslippsåpningene skal det være en fiskelås. Fiskelåsen skal være en sylinder av nett som kan ha mindre maskevidde enn 130 millimeter. Fiskelåsens omkrets skal ikke være mindre enn omkretsen på forlengelsen som den plasseres i. De fremste maskene på fiskelåsen er sydd mot maskene i forlengelse/sekk, ellers er nettsylinderen ikke festet. Fiskelåsens lengde skal være mellom 2 og 3 meter tilpasset nettseksjonens omkrets, og det skal tres tau rundt fiskelåsen, minimum en og en halv meter fra fiskelåsens forkant. Fiskelåsens forkant skal ikke ha større avstand til utslippshullenes bakre del enn 0,2 meter.</article> <article class="defaultP" margin-top="true"><i>Bruk av kvadratmasket sekk</i></article><article class="legalP" id="kapittel-1-ledd-18">I områder hvor det er påbudt med kvadratmasket sekk, jf. forskriftens § 3, skal den diamantmaskede forlengelsen være inntil 5 masker lang, og monteres maksimum 1,7 meter bak utslippshullenes bakkant.</article> <article class="defaultP" margin-top="true"><i>Krav til utforming og innmontering</i><ul class="defaultList"><li data-li-identifier="1." data-name="1."><article class="listArticle" id="kapittel-1-ledd-18-punkt-1"><article class="legalP" id="kapittel-1-ledd-18-punkt-1-ledd-1">Fangstbegrensningssystemet skal være første seksjon bak belgen på snurrevaden.</article></article></li><li data-li-identifier="2." data-name="2."><article class="listArticle" id="kapittel-1-ledd-18-punkt-2"><article class="legalP" id="kapittel-1-ledd-18-punkt-2-ledd-1">Fangstbegrensningsseksjonen skal være rettskåret med maksimum lengde på 10 meter. (71 masker).</article></article></li><li data-li-identifier="3." data-name="3."><article class="listArticle" id="kapittel-1-ledd-18-punkt-3"><article class="legalP" id="kapittel-1-ledd-18-punkt-3-ledd-1">Avstand fra utslippshull til festepunkt for fiskelås skal ikke overskride 20 cm.</article></article></li><li data-li-identifier="4." data-name="4."><article class="listArticle" id="kapittel-1-ledd-18-punkt-4"><article class="legalP" id="kapittel-1-ledd-18-punkt-4-ledd-1">Det skal være minst to utslippshull. Samtlige hull skal være like langt fra fiskelås og overgang til belg.</article></article></li><li data-li-identifier="5." data-name="5."><article class="listArticle" id="kapittel-1-ledd-18-punkt-5"><article class="legalP" id="kapittel-1-ledd-18-punkt-5-ledd-1">Avstanden fra utslippshullene og forover til belg skal ikke overstige 44 masker (ca. 6,3 meter).</article></article></li><li data-li-identifier="6." data-name="6."><article class="listArticle" id="kapittel-1-ledd-18-punkt-6"><article class="legalP" id="kapittel-1-ledd-18-punkt-6-ledd-1">Det kan tres et tau/tråd rundt utslippsåpningen som er inntil 10&#xa0;% kortere enn omkretsen på hullet. Lysåpningen i utslippshullet skal da være minimum 1,8 meter målt på strukket lin i lengderetningen.</article></article></li><li data-li-identifier="7." data-name="7."><article class="listArticle" id="kapittel-1-ledd-18-punkt-7"><article class="legalP" id="kapittel-1-ledd-18-punkt-7-ledd-1">Lengden på fiskelåsen skal være maksimum 2,5 meter.</article></article></li></ul></article><article class="legalP" id="kapittel-1-ledd-19">Ved bruk av kvadratmasket sekk skal ikke avstanden fra utslippshullene til kvadratmasket nett overstige 2,5 meter.</article></section><section class="section" data-name="kapII" id="kapittel-2" data-lovdata-URL="LTI/forskrift/2016-12-22-1877/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 1. januar 2017.</article></section></main></body></html>