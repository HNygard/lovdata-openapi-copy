<!DOCTYPE html><html lang="no"><head><title>Forskrift om sikkerhetsstyring for mindre lasteskip, passasjerskip og fiskefartøy mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-12-16-1770</dd><dt class="dokid">DokumentID</dt><dd class="dokid">LTI/forskrift/2016-12-16-1770</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 18 s 2972</dd><dt class="dateInForce">I kraft fra</dt><dd class="dateInForce">2017-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2007-02-16-9/§6</li><li>lov/2007-02-16-9/§7</li><li>lov/2007-02-16-9/§13</li><li>lov/2007-02-16-9/§42</li><li>lov/2007-02-16-9/§51</li><li>forskrift/2007-02-16-171</li><li>forskrift/2007-05-31-590</li></ul></dd><dt class="dateOfPublication">Kunngjort</dt><dd class="dateOfPublication">2016-12-28 16:35</dd><dt class="journalNumber">Journalnummer</dt><dd class="journalNumber">2016-1440</dd><dt class="titleShort">Korttittel</dt><dd class="titleShort">Forskrift om sikkerhetsstyring for mindre lasteskip, passasjerskip og fiskefartøy mv.</dd><dt class="title">Tittel</dt><dd class="title">Forskrift om sikkerhetsstyring for mindre lasteskip, passasjerskip og fiskefartøy mv.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Sjøfartsdirektoratet 16. desember 2016 med hjemmel i lov 16. februar 2007 nr. 9 om skipssikkerhet (skipssikkerhetsloven) § 6, § 7, § 13, § 42 og § 51, jf. delegeringsvedtak 16. februar 2007 nr. 171 og delegeringsvedtak 31. mai 2007 nr. 590.</dd><dt class="refid">RefID</dt><dd class="refid">forskrift/2016-12-16-1770</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om sikkerhetsstyring for mindre lasteskip, passasjerskip og fiskefartøy mv.<ul class="tocSubUl"><li>§ 1. Virkeområde</li><li>§ 2. Rederiets plikt til å etablere, gjennomføre og videreutvikle et sikkerhetsstyringssystem</li><li>§ 3. Formålet med sikkerhetsstyringssystemet</li><li>§ 4. Skipsførerens plikter og myndighet</li><li>§ 5. Ressurser og de som har sitt arbeid om bord – Opplæring og kompetanseutvikling</li><li>§ 6. Operasjon om bord og risikovurderinger</li><li>§ 7. Beredskap</li><li>§ 8. Avviks- og hendelsesbehandling</li><li>§ 9. Vedlikehold og kritisk utstyr</li><li>§ 10. Relevant dokumentasjon tilgjengelig</li><li>§ 11. Evaluering av systemet</li><li>§ 12. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2016-12-16-1770" id="dokument"><h1>Forskrift om sikkerhetsstyring for mindre lasteskip, passasjerskip og fiskefartøy mv.</h1><article class="legalArticle" data-lovdata-URL="LTI/forskrift/2016-12-16-1770/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder for norske<ul class="defaultList"><li data-li-identifier="a)" data-name="a)"><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">lasteskip med bruttotonnasje under 500</article></article></li><li data-li-identifier="b)" data-name="b)"><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">fiskefartøy med bruttotonnasje under 500</article></article></li><li data-li-identifier="c)" data-name="c)"><article class="listArticle" id="paragraf-1-ledd-1-punkt-3"><article class="legalP" id="paragraf-1-ledd-1-punkt-3-ledd-1">passasjerskip i utenriksfart sertifisert for 12 eller færre passasjerer</article></article></li><li data-li-identifier="d)" data-name="d)"><article class="listArticle" id="paragraf-1-ledd-1-punkt-4"><article class="legalP" id="paragraf-1-ledd-1-punkt-4-ledd-1">roro-passasjerskip sertifisert for 12 eller færre passasjerer</article></article></li><li data-li-identifier="e)" data-name="e)"><article class="listArticle" id="paragraf-1-ledd-1-punkt-5"><article class="legalP" id="paragraf-1-ledd-1-punkt-5-ledd-1">passasjerskip i innenriksfart sertifisert for 100 eller færre passasjerer</article></article></li><li data-li-identifier="f)" data-name="f)"><article class="listArticle" id="paragraf-1-ledd-1-punkt-6"><article class="legalP" id="paragraf-1-ledd-1-punkt-6-ledd-1">fartøy over 24 meter som brukes utenfor næringsvirksomhet.</article></article></li></ul></article><article class="legalP" id="paragraf-1-ledd-2">Forskriften gjelder tilsvarende for utenlandske skip som opererer i norsk territorialfarvann.</article><article class="legalP" id="paragraf-1-ledd-3">Forskriften gjelder ikke for lektere, for statlige skip som brukes utenfor næringsvirksomhet, eller for skip som tilhører Forsvaret eller benyttes i dets tjeneste.</article></article><article class="legalArticle" data-lovdata-URL="LTI/forskrift/2016-12-16-1770/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Rederiets plikt til å etablere, gjennomføre og videreutvikle et sikkerhetsstyringssystem</span></h2><article class="legalP" id="paragraf-2-ledd-1">Rederiet skal etablere, gjennomføre og videreutvikle et dokumenterbart sikkerhetsstyringssystem i samsvar med denne forskriften.</article><article class="legalP" id="paragraf-2-ledd-2">Rederiet skal, for å sikre forsvarlig drift, definere og dokumentere ansvar og myndighet for alt personell som kan påvirke helse, miljø og sikkerhet.</article></article><article class="legalArticle" data-lovdata-URL="LTI/forskrift/2016-12-16-1770/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Formålet med sikkerhetsstyringssystemet</span></h2><article class="legalP" id="paragraf-3-ledd-1">Formålet med sikkerhetsstyringssystemet er å gjøre det lettere for rederiet å vurdere risiko og følge opp de daglige kontrollrutinene ved bruk av en systematisk fremgangsmåte. Sikkerhetsstyringssystemet skal på denne måten gi bedre oversikt i den daglige driften og ivareta sikkerhet til sjøs, hindre personskader eller tap av menneskeliv, unngå skade på miljøet, særlig havmiljøet, og på materielle verdier.</article></article><article class="legalArticle" data-lovdata-URL="LTI/forskrift/2016-12-16-1770/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Skipsførerens plikter og myndighet</span></h2><article class="legalP" id="paragraf-4-ledd-1">Rederiet skal definere og dokumentere skipsførerens plikter og myndighet. Skipsføreren har den øverste myndigheten om bord. Skipsføreren skal medvirke til å gjennomføre og følge opp sikkerhetsstyringssystemet og at sikkerhetssystemet fungerer etter sin hensikt om bord.</article><article class="legalP" id="paragraf-4-ledd-2">Skipsfører skal be rederiet om bistand når dette er nødvendig.</article></article><article class="legalArticle" data-lovdata-URL="LTI/forskrift/2016-12-16-1770/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Ressurser og de som har sitt arbeid om bord – Opplæring og kompetanseutvikling</span></h2><article class="legalP" id="paragraf-5-ledd-1">Rederiet skal sørge for at skipsføreren er kompetent til å ha kommandoen om bord og er fullt fortrolig med rederiets sikkerhetsstyringssystem. Videre skal rederiet sørge for at skipsføreren får nødvendig støtte og ressurser til å utføre oppgavene sine på en forsvarlig måte.</article><article class="legalP" id="paragraf-5-ledd-2">Rederiet skal sørge for at hvert skip er tilstrekkelig bemannet med arbeidstakere som innehar rett kompetanse, og som er kvalifiserte, sertifiserte og medisinsk skikket i samsvar med gjeldende regler.</article><article class="legalP" id="paragraf-5-ledd-3">Rederiet skal sørge for at nødvendig opplæring blir gitt, og at en tilstrekkelig grad av familiarisering om bord blir praktisert.</article><article class="legalP" id="paragraf-5-ledd-4">Rederiet skal gi personellet på skipet tilgang til sikkerhetsstyringssystemet på et arbeidsspråk de forstår.</article></article><article class="legalArticle" data-lovdata-URL="LTI/forskrift/2016-12-16-1770/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Operasjon om bord og risikovurderinger</span></h2><article class="legalP" id="paragraf-6-ledd-1">Rederiet skal utarbeide instrukser, prosedyrer og eventuelle sjekklister som er tilpasset skipets og rederiets drift. Det skal utarbeides risikovurderinger for operasjoner om bord som påvirker sikkerhet, herunder miljøsikkerhet. Oppgaver knyttet til disse operasjonene skal tildeles kvalifisert personell.</article></article><article class="legalArticle" data-lovdata-URL="LTI/forskrift/2016-12-16-1770/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Beredskap</span></h2><article class="legalP" id="paragraf-7-ledd-1">Rederiet skal innføre framgangsmåter for å identifisere, beskrive og reagere på mulige farer, ulykker og nødssituasjoner om bord.</article><article class="legalP" id="paragraf-7-ledd-2">Rederiet skal lage en plan for opplæring, trening og øvelser i beredskapssammenheng.</article></article><article class="legalArticle" data-lovdata-URL="LTI/forskrift/2016-12-16-1770/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Avviks- og hendelsesbehandling</span></h2><article class="legalP" id="paragraf-8-ledd-1">Rederiet skal ved hjelp av sikkerhetsstyringssystemet analysere avvik, ulykker og farlige hendelser med det formål å hindre gjentakelse og gjennomføre korrektive og forebyggende tiltak.</article><article class="legalP" id="paragraf-8-ledd-2">Rederiet må kunne dokumentere sin fremgangsmåte for avviks- og hendelsesbehandling.</article></article><article class="legalArticle" data-lovdata-URL="LTI/forskrift/2016-12-16-1770/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Vedlikehold og kritisk utstyr</span></h2><article class="legalP" id="paragraf-9-ledd-1">Rederiet skal utvikle, følge opp og dokumentere et vedlikeholdssystem som er tilpasset driftsformen til skipet. Vedlikeholdssystemet skal sikre at skip og utstyr vedlikeholdes i samsvar med gjeldende krav.</article><article class="legalP" id="paragraf-9-ledd-2">Rederiet skal sørge for å identifisere utstyr og tekniske systemer som kan forårsake farlige situasjoner i tilfelle av plutselig svikt. Sikkerhetsstyringssystemet skal omfatte tiltak for å forbedre påliteligheten til slikt utstyr eller slike systemer. Tiltakene skal som minimum omfatte regelmessig prøving av reservesystemer og -utstyr eller av tekniske systemer som ikke er i kontinuerlig drift.</article></article><article class="legalArticle" data-lovdata-URL="LTI/forskrift/2016-12-16-1770/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Relevant dokumentasjon tilgjengelig</span></h2><article class="legalP" id="paragraf-10-ledd-1">Rederiet skal sørge for at gyldige dokumenter er tilgjengelige på alle aktuelle steder, og at endringer i dokumenter gjennomgås og godkjennes av personer som er tildelt denne oppgaven. Foreldede dokumenter skal fjernes.</article></article><article class="legalArticle" data-lovdata-URL="LTI/forskrift/2016-12-16-1770/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Evaluering av systemet</span></h2><article class="legalP" id="paragraf-11-ledd-1">Rederiet skal ha en årlig, verifiserbar gjennomgang av sikkerhetsstyringssystemet for å vurdere om sikkerhetsstyringssystemet fungerer i tråd med formålet og om det er behov for forbedringer.</article></article><article class="legalArticle" data-lovdata-URL="LTI/forskrift/2016-12-16-1770/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Forskriften trer i kraft 1. januar 2017.</article><article class="legalP" id="paragraf-12-ledd-2">Sikkerhetsstyringssystem i samsvar med forskriften skal være etablert og tatt i bruk innen 1. juli 2017.</article></article></main></body></html>